Nakon cjelodnevne rasprave, u 20.45 sati nova Vlada HDZ-a i Mosta na čelu s Andrejem Plenkovićem dobila je povjerenje 91 saborskih zastupnika. Protiv Vlade glasovalo je 45 zastupnika, dok je njih troje bilo suzdržano. Plenković se nakon cijelog dana završno obratio zastupnicima te primijetio da je normalno da se bave analizom ministara te im traže mane, jer i on je sam njih pitao, kaže, kad je razgovarao s kandidatima, imaju li slabe točke. Primopredaja vlasti Premijeru Plenkoviću u Banskim dvorima Tihomir Orešković predao je "ključeve" hrvatske Vlade. - Čestitam na izboru vama i vašoj Vladi želim uspješan mandat - rekao je Orešković koji mu je ostavio izvješće o radu Vlade na oko 1800 stranica, pozitivne rezultate, rast BDP-a, smanjeni dug i porast zaposlenosti. - Mogu reći da sam u svom mandatu i znao da Hrvatska ima sjajnu budućnost i da trebamo iskoristiti ovu priliku - rekao je Orešković. Rekao je da će promovirati Hrvatsku i novom premijeru zaželio puno uspjeha na dužnosti. - Želio bih zahvaliti Oreškoviću za angažman i gesti koju je učinio, da Hrvat koji predstavlja Hrvate izvan Hrvatske preuzme dužnost vođenja Vlade - dodao je. - Proučit ćemo izvješće i nastojat od idućeg tjedna ići u ključne reforme, u proračun za iduću godinu, i ostvariti sve ciljeve koje smo naveli u dosadašnjem programu - rekao je Plenković i zahvalio Oreškoviću i njegovim kolegama. - Drago mi je da sam dobio povjerenje čak 91 zastupnika u Hrvatskom saboru, nakon što smo u partnerstvu s Mostom i uz potporu nacionalnih manjina dobili stabilnu većinu. Sada imamo zadaću raditi na dobrobit zemlje - kazao je Plenković.  Prvi bilateralni posjet Bosni i Hercegovini  Plenković je potvrdio da sutra odlazi na sastanak Europskog vijeća. To je, kaže, redovita radna obveza, a prvi bilateralni posjet bit će Bosni i Hercegovini. - Broj jedan vanjskopolitički prioritet nove hrvatske Vlade bit će europski put BiH, funkcionalnost i kohezija BiH te zaštita ravnopravnosti Hrvata kao konstitutivnog naroda", naglasio je. Nije se složio s ocjenom novinara da je Vlada "nabubrila preko noći" s obzirom na to da ima 20 ministara, a najavljivan je njihov manji broj. - Broj ministara za dva je manji od prethodne Vlade i uobičajen je broj za hrvatske Vlade u proteklim godinama - kazao je. - Bitno je da bude učinkovita i da pokrije sve javne politike, a od ljudi koji su zajedno sa mnom dobili povjerenje u Saboru očekujem intenzivan rad u provedbi našeg programa - naglasio je. Premijer Plenković zahvalio je bivšem premijeru Oreškoviću "na predanom angažmanu za dobrobit Hrvatske" te pohvalio i hrabrim nazvao njegov čin dolaska u Hrvatsku iz inozemstva prije 10 mjeseci kako bi bio bio na čelu Vlade. Najteži Oreškovićev trenutak u mandatu Na pitanje novinara Orešković je kazao kako je opoziv u Saboru možda bio jedan od najtežih trenutaka u mandatu, ali i izrazio nadu da su građani prepoznali zašto je došao u Hrvatsku te im zahvalio na podršci koju su mu dali. - To mi je dalo snagu i u najtežim momentima - rekao je Orešković te naglasio da mu je bila čast i privilegija voditi hrvatsku Vladu.   Tijek sjednice: 20:47 - Članovi Vlade su prisegnuli da će svoje dužnosti obnašati časno i savjesno, poštovati Ustav i zakone, zauzimati se za svekoliko napredak Republike Hrvatske. Novoj Vladi čestitao je i zaželio uspješan i djelotvoran rad predsjednik Hrvatskog sabora Božo Petrov. 20:45 - Izglasano je povjerenje Vladi Andreja Plenkovića sa 91 glasom za, 3 suzdržana i 45 protiv 20: 42 - Bilo bi dobro da povećanje mirovina bude i veće od 5 posto - poručio je umirovljenicima. Kazao je da se prirodno da se traže slabe točke kandidata za ministre u ovim prvim danima Vlade. - Svi su stručni i politički spremni biti angažirani u radu Vlade. Smatram da će ovaj tim ljudi dati sve što može u najboljoj vjeri i namjeri - rekao je Plenković te dodao da će ministri svoj posao odraditi odgovorno.  - Sve što ne bude dobro, odgovornost ću preuzeti ja kao predsjednik Vlade - rekao je Plenković.  - Nastojat ćemo ne iznevjeriti povjerenje koje dobijemo - rekao je Plenković i zaradio pljesak zastupnika.  20:39 Mandatar Andrej Plenković je u završnoj riječi zahvalio na raspravi. - Ona je bila sadržajna i zanimljiva - rekao je Plenković.  - Naš program ima jasnu poveznicu sa izbornim programima HDZ-a i Mosta i dogovorom sa predstavnicima nacionalnih manjina. - Kao bivši zastupnik u Europskom parlamentu imam jako dobar osjećaj za sve hrvatske županije. Znam kakva je cestovna infrastruktura, kako doći do svakog središta hrvatske županije. Znamo gdje su problemi i uska grla - rekao je Plenković te dodao da se zalažu za ravnomjerni regionalni razvoj.  Naglasio je "projekt Slavoniju". - On počinje već u sisačkoj županiji - rekao je Plenković i dodao da će brinuti za sva područja Hrvatske.  - Bit ćemo obazrivi,  uzet ćemo u obzir sve što smatramo korisnim i dobrim - poručio je Plenković te dodao da će se ponašati na temelju "normalnog funkcioniranja vlasti i oporbe".  - Obrazovanje je ključna tema za našu Vladu. Kada se metodološki pristupi ovoj temi i uključe svi, onda reformu obrazovnog sustava možemo privesti kraju - kazao je Plenković.  20:34 - Završena je rasprava u Saboru. U tijeku je obraćanje Andreja Plenkovića u Saboru 20:33 - Zastupnik Ivan Pernar je završno govorio u ime Kluba Živog zida. - Tražimo da trošak ovrhe ne može biti veći od duga koji ima građanin - kazao je Pernar te apelirao da se obustave tajne deložacije i da se ukinu vize za ruke turiste.  - Oni su uvijek bili dobri gosti - rekao je Pernar te dodao da je ukidanje viza bila loša odluka bivše Vlade.  - Ministri i premijeri koji dolaze iz vana i odlaze vani zastupaju strane interese, a ne naše - upozorio je Pernar te zatražio od Vlade za izmijeni Ovšni zakon i zaštiti jedinu nekretninu od ovrhe.  - Bojim se da moje riječi ne padaju na plodno tlo u Saboru, ali ljudima koji kopaju po smeću, ovo nije smješno - kazao je Pernar. 20:14 - Htio bih se obratiti mandataru Plenkoviću. Bilo bi lijepo da dođe. Usporedio sam Hrvatsku sa stablom koje je bilo zrelije bogatije i kako dolaze oni koji čupaju korjenje.... Plenković i Orešković su došli od daleko. Jedan je povučen iz Kanade, drugi iz Bruxellesa. Plenković kao i Orešković nema svijest o tome kako žive hrvatski građani, da su ljudi blokirani - rekao je Ivan Vilibor Sinčić.  - U ovoj državi postoje intersni lobiji koji ne daju da postanemo pravna država- dodao je Sinčić.  - Gledajući Vaš program, bolji je od Timove slikovnice, forma je malo bolja, slažem se da nije visok standard. Ako niste odgovarali danas kao i Orešković nadam se da ćete barem nešto reći u obraćanju - rekao je Sinčić. Zaključio je da ne mogu podržati ovu Vladu. 19:30 - Ivan Pernar se u Saboru ponovno uključio u raspravu. Ovaj put izlagao je o vanjskoj politici. Nije se zaustavio u svom izlaganju. Opet se dotaknuo predsjednika Sabora Bože Petrova rekavši mu da ga ne pokušava zaustaviti. Petrov je na kraju uz smijeh komentirao - Ja stvarno nisam imao namjeru prekidati vas, znam da tema ponese, dodavši - Zanimljivo nema ni replika - 18:30 - Maras se dotaknuo i Mostovog Mire Bulja i spočitnuo da previše govori o nacionalnim interesima. - Kao da se nitko nije bavio nacionalnim intersima dok se gospodin Bulj nije pojavio. kao da je priča o Ini njegovo osobno pravo, kao da je Robin Hood od Ine - rekao je Maras. - Ima onih koji dobro znaju što znači energetika u resoru koji kontrolira Most- dodao je - Gospodine Bulj ja se bojim onih koji sve znaju. Dajte pomozite. Nemojte se nabacivati stvarima oko HRT-a, nemojte raditi predstave tamo gdje niste doma, to vas molim- rekao je Maras Bulju. 18:12 - Došlo mi je srcu milo kada je Glavaš rekao da će mu pristojnost pomoći da podrži Vladu. On malo traži, meni treba puno više - rekao je Gordan Maras (SDP). Dodao je da se ništa nije promijenilo i da se neće promijeniti u iduće četiri godine. - Ne vjerujem da će Vlada biti efikasan bez obzira koliko će se Plenković truditi - dodao je. Rekao je da neće podržati Vladu. - U potpunosti se slažem s Marasom  da je ovaj program Vlade promašen već se radi o nastavku pogodovanja uskoj nekolicini u vrhu. Samo jedna amorfna masa iz koje žele cijediti novac u iduće četiri godine. Ni ja ne mogu podržati ovu Vladu - rekao je Pernar. Maras se potom obratio Pernaru. - Gospodinu Reineru je svejedno. Sa te strane moramo raditi na tome. Ovo nije na razini. Ovo je srednja škola, to je tako napisano, a to je od danas navečer program moje Vlade - rekao je Maras.  - Ovo je drži vodu dok majstori ne odu, u programu nema de facto ništa - rekao je Maras. 18:00 - Predsjedanje sjednicom Sabora preuzeo je Božo Petrov 17:23 -  Ivan Pernar javio se za riječ i rekao je Glavašu da nova Vlada neće ništa učiniti za građane niti za Slavoniju. - Ovi autobusi mladih ljudi iz Slavonije, pa i iz Zagreba i drugih krajeva, HDZ po tom pitanju neće ništa  učiniti, posao mogu dobiti samo oni koji su podobni - rekao je Pernar. Glavaš mu je rekao da zna kakva je bila politika HDZ-a. - Ja sam rekao da kad sam slušao da sam osjetio da se mandatar po prvi put u povijesti ponaša na drugačiji način. Sluša, bilježi, i pretače u amandmane. To je znak da ja podržim mandatara, da mu dam šansu da ova Vlada profunkcionira - rekao je Glavaš Pernaru. 17:12 - Branimir Glavaš (HDSSB) se javio za raspravu. - Nema velike razlike od drugih mandatar kada je izlagan program. Dotaknuti su svi problemi u Hrvatskoj. Iz ovih točaka ne vide se načini kako će se sve to finalizirati - rekao je Glavaš. U petak je dolazio na konstituirajuću sjednicu opušten kaže, bez misli hoće li podržati Vladu, no kada je slušao tu sjednicu uočio je jednu novinu. - Prvi put zabilježeno u praksi u zadnjih 20 godina. Mandatar koji je dobio povjerenje  od predsjednice pratio je temeljito raspravu koja se razmatrala u petak. Nije bila praksa da iz tih sugestija iz oporbe, čelni čovjek vladajuće većine prati i bilježi i odmah reagira u obliku amandmana - rekao je Glavaš. Rekao je i kako će podržati vladu Andreja Plenkovića. 17:00 - Nama ne treba netko tko će slušati direktive nama treba zaštita nacionalnih interesa. Narod nije znao o čemu glasa kada smo ulazili u Europskoj uniji. Državnički se treba držati prema bankarima. Nama trebaju državnici i da se poštuju zakoni. Dosta nam je uveličavanja i lika nekoga. Ja očekujem od ove Vlade da će se tako ponašati - rekao je zastupnik Miro Bulj. 16:32 - Rasprava u Saboru traje satima, a kako se veliki broj zastupnika prijavio za riječ, rasprava će još potrajati satima. 16:28 - Za raspravu se prijavila Sabina Glasovac (SDP). - Uspjeh i sreću želim ministru obrazovanja Barišiću jer će mu trebati sreće i upornosti. Nećete imati dovoljno sredstava za sufinanciranje prijevoza učenika. Susret ćete se sa zahtjevima studenata. Studenti moraju podići šator da im se isplate stipendije za socijalno ugrožene studente - rekla je Glasovac. 16:13 - Željko Jovanović Plenkoviću posebno zamjera prijedlog imenovanja Pave Barišića za ministra znanosti. - Barišić ne može voditi taj resor zbog nečasnih radnji koje mu se pripisuju dok je bio u Ministarstvu, a i poslije - kazao je Jovanović i ocijenio kako je riječ o lošoj poruci mladima. Vladinu programu zamjeraju da nigdje ne spominje nacionalni plan reformi, tvrde da je Kurikularna reforma mrtva. - Ali, još je veća tragedija što je zanemarena provedba Nacionalne strategije obrazovanja, znanosti i tehnologije, a ni riječi nije rečeno kako će se unaprijediti sport i tko će voditi Središnji ured za sport - rekao je Jovanović. HDZ-ov Željko Reiner uzvratio je da u programu piše da će Vlada nastaviti kurikularnu reformu. Goran Beus Richembergh (HNS) primjećuje da se nigdje ne spominju dva važna strateška dokumenta, industrijska i strategija razvoja hrvatskog turizma. 16:09 - Drugi potpredsjednik Sabora Milijan Brkić preuzeo je predsjedanje sjednicom Sabora 16:06 - Ako Vlada mora nešto učiniti onda se to mora nešto reći. Što se tiče vanjskih poslova tražim da zastupate vanjske interese, da zaštite interes građana, a posebno Slavoniju - rekao je saborski zastupnik Tomislav Žagar. - Neka se izgradi brza cesta od Vrbovca prema Virovitici -  rekao je Žagar dodajući da neće podržati ovu Vladu. 15.59 - Sabina Glasovac (SDP) izrazila je skepsu o tome hoće li HDZ nastaviti Kurikularnu reformu. Rekla je kako ne zna o kojoj Kurikularnoj reformi govorimo jer ona više ne postoji i na njoj nitko ne radi. - Ti ljudi su odbačeni - rekla je. Hajduković je rekao da se u prošloj Vladi ocijenilo sve što joj se našlo na putu ako se ocijenilo da nije u interesu određenih skupina, ali je dodao kako želi ovoj Vladi dati šansu da ga razuvjeri. - Nadam se da nisam u krivu, ali vrijeme će pokazati - rekao je Hajduković. Bojan Glavašević (SDP) skrenuo je pažnju na znanost te podsjetio na krizu u studentskoj demokraciji vezano za Filozofski fakultet.  Branko Grčić (SDP) rekao je da želi ponoviti da je u mandatu njegove Vlade prvi put primijenjen indeks regionalne razvijenosti koji je pripremila prethodna HDZ-ova Vlada, a koji je, rekao je, ispunio zadaću uvođenja pravednijeg sustava. Bulju je rekao da čak i jedinice s brdsko-planinskih područja dobile novi sustav potpora, prije svega veći udio u porezu na dohodak, što je vratilo dio potpora koje su ranije funkcionirale za ta područja. 15.50 - Domagoj Hajduković (SDP) izrazio je zadovoljstvo što je program u obliku konkretnog dokumenta, a ne "slikovnice", kao zadnji put. - Prvi test ste prošli, čestitam vam - rekao je Hajduković. Govoreći o najavi porezne reforme istaknuo je da sustav treba biti "user friendly" za investitore te predložio porezne oaze s olakšicama za određene djelatnosti. Kao primjer naveo je Osijek Software City te predložio da se na sličan način jačaju nerazvijene regije. Rekao je da oko Kurikularne reforme treba imati konsenzus te da mu je drago da je kvalitetno obrazovanje prepoznato kao strateška odrednica. Izrazio je rezervu oko odabira Pave Barišića za ministra, ali i nadu da će njegov rad govoriti za njega. Naglasio je važnost svjetonazorske nepristranosti. 15.41 - Darinko Kosor (HSLS) rekao je da očekuje od Plenkovića da predstavlja sve građane Hrvatske. Podsjetio je da je prije devet mjeseci rekao da u Hrvatskoj biti ministar nije nikakva nagrada, već velika odgovornost i križ, te da očekuje da ga oni koji danas budu izabrani dostojanstveno ponesu. Naglasio je da, unatoč zazoru nekih, treba govoriti o reformama jer četiri godine nisu provedene.  - Važno mi je da je u ovom programu poljoprivreda dobila važno mjesto jer smo zemlja koja može hraniti pola Europe, a ne hranimo ni sami sebe - rekao je Kosor. Pohvalio je i podršku Kurikularnoj reformi te naglasio da očekuju reformu pravosuđa. - Živimo u državi u kojoj nema pravomoćnih presuda i u kojoj nitko nije kriv - rekao je Kosor, koji je izrazio nadu da će ovom sjednicom Vlade završiti politički cirkus. 15.37 - Beljak je Željku Glasnoviću, koji mu je replicirao, poručio da mora naučiti činjenice o povijesti te da revizije Hrvatskoj čine štetu. - Molim vas da nađete dobrog nastavnika povijesti da vas malo pouči - rekao je Beljak. Nenad Stazić (SDP) pitao je Beljaka kani li HSS biti opozicijska stranka koja je podržala Vladu ili provladina stranka u opoziciji. Potpredsjednik Sabora Gordan Jandroković rekao je da i njega zanima odgovor na to pitanje, što su zastupnici dočekali smijehom. Beljak je izrazio zahvalnost Narodnoj koaliciji na odličnom rezultatu HSS-a na izborima. Rekao je da su opozicijska stranka koje je odlučila podržati Plenkovića da se prekine agonija višemjesečnih pregovora, da se prekine kriza i da se da prilika novim ljudima. - Naravno da ćemo se kao opozicijska stranka tako ponašati u svakom drugom slučaju - rekao je Beljak. 15.32 - Nikola Grmoja iz Mosta uzvratio je Beljaku da ga nije baš puno viđao u Saboru te da Sabor radi intenzivnije nego ikada pa ga je pozvao da objasni na što je mislio. - Instrukcije se naplaćuju 150 kuna po satu, pa kad poželite, tu sam - odgovorio mu je Beljak. 15.30 - Krešo Beljak iz HSS-a osudio je prepirke i replike zastupnika koje "traju satima i ne vode ničemu" umjesto jasnog izjašnjavanja o Vladi.   - Ako se ovako radilo zadnjih 25 godina, a očito da je, onda nije ni čudo da smo tu gdje jesmo - poručio je.   Beljak je rekao da se u obrani od velikosrpske agresije nije pitalo tko je bio ustaša, tko partizan, za razliku od danas.   - To nije napredak, nego nazadak - poručio je Beljak.   - Hrvatska je bila država koja je bila sposobna ući u EU 1990. bez ikakvih problema. Danas to jednostavno nije. Nema hrvatskih banaka, hrvatskih industrije, hrvatskog sela, a uskoro neće biti ni hrvatskog grada nastavi li se to sve skupa ovako - dodao je.   Beljak je rekao da je njihov motiv za podršku Plenkoviću bilo samo zaustavljanje kaosa u državi i da hrvatskih građani dobiju vlast koja će pokušati provesti reforme.   - To je jedan jedini motiv zbog kojeg će zastupnici HSS-a glasati za Vladu i premijera gospodina Plenkovića - rekao je Beljak, dodajući da je program spisak lijepih želja. Beljak je rekao da će biti opozicija, ali i podržati sve što je dobro jer je to u interesu RH i naroda. 15.24 - Miro Bulj je odgovorio Hajdašu Dončiću na optužbe za populizam poručujući da neće iz restorana Tač štiti nacionalne interese ni proglašavati Hrvatsku slučajnom državom, čime je aludirao na Zorana Milanovića. - Ako ste vi socijaldemokrati, onda sam ja Che Guevara - rekao je Bulj. 15.22 - Hajdaš Dončić rekao je da je formiranje Vlade sada prošlo puno bezbolnije nego prošli put, ali da je činjenica da smo o sastavu i ovaj put saznali od medija.  - Iako ima ugodnih kadrovskih rješenja, dojam je još uvijek maglovit i nejasan - rekao je Hajdaš Dončić, koji se osvrnuo na neka imena. Rekao je da unatoč najavama nije došlo ni do kakve racionalizacije jer je u posljednji trenutak ubačen ministar bez portfelja te da je broj ministara zadržan na 20. Za Ninu Obuljen rekao je da vjeruje da će biti uspješna, ali je osudio izbor Milana Kujundžića za ministra zdravstva. - Brine nas radikalni smjer odabran ministrom zdravstva - rekao je Hajdaš Dončić, pitajući se hoće li se nova Vlada suprotstavljati težnjama za ukidanje temeljnih ljudskih prava na izbor.  Istaknuo je i afere koje se spominju oko novog ministra znanosti Pave Barišića. - SDP vam neće dati niti 100 niti 30 dana mira, već će vam dihat' za ovratnik, stoga nećemo podržati Vladu - poručio je na kraju Hajdaš Dončić. 15.16 - Siniša Hajdaš Dončić (SDP) čestitao je Plenkoviću na izbornoj pobjedi. Istaknuo je važnost ideologije, rekavši da nije riječ o propalim ideologijama 20. stoljeća, već o odnosu prema zdravstvu, školstvu, javnim dobrima, antifašizmu... Istaknuo je da je i sam osnivač HDZ-a Franjo Tuđman partizan. - Sam program je vrlo općenit, bez konkretnih ciljeva koji mogu biti mjerljivi - rekao je Hajdaš Dončić, dodajući da ciljevi nemaju vremenski okvir, već su navedeni samo paušalno. 15.12 - Miro Bulj iz Mosta replicirao je Lackoviću podržavši zahtjev za većom pravičnošću, ali i rekavši da Milan Bandić, umjesto kojega je Lacković ušao u Sabor, ima veliku koncentraciju moći na jednom mjestu. 15.09 - Željko Lacković iz Kluba zastupnika BM 365 kritizirao je, kako je rekao, nepravedno i neravnomjerno rješavanje predmeta za različite dijelove Hrvatske. Lacković, inače gradonačelnik Đurđevca, kritizirao je i ukidanje suda u tom gradu. - Mi bi u svakoj drugoj zemlji bili Dubai - rekao je Lacković, koji je također zaželio sreću Plenkoviću. - Želim vam svako dobro i puno sreće u radu, mislim da imate dobar tim, ali mislim da će teško biti pravedan - rekao je Lacković, dodajući da uspješna vlada ne mora biti pravedna. 14.35 - Vama bi zatvorska kazna trebala biti 5 godina kada ste prometnim znakom udarili policajca po glavi tijekom prosvjeda - kazao je HDZ-ovac Josip Đakić. Rekao je kako Pernar i svi oni koji blokiraju deložacije stvaraju samo dodatne troškove ljudima. Poručio mu je i da plati ljudima troškove sada kada ima zastupničku plaću. - Nisam udario službenog dužnosnika - odgovorio mu je Pernar. Nakon replike Vilibora Sinčića Pernar je ponovno tražio riječ te je poručio policiji 'da napokon štiti zastupnike i njihova prava'. 14.25 - Ova vlada je potpuno asocijalna i neosjetljiva, kazao je Ivan Pernar koji je ponovno došao na govornici. Kazao je kako prijetnja građanima nisu Srbi ili Rusi već sami saborski zastupnici. Pozvao je zastupnike iz HDZ-a da ne podrže ovu vlast te je kazao da tako dokažu da nisu marionete. Obrušio se i na Martinu Dalić za koju je kazao kako ona nije nova ministrica već stara i da je u međuvremenu radila u MMF-u. - Ova vlada je kao i prethodne vlade marionetska, s njome se upravlja izvana - kazao je Pernar. Pernar je kazao i kako se pita tko će ostati u ovoj zemlji budući da autobusi puni mladih ljudi izlaze iz zemlje. Pita se i što je s ljudima koji nemaju plaću i ne mogu platiti režije.  Građanima je poručio kako u zemlji ne postoji 70% njihovog novca te da bi, u slučaju da svi požele podići svoj novac, naišli samo na redove ljudi koji su krenuli podići novac. 13.15 - Glasanje o povjerenju novoj Vladi moglo bi se dogoditi tek navečer. Potpredsjednik Sabora Željko Reiner kazao je kako će sjednica ovim tempom potrajati 9 sati. 12.58 - Za riječ se javio i Željko Glasnović. On je kazao kako je ovo disfunkcionalna država. - Tu ne postoji vladavina prava - kazao je Glasnović i zapitao se što se događa s hrvatskom manjinom. - Tko govori o praznoj Lici, gdje su ti ljudi otišli. Tko će vratiti ljude u državu - odgovorio je Glasnović Pupovcu. Nezavisni Željko Glasnović, bivši HDZ-ovac rekao je da ne može podržati ovu Vladu prvenstveno zbog nove ministrice kulture. Mostov Miro Bulj rekao je da ne zna gdje nacionalne manjine imaju prava kao u Hrvatskoj, te da bi volio da Hrvati u drugim zemljama imaju takva prava. - U kojem parlamentu ima više zastupnika manjina nego u Hrvatskoj – pitao je Bulj, a Pupovac mu je odgovorio da postoje takvi parlamenti, poput Finske. - Probleme manjina ne rješavaju samo zastupnici u Saboru. Ona prava koja imaju Srbi u Hrvatskoj ne bih poželio Hrvatima u Srbiji, govorite o stvarima koje ne znate, to nisu samo pitanja prava nego elementarnog morala – uzvratio je Pupovac. SDP-ov Domagoj Hajduković osvrnuo se na jednu rečenicu iz programa Vlade u kojem stoji će se obrazovanje razvijati u skladu s najboljom europskom praksom. - Nadam se da se Kurikularna reforma nastavlja bez dušebrižnika koji dolaze iz različitih miljea, i nadam se da ćemo reformu obrazovanja provesti na najbolji način – rekao je Hajduković te citirao talijanskog novinara koji je napisao kako zemlja koja uništava školstvo ne čini to zbog novca, nego zato što strahuje od širenja obrazovanja, jer neobrazovanim se narodom najlakše manipulira. Nada se, dodaje, da Hrvatska ne ide u tom smjeru. 12.45 - SDSS-ov Milorad Pupovac smatra da je predstavljeni program Vlade doista sveobuhvatan, no osvrnuo se samo na njegove dijelove. - Prva stvar je da se prestane proizvoditi negativna energija kao proteklih pet godina i vrijeme je da se konačno stvori pozitivna politička klima u društvu. Drugo, važno da se zaustavi trend ograničavanje pluralizma i stvaranja netolerancije. Ovdje se u završnim tekstovima programa Vlade govori o borbi protiv totalitarizama, treba se suočiti s prošlošću, ali i sa sadašnjošću. Manjine nisu samo bogatstvo društva, nego aktivan dio društva, njene politike i u suodlučivanju. Moramo biti percipirani kao ravnopravni u donošenju odluka i suodlučivanja – kaže Pupovac te dodaje kako je nedopustivo da se manjinama ili bilo kome oduzima pravo na govor. Temeljni ciljevi Vlade, dodaje, su dobro prepoznati. - Prvi cilj nam treba biti borba protiv korupcije jer ona je na različitim nivoima ozbiljna prepreka i za poslovanje i za investiranje i održivo poslovanje, ravnopravno poslovanje. Dobro je prepoznat gospodarski rast i nosioci tog rada, kao poljoprivreda, turizam i industrija. Predlažem još i energiju i infrastrukturu jer to su područja gdje Hrvatska ima ogromne potrebe i ogromne potencijale, to može biti generator rasta – kazao je Pupovac te dodao kako treba ojačati rad institucija. 12.40 - "Bez 'antisrpskih' ministara u novoj hrvatskoj vladi", "Nova hrvatska vlada bez Hasanbegovića i Kovača", "Šut-karta za antisrpske ministre: Kovač i Hasanbegović neće biti u novoj vladi Hrvatske", neki su od naslova u beogradskim medijima. Više pročitajte OVDJE. 12.11 - Saborski klubovi počeli su raspravljati o povjerenju Vladi. IDS-ov Boris Miletić najavio je da neće podržati novu Vladu jer su između IDS-a te HDZ-a i Mosta koji čine vladu vrijednosti i ideološke razlike prevelike. - Nećemo vas podržati i zato jer Most ima ideju o ukidanju Istarske županije, njihovi ministri predlažu reforme gdje se želi ukinuti policijska uprava u Istri i preseliti u Rijeku, da njihov ministar želi ukinuti Elektroistru. Držimo da je ovoj zemlji neophodna decentralizacija, fiskalna i funkcionalna, jer centrističko upravljanje Hrvatskom ne polučuje rezultate. U kampanji i u programu koji smo danas dobili govori se o decentralizaciji, no prijedlozi zakona u proceduri idu za tim da se dodatno centraliziramo. Nije mi jasno kako se netko zalaže za decentralizaciju, a predlaže dijametralno suprotne zakone? Gdje je tu vjerodostojnost? - kazao je te dodao kako je Hrvatska nakon Grčke najcentraliziranija zemlja. 11.54 - Završeno je predstavljanje. Pernar je nakon izlaganja optužio Plenkovića da je lagao zbog čega su sada neki zastupnici "svirali klavir". 11.50 - Plenković je prilikom predstavljanja ministara naveo i Gorana Marića koji bi trebao biti ministar koji će se baviti koordinacijom rada središnjih državnih ureda i agencija. 11.41 - Nakon što je završio s predstavljanjem programa, Plenković je počeo predstavljati zastupnike. "Vlada koju predlažem je rezultat političke suradnje" Mandatar nove vlade Andrej Plenković rekao je u srijedu kako ostvarivanje zajedništva nacionalnih i društvenih ciljeva mora biti iznad političkih i ideoloških razlika te će stoga njegova vlada provoditi politiku nacionalnog zajedništva, a promovirat će i odgovorno suočavanje s prošlošću i osudu svih nedemokratskih sustava. "Neovisno o stranačkoj pripadnosti njezinih članova, vlada koju ću voditi bit će vlada svih hrvatskih građana. Ostvarivanje zajedništva nacionalnih i društvenih ciljeva mora biti iznad političkih i ideoloških razlika te će stoga vlada provoditi politiku nacionalnog zajedništva. Promovirat ćemo odgovorno suočavanje s prošlošću i osudu svih nedemokratskih sustava koji su Hrvatskoj kroz proteklo stoljeće prouzročili tragična stradanja, progone i likvidaciju političkih neistomišljenika", rekao je Plenković predstavljajući novu Vladu u Saboru. Cilj rada vlade bit će usmjeren na nadilaženje društvenih podjela te pružanje zadovoljštine žrtvama svih totalitarizama. Vjerujem da će vlada imati kvalitetnu suradnju s Hrvatskim saborom. U Hrvatskoj su u interesu konstruktivna kritika i argumentirana rasprava unutar Sabora koja će dovesti do uspješnijih javnih politika", rekao je Plenković. Pozvao je sve parlamentarne stranke na konstruktivan rad i suradnju u tijelima Hrvatskog sabora i na plenarnim sjednicama. "Prema najvišim demokratskim standardima uvjeravam vas kako ću kao predsjednik vlade svih hrvatskih građana razmotriti sve prijedloge usmjerene na dobrobit Hrvatske", poručio je. Mandatar nove vlade Plenković, predstavljajući kandidate za ministre u njegovoj vladi, rekao je kako od svakog očekuje primjenu najviših profesionalnih standarda u radu unutar svojih resora. Rezultati, kaže, možda neće biti vidljivi u kratkom roku, no potrebna je odlučnost i ustrajnost u povlačenju ispravnih poteza koji će srednjoročno i dugoročno učiniti Hrvatsku kvalitetnijom i uređenijom zemljom. "Vlada koju predlažem je rezultat političke suradnje, prije svega HDZ-a, na temelju izbornih rezultata, i naših partnera u vrijeme tih izbora kao i Mosta nezavisnih lista. Naši programi su u velikoj mjeri podudarni i komplementarni, a temeljem detaljne analize pretočeni su u program rada zajedničke vlade", rekao je Plenković. Vladu će, kazao je, podržati i zastupnici nacionalnih manjina koji su od izbora do danas dali svoj sadržajni doprinos programu vlade, zastupnici HSS-a, Kluba zastupnika Reformista i Milana Bandića. "Drago mi je što je svih osam predstavnika nacionalnih manjina u Saboru dalo podršku novoj hrvatskoj vladi. Takva suradnja bit će zalog i jamstvo kvalitete i zaštite manjinskih ljudskih prava u Hrvatskoj. Hrvatska će zadržati najviše europske standarde zaštite manjina. Vlada će promovirati uvažavanje, suradnju i solidarnost s ciljem pune zaštite manjinskih prava" rekao je Plenković. Plenković je predstavio program Vlade za iduće četiri godine, u kojem se ističe da će nova vlada provoditi politiku s ciljem ostvarenja vizije napredne i uspješne Hrvatske, prosperitetne i uređene države jednakih mogućnosti za sve koji svojim radom žele zajednički prosperitet. Kao ključni cilj u programu vlade navodi se ostvarivanje stabilnog i trajnog gospodarskog rasta i kvalitetnih radnih mjesta te zaustavljanje iseljavanja. Najavljuje se donošenje strategije nacionalnog održivog razvoja kojom će se definirati prioriteti za dugoročni opstanak, razvoj, prosperitet i sigurnost države za srednjoročni i dugoročni razvoj Hrvatske. Ocjenjuje se da je slijedeća godina ključna za pokretanje promjena i za razvojni skok koji je Hrvatskoj nužno potreban. Vlada planira raditi na pet osnovnih strupova - cjelovita porezna reforma i lakši uvjeti poslovanja, ulaganje u generatore rasta, povećanje učinkovitosti institucija, jačanje održivosti javnih financija i reforma obrazovnog sustava. Navodi se da će Vlada posebnu pozornost posvetiti uključivanju Hrvata izvan Hrvatske u gospodarske, društvene i političke procese. Vlada će stvoriti društveno ozračje koje u raznolikostima vidi izvor snage za promjene u društvu i gospodarstvu, društvo pravednosti u kojemu će se vratiti dostojanstvo radu, radnicima osigurati sigurnost i stabilnost, a građanima koji žive u siromaštvu i socijalno su isključeni osigurati život dostojan čovjeka, stoji u programu koji je predstavio Plenković. "Svjestan razine odgovornosti i izazova koji su pred nama, vjerujem u Hrvatsku, vjerujem u njezinu prošlost, njezinu sadašnjost i u njezinu budućnost", zaključio je Plenković svoje obraćanje u Saboru parafrazirajući znameniti govor Ivana Mažuranića u Saboru 13. prosinca 1886., kojim je izložio temeljne postavke svoga djelovanja. 11.35 - Goran Marić kazao je kako ne želi biti ministar bez portfelja, traži novo ministarstvo. Više pročitajte OVDJE. 11.24 - Plenković je krenuo predstavljati program Vlade i ministre. Program možete pročitati OVDJE. 11.22 - Kvorum je utvrđen, kreće predstavljanje Vlade 11.21 - Buduća ministrica kulture Nina Obuljen poručila je danas da je radila u tri HDZ-ove Vlade te da ne želi komentirati sve glasnije kritike dijela braniteljske populacije, ali i desnog krila HDZ-a na svoje imenovanje. Više pročitajte OVDJE. 11.20 - Policija je uhitila moje drage poštovane kolege Sinčića i Bunjca što smatram skandaloznim. Mislim da je to jedan udar na demokraciju. HDZ evidentno nastavlja sa starim metodama - kazao je Pernar nakon završetka stranke. 11.10 Pernar je tražio stanku jer su uhićeni zastupnici Živog zida na deložaciji. Više pročitajte ovdje. Stier: Važno je da imamo efikasnu Vladu koju će Sabor potvrditi Budući hrvatski ministar vanjskih poslova Davor Ivo Stier izrazio je u srijedu ujutro uvjerenje da će Hrvatska danas dobiti stabilnu i efikasnu Vladu. Očekujem dobru i kvalitetnu saborsku raspravu, te da Hrvatska dobije stabilnu i efikasnu vladu, rekao je Stier koji je među prvima stigao u Sabor koji u srijedu treba potvrditi Vladu mandatara Andreja Plenkovića. Potvrdio je da će Goran Marić (HDZ) biti u budućoj Vladi, kao ministar bez portfelja, a ne vidi ništa spornog što se Marić tek od kasno sinoć spominje za to mjesto. "Bilo je više razgovora tijekom dana, to je uobičajena dinamika, važno je da imamo efikasnu Vladu koju će Sabor potvrditi", rekao je Stier. Europski put BiH, označio je prioritetnim na ministarskom, odnosno vanjskopolitičkom planu. "Naš prioritet bit će europski put BiH, u tom kontekstu, naravno da zagovaramo ravnopravnost triju konstitutivnih naroda, pa tako i hrvatskog i svih građana BiH", odgovorio je Stier, ističući da će Hrvatska, kao "faktor stabilnosti, biti i faktor europeizacije ovoga prostora". "Općenito, naš je interes da se podrže procesi europeizacije i sve europske reforme, koje se moraju obaviti u zemljama koje su u procesu pristupanja. U hrvatskom je nacionalnom interesu da se naše susjedstvo ponaša po europskim kriterijima", odgovorio je Stier upitan za suradnju sa Beogradom, odnosno Srbijom. >> Ovo su ministri u novoj Vladi: Pročitajte njihove životopise >> Došlo je do obrata? Na listi za ministre pojavilo se još jedno ime Gari Capelli – ministar turizma Oleg Butković – ministar prometa  Nada Murganić – ministrica demografije Nina Obuljen – ministrica kulture  Zdravko Marić – ministar financija Milan Kujundžić – ministar zdravlja Davor Ivo Stier – ministar vanjskih poslova Damir Krstičević – ministar obrane Martina Dalić – ministrica gospodarstva Lovro Kuščević – ministar graditeljstva  Pavo Barišić – ministar znanosti  Tomo Medved – ministar branitelja Gabrijela Žalac – ministrica EU fondova i regionalnog razvoja Tomislav Tolušić – ministar poljoprivrede Tomislav Ćorić – ministar rada i mirovinskog sustava Slaven Dobrović - ministar okoliša i prirode kojem se pridružuju energetika i vodno gospodarstvo Ante Šprlje - ministar pravosuđa Vlaho Orepić - ministar unutarnjih poslova Ivan Kovačić - ministar uprave i potpredsjednik Vlade. 