Nakon što je Držislav Šušak, predsjednik udruge Baranjski leptirići na Facebooku kritizirao Zvečevo jer su Severini i njenom suprugu Igoru Kojiću darovali 600 čokolada dok udruga već godinama moli da slatkiše doniraju djeci, oglasila se i sama tvornica čokolada Zvečevo koja je ''zatečena ovako grubom i neprofesionalnom reakcijom''. – Čitam kako je Zvečevo poklonilo Severini i Igoru 600 posebno napravljenih čokolada Braco i Seka s nazivom Severina i Igor. Već nekoliko godina pišemo Zvečevu, a i svim ostalim tvrtkama da doniraju slatke proizvode da bismo za djecu članove Udruge Baranjski leptirići osigurali darove da se i oni razvesele za božićne blagdane. Za to nema razumijevanja, ali za one koji se kupaju u novcu imaju razumijevanja. Naravno, Severina je dobra reklama, a naša djeca su nebitna. Gadi mi se ovo društvo koje smo stvorili. Kada djeca nisu dobila pomoćnika u nastavi, kada nemaju fizioterapeuta, logopeda, defektologa o tome ne pišu svi mediji, ali vjenčanja su puni mediji... Sramota... I nismo ni zaslužili ništa bolje nego da cijeli ovaj planet ode u p.... materinu... i da sve počne iz početka, napisao je Šušak na Facebooku. U nastavku pročitajte reakciju Zvečeva: Slijedom medijskih objava potaknutih nezadovoljstvom predsjednika Udruge Baranjski leptirići gosp. Držislava Šuška, iako nevoljko, primorani smo prema medijima i cjelokupnoj javnosti izaći i s drugom stranom priče. Naime, Zvečevo d.d. u protekloj je godini odradilo niz donacija prema različitim Udrugama koje skrbe o djeci, osobama s posebnim potrebama i potrebitima pojedinačno, također smo svoje donacije uputili nizu Osnovnih škola i vrtića, pomagali smo Caritasu, slijepim i slabovidnim osobama te sportskim društvima. Naša je poslovna politika da se donacijama ne hvalimo jer smatramo da je to naš doprinos koji dajemo zajednici u kojoj živimo i stvaramo. Na našu adresu svakodnevno pristižu desetine zahtjeva za financijskom pomoći, donacijama u robi ili nekim drugim oblikom pomoći. Upravo kako bismo u svemu tome napravili sistematizaciju i uveli reda te izbjegli situacije poput ove, na godišnjoj razini pripremljen je plan Društveno odgovornog poslovanja i prema njemu su odrađene sve donacije. Naravno da je bilo i izvanrednih situacija, poput poplava u Slavoniji u koje smo se također ad hoc uključili. Za očekivati je da će netko biti izostavljen iz donacija u određenom periodu, pa upravo zbog toga svake godine radimo novi plan i pokušavamo zadovoljiti što više upita. Takva je situacija i s Udrugom Baranjski leptirići, nama ni na koji način nije bila intencija preskočiti ih u donacijama te smo stoga posebno zatečeni ovako grubom i neprofesionalnom reakcijom. S druge strane pak jasno nam da će mediji prije popratiti show biznis, skandal i negativizam, nego pozitivne primjere. >> Severina i Igor Kojić izrekli sudbonosno DA nakon što su se dovezli u stojadinu! 