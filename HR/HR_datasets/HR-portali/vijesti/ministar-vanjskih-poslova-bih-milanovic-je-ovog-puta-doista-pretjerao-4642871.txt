Ministar vanjskih poslova Bosne i Hercegovine Igor Crnadak ocijenio je u četvrtak kako je predsjednik SDP-a Zoran Milanović "doista pretjerao" u svojim izjavama o stanju u BiH i Srbiji te je dodao kako se od nekoga tko pretendira postati hrvatskim premijerom očekuje više poštovanja i takta u komentiranju stanja u susjednim zemljama. "Mislim da bi netko tko je kandidat za premijera Hrvatske i tko je već bio na toj dužnosti morao s mnogo više poštovanja i takta govoriti o susjedima i odnosima u regiji. Milanović je uvrijedio i BiH i Srbiju i Srbe kao narod", kazao je Crnadak kako ga citira agencija Fena. Crnadak je dodao kako ga Milanovićevi istupi koje je okvalificirao kao populističke i primitivne i sve više podsjećaju na ono što u BiH radi Milorad Dodik. Ministar vanjskih poslova BiH je istaknuo kako je želja aktualnog sastava Vijeća ministara BiH graditi što bolje odnose s Hrvatskom, ali Milanovićeve izjave, po njegovu sudu, sada otvaraju pitanje je li to moguće. "Ako službena hrvatska politika bude o nama mislila ono što je o nama mislio Milanović, onda će to ići vrlo teško", kazao je Crnadak. Milanović je u na sastanku s predstavnicima braniteljskih udruga koje su predvodile prosvjed u Savskoj rekao, po audiozapisu sa sastanka kojeg se domogao Jutarnji list, da "Bosna i Hercegovina nije država" i da se tamo nema s kime razgovarati. Kazao je i kako bi, da se njega pita, ugurao BiH u EU preko reda, "jer tamo nema reda, nema poretka". Crnadak smatra kako bi za BiH bila "medvjeđa usluga" ukoliko bi se realizirala Milanovićeva zamisao da se tu zemlju preko reda "ugura u Europsku uniju" jer BiH u tom slučaju ne bi bila u stanju dostići europske standarde na gospodarskom, socijalnom, pravnom i svakom drugom planu. "Ne trebaju nam nikakvi prijeki putovi već pošteno vrednovanje naših reformi i svega onoga što radimo na putu ka EU", izjavio Crnadak.