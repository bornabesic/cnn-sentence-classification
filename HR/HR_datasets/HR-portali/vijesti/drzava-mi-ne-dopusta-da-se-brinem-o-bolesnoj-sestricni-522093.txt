Nakon što su 24sata prošlog tjedna objavili mučnu reportažu o malverzacijama s imovinom štićenika javila nam se ogorčena Zagrepčanka koja je skrbnica. Ispričala je kako izgleda njezina dugogodišnja suradnja s Centrom za socijalnu skrb Sesvete. - Moja sestrična ima 48 godina i psihički je teško bolesna. Skrbnica sam joj devet godina i upravo sam dobila rješenje kojim mi ukidaju skrbništvo te dužnost preuzima netko iz nadležnog Centra za socijalnu skrb. Iskreno sumnjam kako planiraju malverzacije s njezinom imovinom jer traže da uzmem sve njezine osobne stvari iz kuće ili će oni pozvati Reto centar da ih izbaci - ogorčena je Branka Bartovčak Ivanić (56) iz Zagreba. Sestrična je smještena u instituciju zbog teškog stanja, a u vlasništvu ima privatnu obiteljsku kuću koju je naslijedila od roditelja. Nitko od šire rodbine ne može skrbiti o njoj, a Branka kaže kako su zajedno odrastale i doživljavaju se kao sestre, pa joj nije bilo teško prihvatiti se te dužnosti i nastaviti brinuti se o sestrični kako je to radila i svih godina prije. Skrbništvo je preuzela 2009. godine, a nadležan je Centar za socijalnu skrb Sesvete. Sestrična ima dvije obiteljske mirovine i prihode koji premašuju troškove smještaja u instituciji, pa joj svaki mjesec ostaje novca za osobne potrebe. Ipak, kako ne bi morala plaćati režije za kuću, koja je bila u lošem i zapuštenom stanju, Branka je predložila da se adaptira i da u najam. Centar je prihvatio prijedlog. - Sestrična je imala ušteđevinu pa su tim novcem plaćeni radovi, a još sam i ja posudila nešto svog novca da se sve dovrši i dovede u red. U to vrijeme javio mi se poznanik koji je ranije vidio kuću i pitao me bismo li je željeli dati u najam njemu i njegovoj djevojci. Centar je pristao, pravnica u centru je sastavila ugovor koji je istodobno i ovršna isprava kojom se može ovršiti najmoprimca u slučaju neplaćanja. On je ušao u kuću i još volonterski odradio niz popravaka i poslova računajući da će mu to priznati kako prijeboj za dio stanarine. Nisu mu priznali, ali pristao je na to i nastavio ondje živjeti. Stanarina je iznosila 1700 kuna plus režije. U početku je najamninu plaćao bez problema, no onda ga je djevojka napustila i iselila se i tad su počeli problemi – nastavlja Branka prisjećajući se kako je podstanar imao obvezu najam plaćati izravno na račun štićenice, a ona kao skrbnik nije imala uvid u taj račun. Kao dokaz da je izvršio svoju obvezu, podstanar joj je trebao donositi potvrde u uplati, no prestao je to činiti. Izbjegavao ju je i govorio joj da je platio sve, ali je izgubio potvrde pa joj ih zato ne može dati. - Posumnjala sam da ne plaća ništa i otišla sam u centar. Imam zapisnik od 2. lipnja 2014. godine u kojoj jasno stoji kako djelatnike centra upozoravam da vjerujem kako podstanar ne plaća najam, ali ne mogu to potvrditi jer nemam uvid u račun štićenice. Stoga ih molim da mi hitno izdaju rješenje kako bih napravila uvid u račun. Na to oni meni nalažu da donesem potvrde o plaćanju, iako znaju da to bez uvida u račun ne mogu učiniti, a govorim im da mi ih podstanar ne dostavlja. Vrtimo se u krug, no ja i dalje ističem da mi treba rješenje za uvid u račun. Sljedeća četiri mjeseca čekam to rješenje. Zovem najmanje dvaput na mjesec, a pravnica se bezobrazno otresa na mene i govori da će mi dostaviti rješenje kad ga napiše. I ono konačno stiže 23. 10. iste godine – nastavlja Branka. Otišla je u banku i ustanovila da podstanar duguje više od 20.000 kuna. Kaže kako je odmah otišla u nadležni centar tražeći savjet što učiniti.      Za to vrijeme podstanar je i dalje živio u kući ne plaćajući najamninu. Branka je u centru tražila savjet stručnjaka. - Međutim, ondje su se obrušili na mene tvrdeći da sam ja kriva za nastalu situaciju. Prijete mi ovrhom, da će mene ovršiti. Prijete da će mi uzeti skrbništvo. Ostala sam u šoku ne shvaćajući što se zbiva. Kako ja mogu biti kriva ako on ne plaća, a još sam ih i upozorila na to? Zato sam otišla odvjetniku, koji mi je savjetovao da od nadležnog ministarstva zatražim hitan nadzor centra. I tad me ostavljaju na miru. Bila sam ljuta jer, da sam drukčiji tip osobe, oni uopće ne bi znali da čovjek ništa ne plaća. Umjesto da zajednički nešto poduzmemo, oni ne rade ništa nego svu krivnju svale na mene. Podstanar je izašao, novog nismo uzimali, poučeni ovim neugodnim iskustvom, a i moja štićenica, o kojoj se nastavljam brinuti, rekla je da ne želi više imati podstanare. Sljedeće tri godine redovito skrbim o njoj, posjećujem je, družimo se. Inače, za svaku sitnicu koju sam joj kupila i nabavila imam račune i potvrde o plaćanju, tako da je financijski od samog početka vrlo transparetno i besprijekorno kako sam upravljala njezinim novcem. Naime, kad plati smještaj i režije, ostaje joj na mjesec oko 700 kuna za osobne potrebe. Za taj novac od mene naručuje da joj kupim sitnice i potrepštine poput boje za kosu, cigareta, proizvoda za osobnu higijenu. Imam dobar odnos sa sestričnom i nije mi teško brinuti se o njoj. A onda prije nekoliko dana dobijem rješenje da su imenovali novog skrbnika iz centra. Zovem ih, a oni mi govore da ispraznim sestričninu kuću i izbacim sve njezine osobne stvari. Užasnuta sam. Dok se kuća obnavljala, nisu se ni pojavljivali, a sad mene optužuju jer mjesecima nisu uzeli u obzir moju pravodobnu prijavu da podstanar ne plaća. Dapače, u rješenju mi upravo to stavljaju na teret tvrdeći da sam nemarom uzrokovala štetu svojoj štićenici. Jasno piše da se ona protivi promjeni skrbnika i želi da to ostanem ja, ali su zaključili da je to ‘protiv njezinog interesa’ – nastavila je Branka dodajući kako joj jednostavno nije jasno zašto bi morala sestričnine osobne stvari izbaciti iz kuće. - Kad je puštaju za vikend, zajedno dolazimo u kuću. Ona živi za te trenutke i cijelo vrijeme priča samo o tome. Također, da ne bi bilo zabune, moja sestrična je jedini vlasnik, a u slučaju smrti ima desetak daljih rođaka koji po nasljednom redu imaju pravo na tu kuću, koja ima 77 m2 i vrijedi oko 100.000 eura. Prema tome, nemam osobnu korist ni interes osim interesa moje sestrične. Sigurna sam da se novi skrbnik o njoj ne može brinuti na način na koji sam to ja radila – zaključila je. Branka tvrdi kako je sa sučajem upoznala nadležno ministarstvo te pravobraniteljicu za osobe s invaliditetom. Poslali smo im upit i zamolili da kažu što su poduzeli. Iz ministarstva su nas uputili na nadležni CZSS ne odgovarajući na pitanje što su poduzeli u predmetnom slučaju i što su u centru radili pet mjeseci, koliko je proteklo od prijave o neplaćanju stanarine do izdavanja rješenja. Na isto pitanje nije odgovorio ni centar, ali kažu da su radili u najboljem interesu štićenice. - Obavještavamo Vas da sukladno važećim zakonskim propisima nismo u mogućnosti dati Vam detaljnije podatke o ovom konkretnom slučaju, jer smo dužni poštivati načelo zaštite tajnosti i zaštite osobnih podataka kao i načelo poštivanja privatnosti korisnika, a pogotovo osobe lišene poslovne sposobnosti i pod skrbništvom, što je ovdje slučaj. Na pismeno traženje Branke Bartovčak Ivanić Ministarstvo za demografiju, obitelj, i socijalnu politiku izvršilo je nadzor nad svim postupcima i predmetima koji se odnose na ovu štićenicu i utvrdilo kako je Centar za socijalnu skrb Zagreb u ovom konkretnom slučaju postupao u najboljem interesu štićenice. Nisu utvrđeni nikakvi propusti Centra, a o čemu je Branka Bartovčak Ivanić i obaviještena - odgovorili su iz Centra za socijalnu skrb Zagreb, nadležnog nad podružnicom u Sesvetama. Iz ureda pravobraniteljice Slonjšak kažu da su upoznati sa slučajem te da je postupanje u tijeku...      Iako su lišeni poslovne sposobnosti, neki štićenici imaju imovinu kojom raspolažu skrbnici. U pojedinim slučajevima štićenike nitko ne informira o tome što se zbiva s njihovom imovinom.      