Na današnjoj sjednici Saborskog Odbora za Ustav objavljeno je da je povučen zahtjev za mišljenje o povredi Poslovnika Hrvatskog sabora koji je podnio SDP-ov saborski zastupnik Peđa Grbin. – S obzirom na to da je HDZ uputio prijedlog za izbor novog predsjednika Sabora, imajući u vidu da je to potpisalo 76 zastupnika, što čini apsolutnu većinu, otpao je razlog zbog kojeg smo jučer intervenirali tvrdeći da nema jasne većine. Odmah po završetku pristupit će se raspravi, otklonjen je razlog zbog kojeg smo zatražili mišljenje, zbog čega smo se usuglasili da se zahtjev povuče – rekao je Grbin nakon stanke. Nakon što je Božo Petrov jučer podnio ostavku na mjesto predsjednika Sabora, sjednicu je nastavio voditi potpredsjednik Sabora Željko Reiner (HDZ). Oporba, u prvom redu SDP, tvrdila je da Reiner nema pravo ''sjediti u predsjedničkom stolcu'' jer više ne postoji parlamentarna većina, tumačeći kako to znači da ni on više nije potpredsjednik iz te većine. Reiner je podsjetio kako Hrvatski sabor nije glasovao o povjerenju Vladi ni premijeru, nego o povjerenju ministru financija Zdravku Mariću, pa tako nije propitivao ni parlamentarnu većinu.  Bošnjaković: Reiner je biran iz većine – Predsjednik Sabora jučer je podnio ostavku i time su se stekli uvjeti da raspravljamo o ovoj temi. Činjenica je da Poslovnik ne uređuje izrijekom pitanje zamjene predsjednika Sabora u slučaju ostavke ili razrješenja, kao što to izrijekom uređuju poslovnici nekih drugih parlamenta. Činjenica je također da je Sabor konstituiran izborom svog predsjednika. Riječ je o iznimno važnoj temi jer smatram da je ostavkom predsjednika Sabora došlo do dekonstitucije Sabora – rekao je predsjednik Odbora Robert Podolnjak (Most) na početku sjednice. Podolnjak je rekao da je riječ o iznimnoj situaciji koja ne može biti trajna. Uvidom u komparativnu praksu drugih parlamenata, to je regulirano kao iznimno kratka situacija prije izbora novog predsjednika, dodao je. Podolnjak je rekao da je parlamentarna većina upitna nakon ostavke predsjednika Sabora, koji je biran na tu dužnost kao dio parlamentarne većine. Grbin, potpredsjednik Odbora, rekao je da se slaže da postoji dvojba u Poslovniku i da doista nije uređen trenutak prestanka dužnosti predsjednika Sabora i kako se on zamjenjuje. – Ali apsolutno se ne slažem s time da je ostavkom predsjednika Sabora Sabor dekonstituiran. Sabor prestane s radom ili nakon isteka mandata ili ako ga se raspusti – rekao je Grbin, dodajući da Sabor postoji, samo ima problema oko toga kako će raditi. Grbin je rekao da je njihov cilj predložiti rješenja koja će osigurati da Sabor funkcionira koliko god je to moguće, a ako ne može funkcionirati, da dođe do raspuštanja i izbora. Dražen Bošnjaković (HDZ) rekao je da je Reiner potpredsjednik koji je nedvojbeno biran iz saborske većine te da s te strane ne vidi ništa sporno. – Mislim da ne bismo trebali izlaziti iz odredbi koje Poslovnik ima jer bismo ovim mišljenjem osnovali neki novi institut v. d. predsjednika, čime izlazimo iz okvira Poslovnika i Ustava – rekao je Bošnjaković. Grbin je rekao da Odbor ništa ne bi mijenjao jer bi to morao usvojiti Sabor. Podolnjak je naglasio da se radi o interregnumu, bezvlašću u Saboru koji nema predsjednika. – Sabor nema predsjednika, znači da smo u bezvlašću – rekao je Podolnjak, dodajući da je skloniji onome što je rekao Bošnjaković te da ova situacija zahtijeva jasnu poslovničku odredbu. Smatra da bi najbolje rješenje bila odredba Poslovnika koja regulira ostavku predsjednika kao u nekim drugim parlamentima. Orsat Miljenić (SDP) rekao je da je tadašnja većina, kada su birani potpredsjednici, bila nešto sasvim drugo. – Ovo nije stabilan odnos, on se promijenio. Možda će čak za dva dana biti drukčiji – rekao je Miljenić. Dodao je da potpredsjednik može voditi Sabor teoretski do kraja mandata, što je za njih neprihvatljivo. – Mi trebamo naći rješenje danas – rekao je Miljenić. Milorad Pupovac (SDSS) rekao je da je, bez obzira na atmosferu i prilike u kojima rade zadnjih nekoliko dana i tenzije koje proizlaze iz političkog aspekta rada, članak Poslovnika 34. stavak 3. – jasan. – Predsjednik Sabora jučer je podnio ostavku i zamjenjuje ga jedan od potpredsjednika u vođenju sjednice. Njegova ostavka nije potvrđena. I činjenica da je potpredsjednik Reiner preuzeo vođenje sjednice nije sporna – rekao je Pupovac. U vrijeme predsjedanja Josipa Leke, dodao je, donesena je odluka Plenuma Sabora po kojem odluke odbora nisu obvezujuće. – Ja ne mislim da je to dobra odluka, ne mislim da je u smjeru jačanja parlamentarizma i volio bih je promijeniti. A da li mi u ovim prilikama imamo mogućnost da je promijenimo, to ne znam – rekao je Pupovac koji je predložio da se sjednica nakon preostalih izlaganja članova Odbora nastavi "in camera", to jest iza zatvorenih vrata. Pusić: To je zaista zabrinjavajuće Vesna Pusić (HNS) rekla je da Sabor nije dekonstituiran te da nastavlja s radom, a kao rješenje predložila je kompromis u kojem bi se ograničilo razdoblje u kojem potpredsjednik može voditi Sabor. – Čini mi se da prijedlog kolege Grbina ide u praktičnom, dobrom smjeru, da se osigura funkcioniranje parlamenta koji, naravno, postoji i treba postojati da bismo izašli iz ove krizne situacije, a da se ne prejudicira ili ne odvodi na vrlo dug rok izbor predsjednika Sabora, koji ne samo da je nužan nego bi ujedno pokazao i tu famoznu parlamentarnu većinu koja nam je potrebna – rekla je Pusić. Branko Bačić (HDZ) podržao je Pupovčevu inicijativu da se rasprava nastavi iza zatvorenih prava, a spočitnuo je Podolnjaku što je rekao da je Sabor dekonstituiran te da vlada bezvlašće. Bačić je rekao da bi ostavka Petrova bila prihvatljivija da ju je podnio odmah onog dana kada je 79 zastupnika zatražilo njegovo razrješenje. Dodao je da Vlada jučer nije bila obvezna pokazati da ima većinu. – Zna se kada se u Saboru utvrđuje većina. Utvrđuje se kada se bira Vlada, kada mandatar predlaže Vladu, kada se odlučuje o ministrima, kada se donosi državni proračun, kada se odlučuje o opozivu ministra, predsjednika Vlade i Vlade u cjelini. Ako tome nije tako, postavljam pitanje zašto taj problem nije postavljen kada ministar Barišić nije dobio 76 ruku zastupnika? – rekao je Bačić. Složio se da ovakva situacija ne može trajati dugo te da HDZ ne bi mogao prihvatiti otezanje. Rekao je i da smatra da na prvoj idućoj sjednici predsjednik Vlade treba predložiti nova četiri ministra. Kada predloži nove ministre, testirat ćemo novu većinu, a do tada nema krize vlasti – rekao je Bačić. Također je rekao da treba dobro promisliti prije uvođenja novog instituta u Saboru. Pusić je replicirala Bačiću. – Glasanje o povjerenju ministru nije glasanje o povjerenju Vladi, ali ako su u parlamentu svi, a bili su praktički svi, a ako prijedlog opozicije ima jedan glas manje od natpolovične većine, a opozicija je opozicija zato što nema većinu, pa to je zaista zabrinjavajuće. Nije trenutak za trijumfalizam, trenutak je da se kaže – provuklo se ovo, 'ajmo smiriti situaciju – rekla je Pusić. Dodala je da je situacija s glasovanjem o Pavi Barišiću bila drukčija jer Most tada još nije bio izašao iz koalicije, a sada jest. Grbin je predložio vladajućima da odmah predlože novog predsjednika Sabora. – Izaberimo ga sada. Mi s tim nemamo nikakvih problema. Naš cilj s ovim prijedlogom nije opstrukcija, nego da vas natjeramo da napravite ono što očito ne želite činiti – rekao je Grbin, dodajući da ovo nije ustavna, već politička kriza koja se može riješiti. 