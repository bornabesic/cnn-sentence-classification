HNS-ovac Ivan Vrdoljak najavio je kako će njegova stranka pokrenuti interpelaciju za izglasavanje nepovjerenja premijeru Andreju Plenkoviću i cijeloj Vladi. Cilj im je ustanoviti ima li premijer većinu u Saboru. Oporba optužuje Plenkovića da nema većinu u Saboru nakon što je na današnjoj sjednici propao pokušaj SDP-a da se izglasa nepovjerenje ministru Zdravku Mariću. Za prijedlog SDP-a bilo je 75 zastupnika, a protiv isto toliko dok se jedan zastupnik izuzeo iz glasovanja.  Što je interpelacija i što se s njom postiže? Interpelacija (latinski interpellatio: prekidanje; zapreka, ometanje), jedno je od sredstava kojim zastupnici u parlamentu nadziru rad vlade i pokreću ispitivanje političke odgovornosti vlade, odnosno njezinih ministara. Interpelacija se podnosi u obliku pitanja što ga određeni broj zastupnika postavlja predsjedniku vlade ili pojedinomu ministru. Razlikuje se od običnoga zastupničkoga pitanja po tome što se o odgovoru vodi parlamentarna rasprava, koja završava glasovanjem o povjerenju vladi ili pojedinomu ministru, pa u slučaju izglasavanja nepovjerenja načelno rezultira ostavkom, navodi Leksikografski zavod Miroslav Krleža. Interpelacijom se često služi oporba kao sredstvom za kritiku vladine politike uz mogućnost iskazivanja nepovjerenja vladi i njezinim ministrima. 