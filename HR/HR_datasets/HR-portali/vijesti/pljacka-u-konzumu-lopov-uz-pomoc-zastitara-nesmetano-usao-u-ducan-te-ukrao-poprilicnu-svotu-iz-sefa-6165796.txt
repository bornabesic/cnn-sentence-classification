ZAGREB - Konzum u Sesvetama prije nekoliko dana našao se na meti lopova koji je uz pomoć zaštitara nakon radnog vremena ušao u trgovinu iz koje je ukrao snimače za video-nadzor i novac iz sefa pri čemu je, po policijskoj procjeni, napravio štetu od 250 tisuća kuna.   Policija sumnja da je 33-godišnji zaštitar koji je radio na poslovima osiguranja i zaštite omogućio 42-godišnjaku da u subotu, 27. svibnja između 21,20 i 21,39 sati nesmetano uđe u trgovinu u Bjelovarskoj ulici u Sesvetama.   Starijeg osumnjičenika terete da je potom ukrao pet snimača za video-nadzor „Poe swich“, a iz sefa smještenog u trezor prostoriji dvjestotinjak tisuća kuna, izvijestila je u četvrtak policija.   Prema neslužbenim podacima stariji muškarac od ranije je poznat policiji po imovinskim nedjelima. Obojica osumnjičenika predana su pritvorskom nadzorniku pod sumnjom da su počinili tešku krađu.