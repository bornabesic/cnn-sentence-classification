U povodu nedavnog objavljivanja ponovljenih izdanja romana Judita, Zaboravljeni sin, Kafkin prijatelj i Nekoliko ptica i jedno nebo objavljenih u izdanju Mozaika knjiga, knjižni klub Svijet knjige na Kaptolu organizira opušteno druženje s jednim od najuspješnijih pisaca u Hrvatskoj! Gostovanje ovoga velikog pisca zamišljeno je kao razgovor o njegovu najnovijem hitu – romanu Nekoliko ptica i jedno nebo, ali i njegovim drugim knjigama za djecu i odrasle, velikim bestselerima koji su doživjeli i po nekoliko izdanja u Hrvatskoj i inozemstvu. Svakako će svaki posjetitelj imati priliku postaviti pitanje, dobiti autogram i čuti nešto novo o pisanju, realiziranju ideja za romane, radu u kazalištu i slično. Svi znaju za dogovor Maxa Broda i Franza Kafke: Kafka ga je molio da spali sva njegova djela nakon njegove smrti. Srećom, on to nije učinio. Biografije tih poznatih junaka, unatoč poštivanju faktografije, u knjizi Kafkin prijatelj  dane su na neočekivan način.  Radnja je smještena u Prag u razdoblje od 1903. do 1924. godine, te u Tel Aviv 1953. godine. Kafkin prijatelj zasigurno je nezaobilazna knjiga. Zaboravljeni sin svoj uspjeh dosegnuo je odmah na početku, a sada svoj književni put nastavlja dalje u novom 9. izdanju. Roman je objavljen na njemačkom, slovenskom, španjolskom i engleskom jeziku, a nedavno je renomirana izdavačka kuća iz Tokija Kindabungeisha objavila izdanje na japanskom jeziku.  Godine 2002. uvršten je na Ibby Honour List u Bazelu u Švicarskoj, na koju se uvrštavaju djela sa snažnom humanom porukom. Iako u svojem romanu Judita Miro Gavran pripovijeda priču poznatu iz Biblije i istoimenog epa Marka Marulića o udovici koja spašava svoj narod od moćnog osvajača, ovaj je put to dirljiva ljubavna priča koja se odvija u vremenu punom surovosti i bespoštedne borbe za vlast. Judita u Gavranovu romanu postaje punokrvni književni lik, žena puna emocija i potrebe za ljubavlju što ovu priču izdiže na razinu vrsnoga ispovjednog romana. Miro Gavran svoj je uspješan niz nastavio jesenas i sa svojim posljednjim romanom Nekoliko ptica i jedno nebo koji tematizira plemenita djela fra Didaka Buntića koji je točno prije stotinu godina spasio tisuće gladne djece  iz Hercegovine odvodeći ih u  Slavoniju kod udomitelja. Ta dramatična priča puna emocija naišla je na odličan prijem u kritike i publike, tako da je prvo izdanje bilo rasprodano u manje od tri mjeseca.