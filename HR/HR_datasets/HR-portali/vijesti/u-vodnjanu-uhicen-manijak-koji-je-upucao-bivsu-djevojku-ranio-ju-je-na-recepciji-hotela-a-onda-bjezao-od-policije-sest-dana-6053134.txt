Danijel Brnos, koji je šest dana bio u bijegu nakon što je protekle nedjelje u Vrsaru hicima iz pištolja teško ranio 19-godišnjakinju iz Svetog Lovreča i 23-godišnjaka iz Bala, uhićen je danas poslijepodne u Vodnjanu nakon čega je doveden u prostorije PU istarske gdje je u tijeku kriminalističko istraživanje, izvijestila je policija.   MUP   Podsjetimo, sumnja se kako je Danijel Brnos u nedjelju 7. svibnja oko 14 sati ispred hotela u Vrsaru ispalio nekoliko hitaca iz pištolja u djelatnike hotela, Martinu Terlević (19) i Roberta Cuccurina (23), koji su odmah prevezeni u pulsku Opću bolnicu no izvan su životne opasnosti.   MUP   Tridesetogodišnjak je za vrijeme počinjenja kaznenog dijela bio obučen u sivu majicu s kapuljačom te se sumnja da se s mjesta događaja udaljio u sportskom automobilu, navodno marke BMW. Danijel, koji je od ranije poznat policiji, uhićen je nakon šest dana potrage. Ekskluzivno doznajemo da je policija prilikom potrage koristila najmoderniju termovizijsku kameru postavljenu na helikopter, a  koja može prepoznati tablicu automobila na velikoj daljini. Danijelova majka Dolores Rajačić za Novu Tv kazala je kako joj je drago da su ga napokon uhitili. - Nek' odradi svoje i što da radim? Ja sam slomljena majka, to je moje dijete. Ja ne mogu više. Sad će mi kćerka doći i idemo k njemu. Kažu da je sav, ono, da je nakon šest dana sav polomljen. Sav, ono, gladan, žedan - kazala je. - Što da vam kažem? Drago mi je što su ga uhitili. Nek' odsluži svoje, ja ću mu opet biti majka, što je tu je - dodala je rastresena majka.