Ovosezonska gripa uzela je prve žrtve; preminule su dvije osobe, a istovremeno raste broj oboljelih, pojavili su se i B tipovi virusa stoga trenutačno cirkuliraju sva četiri tipa virusa gripe! Upravo činjenica o aktivnosti svih tipova gripe i s obzirom na jačanje epidemija općenito u europskim zemljama stručnjaci smatraju da slijedi teška, pandemijska gripa. Istovremeno će upozoriti i ponoviti da je gripa ozbiljna bolest te da nijedan tip virusa gripe nije bezopasan što, uostalom, dokazuju i ova dva smrtna slučaja. Jedna od preminulih osoba starije je dobi, koja je inače rizičnija skupina za razvijanje komplikacija od zaraze gripom, no druga osoba je mlađe životne dobi i ne boluje od kroničnih bolesti. Hladnoća pogoduje gripi – Ljudi se svake godine čude da je netko umro od gripe, ali to je zapravo uobičajeno. Svake godine od gripe umre desetak ljudi, najčešće su to starije osobe s komorbiditetom, ali mogu i mladi bez ikakvih bolesti. Za ovo dvoje preminulih ljudi dokazali smo i sto posto laboratorijski potvrdili gripu – objašnjava dr. Vladimir Draženović iz Hrvatskog zavoda za javno zdravstvo. Kako će reći ovaj virusolog i voditelj Nacionalnog Centra Svjetske zdravstvene organizacije za influencu, situacija je vatrena, puno je dokazanih slučajeva gripe, cirkuliraju četiri virusa i cijelu tu sliku uspoređuje s godinom kada je vladala pandemijska gripa. Budući da broj oboljelih raste nešto ranije nego je to uobičajeno, može se pretpostaviti da će ukupno biti i više oboljelih tim više jer “prava zima” tj. niže temperature i snijeg tek slijede. – Dolazi hladnije vrijeme koje pogoduje virusu influence s obzirom na bliske kontakte, neizlazak iz zatvorenih prostora, neprovjetravanje prostora u kojima boravimo, pothlađivanje koje pogoduje zarazi jer oslabi sluznicu respiratornog trakta koja je onda podložnija virusu influence... Ove godine zbilja možemo očekivati intenzivnu epidemiju jer je više od 500 laboratorijski potvrđenih uzoraka gripe velika brojka za početak epidemije – pojašnjava dr. Draženović. U Finskoj 21 osoba umrla Iako cirkuliraju četiri tipa virusa gripe i dalje je dominantan odnosno najučestaliji H3N2 i dr. Draženović će ponoviti da nema bezopasnog virusa gripe mada se ljudi generalno najviše plaše H1N1 virusa koji je u pandemiji 2009. odnio 28 života u Hrvatskoj. Prve žrtve ovogodišnje gripe, nažalost, dokaz su da smrtonosnim može biti i drugi tip virusa ove bolesti. I na nedavnom sastanku nadležnog tijela Svjetske zdravstvene organizacije, kako prenosi ovaj liječnik, prezentirana su ispitivanja da su oba tipa virusa gripe ( A i B ) jednako teških simptoma i komplikacija. Time se napušta kolektivno mišljenje da je A tip gripe teži i opasniji i treba prihvatiti, poručuje dr. Draženović, da je gripa jednostavno opasna bolest. – Mi dokazujemo tip i podtip virusa gripe, a je li trenutačno tu nekakav novi soj pa je populacija u Europi imunosno nespremna, pitanje je. U svakom slučaju, koliko imam informaciju, cijepljeni su uglavnom zaštićeni – kaže ovaj virusolog. Gripa jača u svim europskim zemljama, a u Finskoj je dosad umrlo 21 oboljelih.