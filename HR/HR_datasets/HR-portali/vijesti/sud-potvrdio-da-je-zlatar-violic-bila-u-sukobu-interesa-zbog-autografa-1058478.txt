Upravni sud Republike Hrvatske potvrdio je da je bivša ministrica kulture Andrea Zlatar Violić (HNS) bila u sukobu interesa, odnosno da je zloupotrijebila svoje diskrecijske ovlasti kad je portalu Autograf dodijelila 70.000 kuna, zbog čega ju je Povjerenstvo za odlučivanje o sukobu interesa kaznilo sa šest tisuća kuna. Upravni sud RH odbio je, naime, zahtjev Zlatar Violić da se poništi rješenje Povjerenstva da je bila u sukobu interesa i da mora platiti kaznu od šest tisuća kuna, po dvije tisuće kuna tri mjeseca uzastopno.  Ocjena je Suda da Povjerenstvo nije pogriješilo kada je utvrdilo da je Zlatar Violić zlouporabila posebna prava dužnosnika. Sud, kao ni Povjerenstvo, ne osporava pravo ministrice da odlučuje diskrecijski, no drže da nije smjela proširiti okvir zadan javnim natječajem, a po kojemu su za nove medijske projekte 2014. trebale biti isplaćene tri potpore od po 70.000 kuna, a ne četiri kako je naknadno odlučila bivša ministrica.  Zlatar Violić dodijelila je portalu Autograf potporu od 70.000 kuna, iako ga Stručno povjerenstvo za neprofitne medije po obavljenom javnom natječaju nije uvrstilo među dobitnike potpore. Naknadno proširenje broja korisnika ministrica je opravdavala malom bodovnom razlikom između Autografa i drugih medija kojima je Povjerenstvo dodijelilo potporu. Isticala je i kako njezinom odlukom nije prijeđen ukupan iznos koji je te godine namijenjen neprofitnim medijima. No, njezine argumente ni Povjerenstvo, a ni Sud nisu prihvatili. >> Kerumu tri kazne za sukob interesa, Lovrić Merzel dvije, Vargi dvije... >> Peticiju protiv Hasanbegovića kao ministra kulture do jučer potpisao 231 član 