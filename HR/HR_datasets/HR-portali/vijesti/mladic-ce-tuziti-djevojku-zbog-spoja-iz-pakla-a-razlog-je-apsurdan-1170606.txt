Mnogo je osoba koje ne očekuju previše kada odlaze na prvi spoj, što je i razumljivo jer nikad ne znate hoće li vam se osoba s kojom izlazite uistinu svidjeti ili će vam nešto na njoj smetati pa ćete shvatiti da to baš nije osoba s kojom se vidite u budućnosti. No Brandon Vezmar očito tako nije razmišljao pa je djevojku s kojom je bio u kinu odlučio tužiti. Brandon je na djevojku potrošio 21 dolar (oko 140 kuna) kako bi joj platio ulaznicu za kino i pizzu, no ona se nije ponašala onako kako je on očito očekivao. Djevojka je u kinu cijelo vrijeme tipkala po mobitelu, što je njemu toliko smetalo da joj je rekao da prestane pa je ustala i otišla. – Ne samo da je tipkala po mobitelu nego je 10 do 20 puta u 15 minuta uzela mobitel kako bi pročitala poruke koje je poslala – rekao je Brandon. Povrijeđeni muškarac zbog toga joj je odlučio poslati poruku te joj zaprijetio da mu vrati novac koji je potrošio na nju ili će je tužiti. – Tvoje ponašanje u subotu ne samo da je bilo nepristojno, nego me i koštalo. Želim da mi vratiš 17 dolara koje sam potrošio za kinoulaznicu te 4 dolara za pizzu. Hoćeš li to učiniti ili ću novac morati zatražiti sudskim putem? – napisao joj je Brandon. Ona mu je potom odgovorila kako ju je najbolja prijateljica hitno trebala, a budući da joj je on u kinu rekao kako ga njezin mobitel izluđuje, djevojka se osjećala neugodno pa je otišla. No on joj je potom napisao kako misli ozbiljno te da očekuje svoj novac natrag. Njihovu prepisku objavio je na Twitteru, no očito nije razmišljao hoće li nakon toga ikada više izaći s nekom drugom djevojkom.  