Antonija Božina, sutkinja Stalne službe u Benkovcu zadarskog Općinskog suda, jučer je uhićena zbog sumnje da je u zamjenu za sređivanje predmeta uzimala novac, zloupotrijebivši tako svoj položaj i ovlasti. USKOK sumnja da joj je mito davala također uhićena Gordana Alavanja, vlasnica agencije Gordana registrirane u Benkovačkim Selima za promet nekretnina. Obje bi danas tijekom dana trebale biti odvedene u Split. Prije uhićenja USKOK – po čijem su nalogu pretraživani sud i agencija – zatražio je od Državnog sudbenog vijeća da sutkinji Božini ukine imunitet, što je i učinjeno. Prema do sada raspoloživim podacima, Alavanja je od stranaka čije je je kuće prodavala ili rješavala uknjižbe uzimala novac i zatim dio davala sutkinji, da “sredi” sve onako kao joj je odgovaralo. Navodno je riječ o desetak spornih predmeta riješenih u korist fizičkih osoba. Antonija Božina imenovana je sutkinjom Općinskog suda u Zadru 2012. godine, a već sljedeće godine od predsjednika suda Željka Rogića primila je zahvalu zbog značajnih rezultata postignutih u godinu i pol rada. Na lanjskom tradicionalnom božićnom domjenku sudac Rogić je sutkinju Božinu uvrstio u top deset djelatnika tog pravosudnog tijela. S 208 riješenih parničnih predmeta u prošloj godini bila je druga po broju riješenih parničnih predmeta od svih parničnih sudaca. K tomu, priznanje je dobila i “zbog organizacijskih sposobnosti izraženih u vođenju Stalne službe ovoga Suda u Benkovcu, na dislokaciji u Obrovcu”. Ime Gordane Alavanje u medijima se pojavilo prije sedam godina nakon što je nekadašnji politički emigrant Rado Pejić, i član Udruge bivših političkih zatvorenika Goli otok iz Karina, bio deložiran iz kuće koju je kao nedovršenu prizemnicu dobio od države te u nju uložio sto tisuća eura. Naime, vlasnica kuće bila je otišla u Srbiju i nakon nekoliko godina opunomoćila je Alavanju da proda njezinu kuću, što je ova i učinila pa je naposljetku Pejić izbačen. Tvrdio je da mu država, bez obzira na uložena značajna sredstva, nije ponudila mogućnost prvokupa, prozivajući za interesnu spregu suce i vlasnike agencija za nekretnine. Prema podacima iz Poslovne Hrvatske, agencija je blokirana, a vlasnica je od lani predsjednica Udruge za očuvanje i uzgoj smilja “Smilje Karin Kunovac” registrirane na istoj adresi kao i agencija.     >> Njemačku tvrtku prevario za 1,5 mil. eura 