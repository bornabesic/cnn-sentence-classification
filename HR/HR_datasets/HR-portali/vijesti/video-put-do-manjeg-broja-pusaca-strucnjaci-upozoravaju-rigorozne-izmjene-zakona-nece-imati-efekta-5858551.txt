Elektronske se cigarete ne bi trebale tretirati kao i obične cigarete jer su manje štetne, zaključak je većine sudionika konferencije “E-cigareta: porok ili sredstvo za odvikavanje”, održane u Zagrebu u ponedjeljak, 3. travnja, u organizaciji Hanza Medije, HUP-a i British American Tobaccoa (BAT). U Hrvatskoj trenutačno puši oko 1,2 milijuna ljudi. Europska unija donijela je direktivu o proizvodima koji sadrže duhan, a koja, između ostalog, ostavlja prostor da se elektronske cigarete drugačije tretiraju od klasičnih cigareta. No, u saborskoj je proceduri Zakon o ograničavanju uporabe duhanskih i srodnih proizvoda, ali u njime se obje vrste proizvoda reguliraju jednako. - Ako se e-cigarete reguliraju više nego što direktiva EU kaže, onda smo propustili priliku za poboljšanje javnog zdravstva. Odličan primjer za to je Ujedinjeno Kraljevstvo, gdje smo vidjeli smanjenje pušenja u posljednjih nekoliko godina upravo zbog elektroničkih cigareta - rekao je dr. Sudhanshu Patwardhan, voditelj znanstvenog odjela BAT-a. Ako se uvedu dodatne restrikcije na “parilice”, kaže Patwardhan, prestat će opadati postotak pušača. Ako se zabrani pristup e-cigaretama odraslim ljudima, dodaje, ne pomaže se trenutnoj generaciji pušača, a to je velika pogreška. - Cigarete sadrže više od 7000 toksičnih supstanci koje dovode do bolesti povezanima s pušenjem. S druge strane, prema istraživanjima, emisije od e-cigareta nisu opasne - rekao je James Murphy, voditelj bioznanosti u BAT-u. Ipak, neki sudionici konferencije imali su drugačija stajališta. Prema riječima Vere Katalinić Janković, pomoćnice ministra zdravstva, nadležno ministarstvo želi poručiti mladima da je pušenje štetno, a naglasak je na preventivi. S njom se složila i Diana Mayer, voditeljica Odjela za praćenje i unapređenje zdravlja školske djece i mladih Hrvatskog zavoda za javno zdravstvo (HZJZ). Saqndra Šimunović Pomoćnica ministra zdravstva Vera Katalinić Janković   - Nama je cilj da djeca ne počnu pušiti. Zavod trenutno provodi tri istraživanja u Hrvatskoj, a prema jednoj anketi deset posto djece u dobi od 13 do 15 godina koristi elektronske cigarete, ali nije poznato jesu li počeli s pušenjem cigareta pa prešli na e-cigarete ili su pak počeli s njima - upozorila Mayer. - Rizik da djeca počnu koristiti e-cigarete uvijek postoji, ali prema podacima koje smo vidjeli od neprofitnih udruga u Ujedinjenom Kraljevstvu, kao što je ASH (akcija za prestanak pušenja i zdravlje, op. a.), taj se rizik nije materijalizirao. Važno je da i dalje pratimo tu kategoriju, a zabrana prodaje maloljetnima je apsolutno logična - naglasio je Patwardhan. Prema riječima dr. Radovana Fuchsa, uvaženog toksikologa iz Instituta za medicinska istraživanja i medicinu rada te suradnika Svjetske zdravstvene organizacije, postoji velika utemeljenost da isparivači sadrže manje toksičnih elemenata, pa je to pogodniji proizvod za korištenje. - Ti bi se proizvodi trebali regulirati na temelju analiza, a ne ograničiti ih jednim potezom vrlo tvrdo. Bitno je da Ministarstvo regulira tekućine koje se nalaze u e-cigaretama kako ih netko ne bi proizvodio bez licence - rekao je Fuchs.Osim toga, ističe, bilo bi bolje donijeti temeljni zakon koji bi slijedio direktivu EU, a svu ostalu regulativu donijeti pravilnikom. Naime, puno je jednostavnije promijeniti pravilnik, koji se brzo može mijenjati na temelju informacija i dokaza. - Trebalo bi pričekati još pet-šest godina i onda mijenjati zakon ako se pokaže da su električne cigarete štetne, a nemamo dokaze za to - rekao je dr. Ognjen Brborović, predavač javnog zdravstva na Medicinskom fakultetu u Zagrebu. Dodao je da kampanje za prestanak pušenja ne bilježe veliki napredak. Elektronske su cigarete, ističe Brborović, prema nekim procjenama, čak 20 do 25 puta manje štetne od običnih cigareta. Nikotin sam po sebi nije štetan, kaže, koristi se čak i u medicini, ali stvara ovisnost, što nije poželjno. - Mislim da e-cigarete treba gledati kao izvrstan način za prestanak pušenja. Svima koji ne mogu prestati pušiti toplo bih savjetovao da prijeđu na električne cigarete jer one nemaju katrana, koji je najštetniji sastojak cigarete i on je uzročnik svih bolesti, počevši od karcinoma - rekao je dr. Brborović, i sam bivši pušač, kojem su, da se riješi te navike, najviše pomogle elektronske cigarete. - Ja sam primjer osobe koja je dvadeset godina pušila, zatim na dvije godine prešla na električne cigarete i nakon toga na tekućinu bez nikotina. Tako da danas mogu reći da sam bio pušač - pojasnio je Brborović. - E-cigarete treba jasno razdvojiti u dva potpuno različita proizvoda i kao takve ih potpuno regulirati. Ljudi koji ih koriste nisu pušači i neće zapaliti cigarete - napomenuo je Filip Tokić, predsjednik Udruge korisnika osobnih isparivača CROHM. U Hrvatskoj je, dodao je Tokić, oko 150.000 korisnika eletroničkih cigareta, a to su isključivo bivši pušači. Zakon o kojem se raspravlja u Saboru, kaže, samo pokazuje nerazumijevanje za ove proizvode, a i naštetit će korisnicima elektronskih cigareta. Uređaj e-cigarete sastoji se od baterije, kontrolora napona i tzv. atomizera koji zagrijava tekućinu, a sama tekućina se sastoji od glicerola i propilen glikola, za što Brborović kaže da samo po sebi nije štetno. Njima se dodaje nikotin u malim dozama, od 3 do 6 mg u litri, kao i arome, koje su u većini slučajeva isključivo za prehrambenu industriju. - Može se reći da bismo od te tekućine, ako uklonimo nikotin, mogli napraviti sladoled - našalio se Brborović. CROPIX