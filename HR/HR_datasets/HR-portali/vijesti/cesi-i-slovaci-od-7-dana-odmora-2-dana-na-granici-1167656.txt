Želimo da naši građani odmor u Hrvatskoj provedu na moru, a ne na granicama, poručili su ministri unutarnjih poslova Češke i Slovačke. Čeh Milan Chovanec i Slovak Robert Kalinak u srijedu su pokrenuli inicijativu da se na granicama Hrvatske prema državama EU primjenjuje blaži oblik provjere svih putnika kako bi se izbjegle kolone u kojima bi turisti, kao što je viđeno oko Uskrsa, čekali satima. Hrvatska, kao i druge države EU, mora provoditi sustavne kontrole putnika koje revidirani schengenski zakonik propisuje na vanjskim granicama Schengena, no režim je već na nekim granicama “olabavljen”. S Mađarskom je odmah dogovoreno da se iskoristi mogućnost zamjene sustavnih kontrola onim ciljanima, dok je dogovor sa Slovenijom, koja je prvotno takvu mogućnost odbijala, postignut razgovorom premijera Andreja Plenkovića i Mire Cerara uz predsjednika Europske komisije Jeana-Claudea Junckera. – Nevjerojatno je da ljudi čak i prije turističke sezone čekaju na granici po tri sata. Moglo bi se dogoditi da naši građani provedu dva od sedam planiranih dana odmora na granici – rekao je Kalinak. Prema podacima Državnog zavoda za statistiku, iz Češke je lani u Hrvatsku stiglo 688.953, a iz Slovačke 389.806 turista. Slovačko-češka inicijativa događa se usporedo s novom inicijativom Slovenije koja sad pak traži od Bruxellesa pojašnjenja oko primjene režima dogovornog sa šefom Europske komisije, a taj je da se nakon 15-minutnog čekanja na graničnim prijelazima prelazi na ciljane kontrole. Najavio je to državni tajnik u slovenskom MUP-u Boštjan Šefic pred parlamentarnim odborom za unutarnje poslove. Način kontrole na schengenskoj granici nije bilateralno pitanje, nego ga rješava schengenska uredba koju će Slovenija i dalje poštovati. Ljubljana će tražiti da se pravilo o 15 minuta unese u schengenski pravilnik kako bi važilo za sve članice EU, kazao je Šefic, istovremeno upirući prstom u Hrvatsku kao krivca za uskrsne gužve. Prema njegovim riječima, hrvatska policija nije bila pripremljena za provedbu odluke i imala je probleme s elektroničkim čitačima dokumenata i s računalnim sustavom, što će, dodao je, biti riješeno kad Hrvatska uđe u Schengen. Točno je da je Hrvatska kasnila šest mjeseci s pripremama i opremanjem granica te da prijelazi, ponajprije željeznički te pomorske i zračne luke, nisu tehnički spremni za ulazak u schengenski prosto. Kako ne bi propao novac iz tzv. schengenskog instrumenta, a riječ je o 12 milijuna eura, Zagreb je u srpnju prošle godine od Europske komisije tražio i dobio šestomjesečno produženje roka.   