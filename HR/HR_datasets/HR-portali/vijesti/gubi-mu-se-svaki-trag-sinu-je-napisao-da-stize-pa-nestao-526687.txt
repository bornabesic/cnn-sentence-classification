Ante Zovko (41) prošlog je petka išao iz Splita u Makarsku kako bi navodno kupio rabljeni automobil. Svjedoci su ga zadnji put vidjeli u 15 sati kako ulazi u srebrni Mercedes E-klase zagrebačkih tablica. Navodno se javio i sinu i rekao mu da dolazi za pola sata. Policija je odmah po dojavi pokrenula intenzivnu potragu, a alarmirali su i kolege na graničnim prijelazima. Usprkos tome, srebrnom Mercedesu, kao ni Anti Zovku, ni traga. Nestali je živio u Splitu i bavio se preprodajom automobila. Zbog tog posla sa sobom je uvijek imao dosta novca. Njegov brat Mario rekao je kako se i dalje ništa ne zna. - Nemam vam što reći, nema ništa novo, potraga traje - rekao nam je Mario Zovko, koji je ranije medijima izjavio kako mu je brat išao u Makarsku. - Prije puta nisam na njemu primijetio nikakvu nervozu, ništa neobično - rekao je Mario Zovko tada novinarima. Slično kao i on, da nema nikakvih novosti te da potraga traje, ponovili su nam i u splitskoj policiji. Razgovarali smo telefonski s još jednim članom Antine rodbine. Niti on ne zna gdje bi Ante mogao biti. Cijela priča puna je kontradikcija jer su neki članovi Antine rodbine izjavljivali da je Ante zadnji put viđen kako ulazi u Mercedes na mjesto suvozača. Ali na mjestu na kojem je navodno viđen nema nadzornih kamera, pa je nejasno tko ga je vidio i kome je to rekao. Tu informaciju policajci nisu potvrdili. Isto tako, Antina rodbina tvrdi da je nazvao sina kad je ušao u taj Mercedes i rekao mu da stiže za pola sata. Iz Makarske se u Split može doći za najmanje 45 minuta do sat vremena, ovisno o vožnji autocestom ili Jadranskom magistralom. Prema neslužbenim policijskim podacima, Ante je u Makarsku došao autom koji je prodao jednoj autokući. Kod sebe je vjerojatno imao novac, no je li tim novcem kupio drugi auto ili je samo zatražio prijevoz od nekoga, još se ne zna.