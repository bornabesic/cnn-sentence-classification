 The New York Times objavio je informaciju prema kojoj je američki predsjednik Donald Trump tijekom prošlotjednog susreta s ruskim ministrom vanjskih poslova Sergejom Lavrovom i ruskim veleposlanikom u SAD-u Sergejom Kisljakom u Bijeloj kući, istima prenio obavještajnu informaciju dobivenu od Izraela. „Tajna obavještajna informacija, koju je Trump otkrio tijekom susreta prošlog tjedna s ruskim službenim osobama u Bijeloj kući, dobivena je od Izraela“, piše NYT, pozivajući se na svoje izvore unutar američkih službenika bliskih toj tematici. Izraelski veleposlanik u SAD-u Ron Dermer za NYT je izjavio, kako dvije zemlje  nastavljaju usku suradnju u borbi protiv terorizma i da Izrael u potpunosti vjeruje odnosima s SAD-om u sferi razmjene obavještajnih informacija. Naglasio je kako očekuje proširenje te iste suradnje u vrijeme mandata predsjednika Trumpa. Podsjećamo da smo jučer izvjestili o navodima The Washington Posta koji se kritički osvrnuo na Trumpovu predaju dobivene obavještajne informacije od „jedne savezničke zemlje“ ruskoj strani i da se informacija odnosi na terorističku organizaciju „Islamska država“. Američki mediji pišu kako se može raditi o informaciji vezanoj uz ugrozu od terorističkih napada na zrakoplove. U čitavoj ovoj priči bitno je naglasiti kako Donald Trump, kao vrhovni zapovjednik OS i predsjednik države, ima pravo objaviti bilo koju informaciju, ali njegovi kritičari tvrde, kako moguća predaja informacije Rusiji može štetiti odnosima SAD-a sa saveznicima od kojih je Washington informaciju polučio. Sam predsjednik Trump je izjavio kako je imao puno pravo podijeliti informaciju takve prirode s Rusijom jer je riječ o terorizmu i sigurnosti zrakoplovnih letova. Osim toga, kazao je kako je želio pojačati rusku borbu protiv terorizma.         Original možete pronaći na geopolitika.news 