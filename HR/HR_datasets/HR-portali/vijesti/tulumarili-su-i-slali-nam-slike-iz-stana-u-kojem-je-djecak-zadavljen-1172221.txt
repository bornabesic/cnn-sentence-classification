Dva dana prije no što je s Chiarom Pašić ubila njezina trogodišnjeg sina Denisa, četrnaestogodišnja štićenica doma u Puli majci je poslala fotografiju dječaka. Ispod je napisala “slatkiš mali”. Zatim je poslala sliku šake pune tableta. Isto večer mati je imala priliku uživo pratiti internetski prijenos tuluma u Chiarinu stanu. – Bile su ondje moja kći, još jedna mala iz doma, Chiara, njezina polusestra i neki čovjek. Vidjela sam i tog dečkića, mahao mi je. U stanu je bilo puno alkohola. Vikali su da feštaju – govori nam majka maloljetnice osumnjičene da je zajedno s 32-godišnjem Chiarom – rođenom Rojnić – u utorak navečer ubila trogodišnjeg Denisa. Uhićen je i 29-godišnji prijatelj Chiare Pašić zato što je znao za zločin, a nije ga prijavio. ‘Prodavala’ priču o polusestri Plavokosog dječaka kojeg susjedi opisuju kao malog anđela ubile su u stanu u ulici Akvilejski prilaz u kojoj je Denis živio s majkom. Dogovorile su se da će to učiniti. Zatim su njegovo tijelo zamotale i pod okriljem noći bacile u more. Kako bi policiju odvela u krivom smjeru, Chiara je iza ponoći prijavila nestanak. Tvrdila je da je sina izgubila iz vida između 18 i 19 sati i da ga je do dolaska u postaju sama tražila po gradu. Policiji je kazala da se Denis igrao u parku, a ona ga je čuvala tako što je gledala što radi kroz prozor stana na drugom katu. Potvrde li se sumnje istražitelja iz PU istarske maloljetnica zbog dobi neće moći odgovarati, odnosno bit će joj dosuđena tek odgojna mjera. Doznajemo da je ta djevojka u pulskom domu bila posljednjih desetak mjeseci, da je prije nekoliko mjeseci pobjegla, što je prije dva tjedna i ponovila, nakon što je bila prijavila da je silovana u domu, a zatim je tu prijavu povukla, što nam je djelomično potvrđeno i u istarskoj policiji gdje potvrđuju da su proveli izvide, ali nisu utvrdili elemente kaznenog djela. Maloljetnica je prijavu dala u pratnji žene kojoj se povjerila da su je “u domu vezala djeca, da su je prije toga batinama natjerali da popije neke tablete, te da su joj 'dolje' nešto gurali”. Policija je “skinula” poruke njezine prepiske s tom ženom kao i drugih osoba s kojima je bila u kontaktu. Damjan Bistričić, ravnatelj doma u kojem je bila smještena maloljetnica, danas je išao u nadležno Ministarstvo demografije, obitelji, mlade i socijalnu politiku i nije bio voljan za razgovor: – Svaki nestanak prijavimo policiji i ministarstvu i držimo se prava zaštite djeteta. O ovom događaju nešto bih rekao, ali tek kad završi istraga jer bi svaka informacija u ovome trenutku mogla naštetiti – kazao je Bistričić. Maloljetnica iz doma navodno ima psihički poremećaj, tvrdila je da je bila žrtva silovanja i podvođenja, što njezina obitelj opovrgava. Navodno je njome lako manipulirati. Govori se da je tijekom ispitivanja u policiji bila potpuno odsutna. Djevojčina sestra potvrđuje da je posljednjih dana stanovala s Chiarom u stanu u kojem su ubile Denisa. – Seka je mene lažno prijavila da sam ju podvodila kad je imala 12 godina. To je sve palo na sudu. Nismo smjeli kontaktirati s njom, no ona je mamu zvala s Chiarina mobitela – govori sestra maloljetnice. Navodno je plan bio da se susjedima, kada uoče novu stanarku, “proda” priča kako je ta maloljetnica Chiarina polusestra koja će čuvati dječaka. Paravan je bio nužan – tako se sada govori – zbog prostitucije. Uplakana i odsutna U srijedu, nakon što je plićaku u bivšem vojnom kompleksu Valelunga pronađeno beživotno tijelo malenog Denisa, do kojeg je istražitelje dovela majka, u policiji na razgovoru bio i 23-godišnjak, dečko uhićene maloljetnice koji je pušten. Večernjak je razgovarao sa svjedokinjom pod čijim se prozorom taj mladić u prvim minutama srijede raspravljao s maloljetnicom iz doma. – Govorila mu je da bi sve dala za njega i da ona iza njega stoji. Još mu je kazala da ju pusti, da će reći da ništa ne zna i da će stajati iza njega. Ne znam na što se ta njihova rasprava odnosila. Tu malu svi u naselju znamo i znamo da je iz doma i bilo nam je jako čudno što je iza ponoći vani – govori svjedokinja, začuđena što 23-godišnjak – koliko zna – nije prijavljen za spolni odnos s maloljetnicom. Spominje se i da postoji svjedok koji je u noći ubojstva vidio maloljetnicu i Chiaru u lučici Mandrač koji je ispričao da je majka dječaka bila uplakana, a maloljetnica odsutna. Kako je susjedima ispričala Chiara Pašić, njezin suprug, a Denisov otac Rešid nalazi se u Bosni i Hercegovini u zatvoru. Tvrdila je da ju je tukao i govorila da mu sina neće dati.