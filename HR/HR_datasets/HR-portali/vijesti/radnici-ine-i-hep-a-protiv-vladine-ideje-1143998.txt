– Žalosno je da Vlada premijera Plenkovića nastavlja s praksom neodgovornog pristupa rješavanju pitanja Ine tako što donosi odluke ne vodeći računa mogu li se one i provesti. Premijerove namjere sindikati drže ishitrenima, neprovedivima i štetnima – tako je predsjednik Hrvatske udruge radničkih sindikata Ozren Matijašević započeo jučer zajedničku konferenciju triju sindikata na temu najavljene privatizacije dijela HEP-a radi kupnje vlasničkog udjela MOL-a u Ini. Brzopleto i štetno Ishitrenost se vidi u tome što nesuglasje oko ove ideje postoji u samoj Vladi, ali i unutar HDZ-a, dok štetnost prijeti zato što bi se HEP, umjesto da postane regionalni lider, mogao pretvoriti u novi slučaj nalik Ini. Matijašević je tvrdnju o neodgovornom pristupu rješavanju problema potkrijepio i podsjećanjem da su sindikati lani, 21. studenog, tražili sastanak s ministrom Dobrovićem oko pitanja Ine i HEP-a, no do danas im nije odgovoreno, dok u međuvremenu, reče Matijašević, na tu temu istupa ministrica Dalić u čijem portfelju nije ni Ina ni HEP. Uputio je potom pitanje Vladi - zašto dopušta Mađarima da u Ini donose protuzakonite odluke vezane uz poslovanje. Protiv Vladine ideje prodaje dijela HEP-a da bi se vratila Ina, to više što ne postoji nikakva energetska strategija, izjasnila se i čelnica Nezavisnog sindikata radnika HEP-a Sonja Mikulić. Ista uloga Ine i HEP-a – Energetski stručnjaci HEP-a nisu dali nikakvu izjavu o ovome, a šuti i uprava HEP-a. Svi šute u strahu od politike i čeka se nova uprava u HEP-u – rekla je Mikulić proglasivši šefa Sindikata naftne djelatnosti Zdenka Mučnjaka zvijezdom presice jer su, kazala je, radnici Ine podržali radnike HEP-a. – Podržavamo sindikat HEP-a u protivljenju privatizaciji HEP-a. Vlada nije sagledala sve štetne posljedice svoje najave jer, i primjeri iz svijeta pokazuju, kada se privatizira energetski sustav, onda se u taj sustav više ne ulaže pa se događa ponovna nacionalizacija. Ina je prije imala ulogu osigurati energetsku neovisnost Hrvatske i dostupnost energenata svim građanima, pa i na otocima i selima u zabiti, iako je to bilo neisplativo. HEP ima istu takvu ulogu, osigurati struju svim građanima Hrvatske ma gdje bili. No, ako bi se HEP privatizirao, to bi išlo na štetu građana – kazao je Mučnjak, dodavši da je Ina još uvijek dobra tvrtka, ali ne kao prije 10 godina jer se u nju nije ulagalo iako danas suvlasnik traži povrat uloženih sredstava.  – Vlasništvo i način upravljanja Inom i njenim resursima treba vratiti u hrvatske ruke, ali ne prodajom dijela HEP-a. Imamo prijedloge kako to učiniti, no želimo ih najprije iznijeti odgovornima u Vladi – kazao je Mučnjak. Podržavajući SDP-ov zahtjev da se o energetskoj učinkovitosti i pitanju Ine otvori saborska rasprava, Matijašević je ipak otkrio dva njihova modela: – Ina crpi prirodna bogatstva Hrvatske za cijenu koja nije ekonomska pa i zbog toga nastaje šteta koja treba biti argument za cijenu otkupa dionica. A rješenje može biti i osnivanje državne tvrtke koja bi upravljala prirodnim resursima. Istraživala bi, eksploatirala i prodavala građanima energente. 