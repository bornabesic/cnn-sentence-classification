Prije osam mjeseci svijet je zbog rušenja ruskog vojnog zrakoplova, koji su raketirali Turci, bio na rubu novog svjetskog rata, no sada su Erdoğan i Putin “novi najboji prijatelji” na svjetskoj diplomatskoj sceni. Kako na Zapadu vrlo brzo gubi prijatelje, turski predsjednik Erdoğan ponudio je, prilično neočekivano, grančicu mira Rusiji krajem lipnja, samo nekoliko dana prije pokušaja puča u Ankari. Turska se ispričala za rušenje zrakoplova – i sada je i za to krivima proglasila “Gülenove generale” i uhitila ih, a Erdoğan je pozvao ruskog izaslanika na iftarsku večeru u svojoj rezidenciji. Ujedno, turski sultan Erdoğan ponudio je novom ruskom caru Putinu da mu “dođe na noge” 9. kolovoza, u službeni posjet Moskvi, kako bi izgladili sve nesporazume i dogovorili daljnju političku i gospodarsku suradnju između dvije zemlje. Iako je sam Putin krajem prošle godine nazvao tursko rušenje ruskog zrakoplova “zabijanjem noža u leđa”, pristao je na ovu ponudu. Putin i Erdoğan susrest će se 9. kolovoza u St. Peterburgu. Iako službene teme razgovora još nisu objavljene, dva lidera imat će, kako je formulirao Putinov glasnogovornik Dmitrij Peskov, “puno tema za razgovor”. Ni najmanje ne čudi što je Erdoğan “progutao knedlu” i ponudio pomirenje Rusiji. Dva su osnovna razloga, a prvi od njih svakako je gospodarski. Odmah nakon incidenta nad Sirijom Putin je ponovno uveo vize turskim državljanima, stopirani su svi projekti koje su turske tvrtke radile u Rusiji. Znatno je pooštrena kontrola uvoza turskih proizvoda u Rusiju, i to do te mjere da su turske jabuke trebale biti gotovo sterilno čiste kako bi dospjele na police ruskih trgovina. Nanesen je i golem udarac turskom turizmu kada je Putin pozvao Ruse da ne ljetuju u Turskoj već da se okrenu Krimu. Ne manje važan je i drugi, politički razlog. Erdoğanov režim sve brže i brže gubi prijatelje na Zapadu, pogotovo nakon masovnih uhićenja koje turske snage sigurnosti provode nakon neuspješnog puča. Odnosi Ankare i Washingtona dovedeni su gotovo do usijanja nakon što je Erdoğanov premijer ustvrdio kako je puč taktički pripremao jedan umirovljeni američki general te kako iza svega stoji i turski klerik Gülen, koji se nalazi u dobrovoljnom izgnanstvu u SAD-u. – Onaj tko je organizirao vojni udar (Gülen) već je u vašoj zemlji i vi ga hranite – grmio je jučer Erdoğan na SAD u vojarni u Ankari. Ujedno, Erdoğanov pristup sirijskom problemu nipošto nije jednostavan niti je u skladu s politikom Zapada, ali niti s politikom Moskve. Iako se Turska nominalno bori protiv njih, jasno je da džihadisti iz Sirije i Iraka, baš kao i Erdoğan, kao glavnog neprijatelja vide sirijskog diktatora, ali legalno izabranog predsjednika Bashara Al-Assada, koji ima podršku Putina. Erdoğan sada sve jasnije prijeti kako će Europu, “u skladu s pozivom Angele Merkel”, ponovo zapljusnuti velikim valom izbjeglica. Sve su to razlozi zbog kojih je Erdoğan sve češće neformalno persona non grata među europskim i američkim političarima. S druge strane, i Rusiji odgovara novo približavanje s Turskom ne zato što Rusija Tursku nešto posebno voli, već zato što svojim približavanjem slabi NATO, čija je Turska bitna karika. Ujedno, kako bi “isprali” svoje grijehe vezane uz rušenje ruskog zrakoplova, Turci će sada biti znatno kooperativniji u odnosima s Moskvom nego prije. A to je bitno u vojnom, gospodarskom i političkom smislu. Ne samo da će to Rusiji otvoriti nove poslove na tržištu s 80 milijuna stanovnika, već će osigurati i suradnju Ankare na bojištu Sirije.  >> Putin u Sloveniji: Moskva najavila radni a Ljubljana komemorativni posjet 