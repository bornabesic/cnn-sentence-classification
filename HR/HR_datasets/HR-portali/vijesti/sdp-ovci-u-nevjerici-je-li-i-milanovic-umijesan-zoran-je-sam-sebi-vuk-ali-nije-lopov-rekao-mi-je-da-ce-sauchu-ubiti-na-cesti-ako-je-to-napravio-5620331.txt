Sve do četvrtka popodne, kada je Saboru stigao DORH-ov zahtjev za skidanje imuniteta, SDP-ovci su mislili da je njihov kolega i predstojnik Ureda bivšeg premijera Zorana Milanovića, Tomislav Saucha, nevin i da nije ukrao više od 560.000 kuna na fiktivnim putnim nalozima. Situacija se dramatično promijenila jučer kad je postalo jasno za što se Saucha tereti te da su tri ključne točke koje mu se stavljaju na teret preteške da bi vjerovali u njegovu nevinost. To su, reklo nam je više sugovornika, grafološko vještačenje koje je utvrdilo da njegovi potpisi jesu na putnim nalozima, iako je on tvrdio da nisu, zatim tajnica Ureda koja ga navodno tereti te bivši ravnatelj Ureda za opće poslove Vlade i Sabora koji je navodno USKOK-u rekao da je upozoravao Sauchu na nepravilnosti s putnim nalozima, a on mu je navodno odgovorio da to nije njegov posao. U njegovu nevinost, prenose nam izvori iz SDP-a, ne vjeruje više ni njegov dojučerašnji šef Zoran Milanović s kojim je osam godina blisko surađivao, a četiri godine bio mu je desna ruka u Vladi. - Mislim da je on tek danas (petak) osvijestio da je Saucha možda kriv. To ga je jako zaboljelo jer je shvatio da je njegov nekada najbliži suradnik možda ipak lopov. Sada se svi pitaju zašto je to radio - rekao nam je jedan od utjecajnijih SDP-ovaca iz vrha stranke te dodao kako je Milanović u četvrtak navečer upitao Sauchu: "Što si ti to potpisivao?”" Teško je bilo jučer naći SDP-ovca koji još uvijek vjeruje da Saucha nije upetljan u ovu priču, a i oni njegovi stranački kolege koji su jako dobri s njim, sada su šokirani činjenicom da je to možda ipak napravio. Rijetko tko vjeruje i u teorije zavjere da je ovo glavni državni odvjetnik Dinko Cvitan tempirao baš na dan kad se raspravljalo o pitanju povjerenja ministru Pavi Barišiću zbog plagijata kako bi išao naruku HDZ-u i Mostu, a sebi osigurao još jedan mandat na čelu DORH-a. SDP-ovci čak ne vjeruju ni da iza svega stoji njihov politički konkurent, HDZ. - Na početku je i bio takav dojam, danas se to promijenilo - kaže jedan bivši Milanovićev ministar te nastavlja: - Nitko ne bi dao ruku u vatru za Sauchu, a jedinu istinu zna on. No, s ovim podacima koji se pojavljuju u javnosti, teško je vjerovati da je riječ o podmetanju. Dodao je kako su u SDP-u svi konsternirani i ne mogu vjerovati što se događa te da to nikako nije dobro za stranku. - Svi smo svjesni da će to HDZ iskoristiti i da će javnost reći "svi ste vi isti". Bez obzira na to u kojem će smjeru proces ići, ovo je jako politički štetno za stranku - analizira jedan stranački veteran. Na pitanje vodi li ova priča do Zorana Milanovića, odgovara kako on osobno vjeruje da bivši premijer i predsjednik SDP-a nije umiješan, ali budući da mu je Saucha bio desna ruka, ipak ni to nije isključeno. Jedan drugi bivši Milanovićev ministar, pak, kaže kako za rijetko koga može staviti ruku u vatru da nešto nije skrivio, ali bi za Milanovića to napravio. - Ne, ne, nikako. Zoran je sam sebi vuk, ali nije lopov. To možete odmah zaboraviti. Zašto bi on to radio? Za Zorana bih definitivno stavio ruku u vatru - kaže ovaj SDP-ovac. Jedan od bivših Milanovićevih bliskih suradnika, koji se jučer čuo s njim, rekao nam je kako mu je bivši šef SDP-a samo rekao da će "Sauchu ubiti na cesti ako je to napravio". - Saucha se s Milanovićem nije privatno družio, ali da je Tomislav pazio na njega kao kobac, to je točno. Sada si svi postavljamo pitanje zašto bi to napravio. Pristojan mladić iz ugledne i bogate obitelji, s visokim primanjima, supruga odvjetnica, službeno vozilo i vozač... - govori nam jedan SDP-ovac i pita se je li možda Saucha upao u neke financijske ili zdravstvene probleme.