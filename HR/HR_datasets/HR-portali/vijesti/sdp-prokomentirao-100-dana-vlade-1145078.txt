Vlada je u svojih prvih 100 dana pokazala da nema apsolutno nikakvog plana, vizije, cilja ni nikakve strategije za Hrvatsku, ocijenio je danas predsjednik SDP-a Davor Bernardić na konferenciji za novinare u Hrvatskom saboru. - Poreznom reformom nagradila je bogate, a uzela svima ostalima u Hrvatskoj. Ovu Vladu obilježio je i sukob interesa u Ministarstvu gospodarstva, plagijatorstvo u Ministarstvu znanosti i dvoličnosti kad je u pitanju odlazak predsjednika Vlade Andreja Plenkovića u Izrael gdje oplakuje žrtve, a ovdje u Hrvatskoj zatvara oči pred ustaštvom – kazao je Bernardić. Ono što je sasvim sigurno, dodaje, jeste da nakon prvih 100 dana Vlade mogu reći da je ovo "najgori start jedne Vlade ikada". - Možemo reći da je ova Vlada HDZ-a i Mosta jednaka, ako ne i gora od one prethodne. Obilježili su je interesi korporacija prije bilo kakvog interesa građana. To se vidi iz svih poteza Vlade, kao i nesnalaženje, nerad i nevjerodostojnost, pogotovo kad je u pitanju čuvanje hrvatskih nacionalnih interesa i novo lice hrvatske politike Andrej Plenković je koristio istu staru HDZ-ovu politiku i obrazac, a to je preprodaj da bi vladao, i kupuj socijalni mir da bi opstao. Preprodaj da bi vladao odnosi se na intenciju da se proda HEP-a da bi se kupila Ina, a provodi populističku politiku da bi opstao se odnosi na to da je u ovoj godini državni proračun prenapuhan i iznosi čak 6 milijardi kuna više – tvrdi Bernardić. SDP posebno zabrinjava, nastavlja predsjednik SDP-a, toleriranje plagijatorstva u Ministarstvu obrazovanja čime se štiti ministar Barišić koji je prema međunarodnim kriterijima, naglašava, plagijator i trebao bi otići, zbog čega je SDP i zatražio njegovu smjenu. - Ne samo da se štiti, nego se u potpunosti negira postojanje institucija i demokracija, jer se Etičko povjerenstvo dovodi u pitanje, a što je najgore, vrši se pritisak na Povjerenstvo za sukob interesa. To je potpuno neprihvatljivo i pokazuje staro HDZ-ovo lice – izvrši pritisak na one institucije koje ne govore u tvom interesu. Na slučaju Ina vidjeli smo da Vlada nema nikakav plan, nije predstavila niti jedan jasan model povratka Ine u hrvatsku kontrolu i premijer Plenković je u toj Vladi ostao usamljen, ali u HDZ-u. Svima je jasno da prodaja HEP-a nije rješenje, i ponosan sam na SDP jer smo u stručnoj raspravi uspjeli iznjedriti i druge modele rješenja za otkup Ine i sprječavanje prodaje i privatizacije HEP-a. SDP neće dopustiti prodaju HEP-a, kompanije koja je zlatna dionica, energent budućnosti, koja u Hrvatskoj može otvoriti nova radna mjesta i pružiti joj razvoj – zaključuje Bernardić. Sabina Glasovac fokusirala se na obrazovni sustav pa je utvrdila da se Ministarstvo obrazovanja u ovih 100 dana pokazalo kao najveći generator problema i afera, iako bi trebalo biti generator razvoja i rješenja. - Jasno je da od kurikularne reforme nema apsolutno ništa, bez obzira na sredstva u proračunu, već će djeca i dalje nastaviti raditi po programima iz '90-ih. Svi mi moramo ispunjavati preuzete obveze, no Vlada ima drugačiji tretman, pa si uzima za pravo, bez obzira što je ugovoreno, da se treba povećati plaće zaposlenima u javnim službama. Državni tajnik šalje diskriminatorne izjave, a to prođe šutke, bez reakcije premijera, no to ne čudi kad vidimo da premijer čvrsto stoji iza ministra Barišića, koji ne samo da je utvrđeni plagijator, nego je u vrlo ozbiljnom sukobu interesa jer je sredstva za znanstvene časopise dodjeljivao prema prioritetu sebi i svojima, i to je nešto o čemu će se tek očitovati Povjerenstvo za sprječavanje sukoba interesa – komentirala je Glasovac te dodala kako je vrlo izgledno da će za pet dana preko 300 djece s teškoćama u razvoju ostati bez pomoćnika u nastavi jer nije pripremljen novac za njihove plaće. - Nadamo se da će Ministarstvo u narednom periodu da će barem prestati biti tvornica skandala, afera i problema – tvrdi Glasovac. Bojan Glavašević smatra da smo u posljednjih 100 dana svjedočili povratku u prošlost. - Ova vlada nas vraća u prošlost, ali ne u dobra razdoblja. Ukidanje kurikularne reforme vraća nas u srednji vijek, upravo traje ubijanje Hrvatskih studija koji su žrtva ministra Barišića, rektora Barišića i Plenkovića. Nijedno hrvatsko sveučilište nije ni u top 500, pa je pitanje kakvu budućnost mogu očekivati mladi kojima se kunu da se isplati ostati u Hrvatskoj – zanima Glavaševića. Branko Grčić naglašava kako je Vlada u prvih 100 dana puno toga započela, ali s malim ili nikakvim efektima. - U startu su odustali od smanjenja opće stope PDV-a, po drugi put u godinu dana su odustali od ideje da se s 1000 eura financira novorođenu djecu. Jasno je da su to samo prazna obećanja, a pitanje je i gdje je nestalo Mostovih sedam jamstava. Da je SDP išao u pregovore s Mostom za sastavljanje Vlade, uvjeren sam da bi zbog tih jamstava i danas pregovarali, a Vlade još ne bi bilo. Je li i to bila prevara birača – pita se Grčić te podsjeća da nije ništa napravljeno ni za preko 320 tisuća blokiranih građana, iako je Udruga Blokirani zajedno s HDZ-om izlazila na izbore. - Vladu čekaju prenapuhani proračun i nepokriveni rizici kao što je problem plaća u javnom sektoru, nepotpisani kolektivni ugovori... tu su i rizici druge vrste kao što su gubitak arbitraže, a potencijalno gubitak i druge arbitraže, tužbe banaka oko švicaraca, dugovi u zdravstvu – nabraja Grčić te podsjeća kako Vlada uopće ne spominje 25 milijardi kuna duga u autocestama. Siniša Hajdaš Dončić je 100 dana ove Vlade usporedio sa knjigom 100 godina samoće. - Poveznica je činjenica da se povijest ponavlja, ponovno vidimo sve ono što smo zatekli prije 5 godina kada smo dolazili na vlast – kaže Hajdaš Dončić i dodaje kako se kaska s gradnjom Pelješkog mosta, nema ništa ni od gradnje pruga... Bernardić zaključuje kako od ove Vlade nismo još vidjeli ni jedan potez u interesu građana. To što SDP-u pada rejting ne vidi kao problem jer je uvjeren da će on brzo početi rasti, a paralelno s time padati HDZ-u zbog brojnih afera koje se događaju u Vladi. - Nisam više siguran da uopće postoji imalo šanse za ovu Vladu. SDP je alternativa za Hrvatsku – primijetio je Bernardić koji očekuje da bi se idući tjedan mogao susresti s čelnikom Mosta Božom Petrovim kojega je ranije pismom pozvao na sastanak.  >> Objavili dokument: Evo što je sve Vlada napravila u prvih 100 dana 