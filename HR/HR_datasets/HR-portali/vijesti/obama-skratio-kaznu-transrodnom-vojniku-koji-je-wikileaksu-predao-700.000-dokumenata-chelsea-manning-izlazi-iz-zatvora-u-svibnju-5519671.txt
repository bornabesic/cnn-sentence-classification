Američki predsjednik na odlasku Barack Obama u utorak je objavio da je među 209 ljudi kojima je na kraju mandara odlučio smanjiti zatvorske kazne i Chelsea Manning, nekad poznat kao Bradley Manning, bivši američki vojnik koji je WikiLeaksu 2010. dostavio čak 700.000 tajnih depeša State Departmenta, čija je objava tada uzdrmala svijet. Manningu, koji je tijekom služenja zatvorske kazne promijenio spol, kazna nije ukinuta, ali neće je odslužiti u potpunosti. Prema presudi, u zatvoru je trebao ostati do 2045. godine, ali iz njega će izaći već u svibnju ove godine. Bradley je 2013. godine osuđen na 35 godina zatvora, a sveukupno je bio zatvoren sedam. Teretilo ga se za 22 točke optužnice, a pet njih odnosilo se na špijunažu. Sam Manning je tijekom suđenja priznao da je WikiLeaksu proslijedio opsežnu dokumentaciju, no tvrdio je da to nije učinio kako bi pomogao al-Qaidi, za što su ga optuživali, nego tek kako bi pokrenuo javnu raspravu o američkoj vanjskoj politici. Na ročištu uoči izricanja duljine kazne Manning se ispričao svojoj domovini ako joj je svojim postupcima nanio štetu. Samo nekoliko dana prije Obamine odluke osnivač WikiLeaksa Julian Assange izjavio je da će pristati na izručenje Americi ako Obama smanji kaznu Manningu. Zasad od njega nema glasa ostaje li pri svojoj najavi, a valja napomenuti da Amerikanci dosad zahtjev za njegovim izručenjem nisu ni izdali. Assange, naime već niz godina čami u ekvadorskoj ambasadi u Londonu koja mu je pružila utočište od švedskog zahtjeva za izručenjem. Tamo ga traže zbog optužbi za seksualno napastovanje. Reuters Manning, koja izdržava kaznu u vojnome zatvoru Fort Leavenworth u Kansasu, u ćeliji je štrajkala glađu i dvaput je pokušala počiniti samoubojstvo. Njezina kazna sada istječe 17. svibnja, objavila je Bijela kuća. Manning je radila kao obavještajni analitičar u Bagdadu 2010. kada je predala WikiLeaksu tajne dokumente i izvješća s bojišnice, a materijal je sadržao i videosnimke napada američkih helikoptera Apachea na osumnjičene pobunjenike u Iraku kojih su više desetaka ubijeni, uključujući dvoje djelatnika agencije Reuters. Njezin odvjetnik je tvrdio da dosuđena kazna daleko premašuje međunarodne zakonske norme. Bijela kuća već je ranije naznačila da bi mogla preinačiti kaznu Manning, što nije slučaj i s Edwardom Snowdenom, bivšim vanjskim suradnikom Agencije za nacionalnu sigurnost (NSA) koji je je predao tajne dokumente i spas od kaznenog progona pronašao u Rusiji.