Crkva blaženog Alojzija Stepinca koja je trebala niknuti u dijelu parka na trnjanskoj Savici pronašla je novi dom. Gradit će se nešto južnije, uz savski nasip i gradske vrtove, na gradskoj parceli omeđenoj ulicom Prisavlje na sjeveru i ulicom Obala trnjanskih branitelja na jugu, 50-ak metara udaljenoj od zgrada u Ulici Vladimira Ruždjaka. Nova župna crkva, kao i Pastoralni centar bl. Alojzija Stepinca trebali bi se prostirati na površini od 5000 metara četvornih, a gradonačelnik Milan Bandić jučer je rekao da imaju dovoljno veliku parcelu za gradnju novog sakralnog objekta. - Očekujem odgovor Kaptola i mislim da će ovo biti u redu jer nema bolje pozicije - objasnio je Bandić. Odgovor Kaptola nije trebao čekati dugo. Iako službenih sastanaka na temu nove lokacije za izgradnju crkve na Savici još nije bilo, s Kaptola stižu informacije da su zadovoljni ovakvim rješenjem. - Od Grada Zagreba očekujemo da poštuje obaveze preuzete ugovorom o nagodbi iz 2007. godine kojim se obavezuje župi Bl. Alojzija Stepinca dodijeliti 4448 m2 zemljišta za gradnju crkve. Zagrebačka nadbiskupija nije odlučivala o parceli za gradnju crkve Bl. Alojzija Stepinca, ali očekuje od Grada Zagreba da odredi odgovarajuću parcelu s oznakom D8 u GUP-u, za gradnju župne crkve i pastoralnog centra Bl. Alojzija Stepinca - trnjanska Savica - rekao nam je jučer Borna Puškarić, pročelnik Tiskovnog ureda Zagrebačke nadbiskupije. Pročelnica Gradskog ureda za strategijsko planiranje Sanja Cvjetko Jerković objasnila je da su u tijeku izmjene i dopune GUP-a te da je jedan od ciljeva izmjena i dopuna ojačanje društvenih i javnih djelatnosti. - U sklopu toga razmatrat će se i ovo pitanje izmještanja crkve na području Savice - kratko je poručila. Ovo gradsko zemljište, na čijem se jednom dijelu planira graditi crkva, prostire se na ukupno 24 tisuće metara četvornih te graniči s dva privatna zemljišta koja se nalaze uz savski nasip, a čija je ukupna površina oko 11 tisuća metara četvornih, kako se može iščitati iz zemljišnjih knjiga. Gradonačelnik Milan Bandić jučer je naveo da je gradsko zemljište dovoljno za izgradnju crkve, no ako bude trebalo, otkupit će i dijelove zemljišta od privatnih osoba. - Ako bude trebalo, otkupit ćemo sve što nam treba da razvijemo pred crkvom park do Chromosova igrališta. Imamo Chromos, imamo vrtove, imamo ovu parcelu. Otkupit ćemo sve, taj zub od dvije parcele između tako da bude sve park, crkva i ljepota ovdje na Savici - pojasnio je Bandić. A prema gruntovnici, privatna zemljišta glase na Josipa i Krešimira Šćrbeca, čija je parcela od 5832 četvorna metra bliže Savi, te na Bosiljku Sesvečan. Ta parcela ima površinu od 5854 četvorna metra. Upitan koliko bi mogao koštati otkup privatnog zemljišta Bandić nije želio navoditi iznose. - Onoliko koliko na tržištu bude, poštujući zakon i proceduru. Pa mi to radimo svaki dan, fala Bogu. Grad i prodaje i kupuje - objasnio je. Promjena lokacije gradnje crkve na Savici oduševila je aktiviste inicijative “Čuvajmo naš park”. Uspjeli su u svom naumu, postigli su svoj cilj i obranili park od gradnje crkve. Kažu da neće odustati od zaštite parka jer im je cilj trajna zaštita parka od bilo kakve gradnje, a to mogu postići ako se promijeni status lokacije u javni gradski park. Novu lokaciju crkve ne žele komentirati. - Mi smo predlagali i neke druge lokacije poput slobodnog prostora na sjevernoj strani Trnja u blizini petlje na križanju Slavonske i Držićeve, blizu tržnice, koja je svojevrsni centar kojem građani gravitiraju ili pak prostor na zapadu Savice kod Novske ulice - kaže Igor Kramarić iz inicijative. Nevenka Trumbataš Bakić pak smatra da je nova lokacija samo jedna od nekoliko slobodnih u Trnju. Autor idejnog rješenja: “Nova lokacija je izabrana samo kao dio predizborne kampanje Bandića”Aleksandar Bašić, arhitekt koji je jedan od autora natječajnog rada koji je bio podloga projekta crkve Blaženog Alojzija Stepinca u parku na Savici, kaže da ne vjeruje da će se nove izmjene brzo i lako usvojiti, a ne isključuje ni nove prosvjede. - Rad može funkcionirati na novoj parceli, no moraju se pregledati prostorni dokumenti kako bi se utvrdilo što se tamo može graditi jer se ne može samo tako odabrati nova lokacija za neki postojeći projekt. Čudne su okolnosti odabira ove lokacije i čini mi se da su izazvane predizbornom kampanjom, a kod nas nije neobično da se urbanistički planovi rješavaju demonstracijama - rekao je Bašić.