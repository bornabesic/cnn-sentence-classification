Foto: Hina U PONOVLJENOM suđenju bivšem slovenskom premijeru Antonu Ropu, koji je 2013. uvjetno osuđen zbog javnog razotkrivanja podataka slovenske obavještajne službe SOVA, a presudu kasnije poništio vrhovni sud, sutkinja Ana Testen odlučila je da sudsko vijeće presluša snimku telefonskog razgovora koji je predmet inkriminacije Ropa, koji je slovensku vladu vodio od 2002. do 2004. godine. Riječ je o snimci telefonskog razgovora koji se u ljeto 2004. godine, neposredno pred parlamentarne izbore u Sloveniji, navodno vodio između tadašnjeg hrvatskog premijera Ive Sanadera i šefa tada najjače slovenske oporbene stranke koju je vodio Janez Janša, kasniji slovenski premijer. Rop: Sanader i Janša "dogovarali granične incidente", poslije se ispričao Janši U neformalnom razgovoru s jednim novinarom Rop je nekoliko godina kasnije ustvrdio da je čuo tu snimku i da su se Sanader i Janša "dogovarali o graničnim incidentima", kako bi to pomoglo Janši na predstojećim izborima, što su u to vrijeme i Janša i Sanader odmah javno energično demantirali, a tadašnji hrvatski premijer Ropove je optužbe nazvao "biserom iz antologije političke gluposti". Janša je zbog inkriminirajuće izjave protiv Ropa svojedobno pokrenuo i privatnu tužbu zbog klevete koja je kasnije riješena nagodbom i Ropovom isprikom Janši. Glavna rasprava je počela iza zatvorenih vrata Glavna rasprava u ponovljenom suđenju Ropu, zbog javnog otkrivanja zaštićenih podataka koje je dobivao kao tadašnji predsjednik vlade, počela je u Ljubljani iza zatvorenih vrata, a Ropova obrana i on sam prosvjedovali su protiv odluke sutkinje da se u postupak uključi i slušanje navodnog snimka u tzv. gluhoj sobi u sjedištu slovenske obavještajne službe. "Sutkinja je sasvim arbitrarno preuzela ulogu tužiteljstva te sama i protivno zakonu obavljala postupke koje obično izvodi državno odvjetništvo", kazao je Ropov branitelj Uroš Čop, dodavši da je sutkinja dopisom tražila snimku navodnog telefonskog razgovora Sanadera i Janše i zatvoreno suđenje, kako bi se zaštitila službena tajna.