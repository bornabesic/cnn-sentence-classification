Jom Hašoa, Dan sjećanja na žrtve i junake Holokausta, obilježen je komemoracijom u Jasenovcu u organizaciji Židovske općine Zagreb i Koordinacije židovskih općina u RH.  - Jasenovac je najveće mjesto stradanja Židova u tzv. NDH koju su obilježili rasni zakoni doneseni po uzoru na nacističku Njemačku. Jedina je to europska zemlja sa svojim rasnim zakonima i svojim logorima. Svatko tko je po tim rasnim zakonima poslan u smrt poslan je s dokumentima koji su potpisani s pozdravom "Za dom spremni". Oni koji su ubijali ovdje pozdravljali su se sa 'za dom spremni'. Vladu smo pozvali da uklone ploču s tim pozdravom iz Jasenovca što nisu učinili i zato smo odlučili ne sudjelovati na službenoj komemoraciji i sami komemorirati žrtve Jasenovca na Jom Hašoa - rekao je na komemoraciji Dr. Ognjen Kraus, predsjednik Koordinacije židovskih općina u RH. Dodao je kako nijedno povjerenstvo te činjenice "ne može promijeniti, prikriti i relativizirati za dnevno političke svrhe". - Vlade kažu da su problem naslijedile, no uvjeravam vas da ove ploče u Jasenovcu ne bi bilo za vrijeme dr. Franje Tuđmana - rekao je Kraus u izjavi za medije. Na komemoraciji je sudjelovalo 200-tinjak pripadnika židovske zajednice, stranih diplomatskih predstavništava, Roma, Srba i antifašističkih udruga. >> 'Ploča u Jasenovcu je na zgradi koja je oteta Srbinu i u kojoj je bila komanda logora" >> Plenkoviću poručili 'Uklonite ustaški pozdrav', on odgovorio: 'Ploča je za poginule branitelje' 