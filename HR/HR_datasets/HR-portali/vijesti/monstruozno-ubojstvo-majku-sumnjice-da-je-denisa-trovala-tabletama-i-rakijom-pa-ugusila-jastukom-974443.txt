Foto: Duško Marušić/Pixsell SLUČAJ monstruoznog ubojstva u Puli se raspliće, ali pitanja je sve više. Tko je što znao? Kako se zločin mogao spriječiti?  Trogodišnjaka je navodno majka trovala tabletama i opijala rakijom, sve dok ga na kraju nije ugušila jastukom. Upravo to bi se trebalo utvrditi forenzičkim vještačenjima koja su još u tijeku.  Teta ubijenog dječaka, Kadifa, tvrdi kako su prijavljivali slučaj centru za socijalnu skrb i kako se i sam otac, koji se trenutno nalazi u zatvoru, bojao za sina. Tragedija je mogla biti spriječena jer Chiari je oduzeta poslovna sposobnost, ali ne i skrb nad trogodišnjim djetetom.  Uz majku, osumnjičena za pomaganje je i 14-godišnjakinja. Maloljetna djevojčica je štićenica doma otprije problematična i sama je navodno zlostavljano dijete.  Promiskuitetan život  "Institucije u Puli su znale da Chiara nije bila sposobna za odgoj djeteta. Priča se da ima dijagnozu bipolarne ličnosti i da se navodno bavi prostitucijom", kaže anonimni izvor za Novu TV.  Njezine fotografije i statusi na Facebooku vode u tom smjeru, no nitko to nije službeno potvrdio. Navodno je preko interneta upoznala i izvjesnog Makedonca zbog kojeg se i riješila sina.  Zbog njezina promiskuiteta završio je i brak s Denisovim ocem. On se sada nalazi u zatvoru u Bosni i Hercegovini.  Chiarina majka potvrdila je da je ona bila loše, i da se to znalo. Trenutno je bila u postupku oduzimanja poslovne sposobnosti, a unatoč tome, institucije su joj dozvolile brigu o malom Denisu.  Centar za socijalnu skrb u Puli, mjesto koje se poziva na odgovornost, odbija dati komentar.  Zašto susjedi nisu reagirali?  Zanimljivo je da nitko od susjeda nije prijavljivao zanemarivanje i zlostavljanje djeteta. Kao što je izostala reakcija prije događaja, tako ni sada susjedi nisu raspoloženi za komentiranje.  "Krivimo i te susjede što su sve znali, a nisu nam javili. Sve se moglo drukčije odigrati", kaže Denisova tetka, Kadifa.  Maleni Denis je pokopan jučer u Velikoj Kladuši.