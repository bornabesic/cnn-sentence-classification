Predsjednik Republike Srpske (RS) Milorad Dodik izjavio je uz danas da je od ruskog predsjednika Vladimira Putina dobio potporu naporima za održanje stabilnosti na području zapadnog Balkana kao i Daytonskog sporazuma, ali da o pitanju provedbe referenduma u RS najavljenog za 25. rujna nisu posebice raspravljali. "Što se tiče referenduma, tu nije bilo nekih posebnih razgovora, osim konstatacije da je to pravo naroda“, rekao je Dodik za Radio-televiziju RS (RTRS). Ruski predsjednik Dodika je primio u kasnim večernjim satima, a mediji u toj zemlji susretu nisu posvetili gotovo nikakvu pozornost. Informacija o susretu mogla se pronaći jedino na mrežnim stranicama "Ruske gazete" gdje je stajalo kako su Putin i Dodik, koji je predstavljen kao čelnik entiteta u sastavu Bosne i Hercegovine, razgovarali "o stanju na Balkanu i međusobnim odnosima te aktualnim međunarodnim pitanjima". U Dodikovoj interpretaciji za publiku u RS susret je bo prilika da Putina "upozna o razvoju političke situacije u BiH te da iskaže svoje mišljenje o tome". "Najvažnija tema je bila naša ekonomska suradnja i naši ekonomski odnosi", kazao je Dodik potencirajući suradnju na planu prerade nafte odnosno rad rafinerije u Bosanskom Brodu koju je ranije kupio ruski "Zarubežnjeft". Politička pitanja, kakao je pojasnio Dodik, bila su vezana uz provedbu Daytonskog sporazuma pri čemu je Putin kazao kako je veoma zainteresiran za stabilnost u regiji i poštivanje međunarodnih ugovora. "Rusija se bavi Daytonskim sporazumom i rečeno je da će tako i ostati", kazao je Dodik. >> NY Times: Svađa oko praznika prijeti krhkom miru u BiH 