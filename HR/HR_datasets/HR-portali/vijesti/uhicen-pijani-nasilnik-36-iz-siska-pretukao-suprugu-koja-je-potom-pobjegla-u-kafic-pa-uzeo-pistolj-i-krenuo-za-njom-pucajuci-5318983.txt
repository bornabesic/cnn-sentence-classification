U subotu, 26. studenoga oko 2.30 sati, u stanu u mjestu Dužica, općina Lekenik, 36-godišnji muškarac je pod utjecajem alkohola od 1,55 promila, fizički napao svoju 30-godišnju suprugu, pritom joj nanijevši lakše tjelesne ozljede. Žena je otišla u ugostiteljski objekt koji se nalazi ispod stana, a 36-godišnjak je uzeo pištolj koji je nezakonito posjedovao i u hodniku stana ispalio dva hica, nakon čega je sišao u ugostiteljski objekt. Tamo je iz ruke supruge istrgnuo mobitel kojim je pokušavala nazvati policiju i bacio ga ispod stola, a kada se ona sagnula da uzme mobitel, pored nje je u zid ispalio četiri hica. U to su se vrijeme u ugostiteljskom objektu nalazile još tri osobe. Dolaskom policije 36-godišnjak je uhićen, pištolj je od njega oduzet, dok je po nalogu suda pretražen stan i druge prostorije. Pretragom je pronađena ručna bomba, osam komada pištoljskog streljiva i tri spremnika za pištolj, što je također oduzeto. Nakon dovršenog kriminalističkog istraživanja osumnjičeni je uz kaznenu prijavu zbog počinjenih kaznenih djela dovođenje u opasnost života i imovine općeopasnom radnjom ili sredstvom, tjelesna ozljeda i nedozvoljeno posjedovanje, izrada i nabavljanja oružja i eksplozivnih tvari predan pritvorskom nadzorniku Policijske uprave sisačko-moslavačke, dok će protiv njega biti podnijet i optužni prijedlog temeljem Zakona o oružju.