Iz Katoličke crkve u Hrvatskoj upućen je žestok odgovor na adresu Srpske pravoslavne crkve, u kojem se SPC i vladika bački Irinej optužuju za širenje laži i dezinformacija o Alojziju Stepincu. Iako odgovor, barem formalno, nije napisan u Hrvatskoj biskupskoj konferenciji nego je autorski tekst Ivana Miklenića, glavnog urednika Glasa Koncila, službenog glasila Nadbiskupije zagrebačke, u stvarnosti se radi o poruci ovdašnje Crkve vrhu SPC. Da ne bi bilo zabune, Glas Koncila već u uvodu pojašnjava (a Zagrebačka nadbiskupija prenosi u cijelosti na svojim internet stranicama, što radi iznimno rijetko) kako je “Sveti arhijerejski sinod SPC 3. studenoga ove godine objavio priopćenje za javnost”, koje je potpisao vladika bački Irenej, “u kojem se falsificiraju riječi blaženoga kardinala Alojzija Stepinca”. Kako je izvijestio Jutarnji list, spor Katoličke i Pravoslavne Crkve je opet eskalirao nakon što je beogradski nadbiskup Stanislav Hočevar, u intervjuu dnevniku Politika podržao kanonizaciju Stepinca, i dodao da se katolici jako čude kako to da se od njih zahtijeva toliko proučavanje, a nije se postupilo na isti način kada je SPC proglašavala svoje svece, poput Nikolaja Velimirovića, koji je bio antisemit i neko vrijeme podržavao Hitlera. Iz SPC su reagirali s najviše razine - pismenim javnim negodovanjem Svetog arhijerejskog Sinoda SPC-a - zbog “neprimjerene i nedobronamjerne izjave kojom je sebi dao slobodu da, po njemu poznatim mjerilima, dovede u pitanje svetost Novog Zlatousta, čak poredeći ga s kardinalom Stepincem ili proglašavajući ga za srpski ekvivalent Stepincu”. I dok je nadbiskup Hočevar pomirljivo odgovorio kako se nada nastavku katoličko-pravoslavnog dijaloga, Glas Koncila bio je puno kritičniji i odlučio otvoriti novi front sa SPC-om. Tako će Miklenić okrenuti pilu naopako i zaključiti kako se “može složiti s ocjenom vladike Ireneja da se ta dva crkvena velikodostojnika nikako ne mogu usporediti ili još manje proglasiti vladiku Nikolaja Velimirovića srpskim ekvivalentom Stepincu”. Nakon toga citirao je Velimirovićeve izjave poput: “Nacionalizam je srpski najstariji u Evropi, stariji je 600 godina od evropskog. Ali ne samo da je najstariji, već je i savršeniji, jer je jevanđelski i organski”. Ili: “Ipak se mora odati poštovanje sadašnjem nemačkom vođi Hitleru, koji je kao prost zanatlija i čovek iz naroda uvideo da je nacionalizam bez vere jedna anomalija i jedan hladan i nesiguran mehanizam. I evo, u XX. veku on je došao na ideju Svetoga Save i kao laik poduzeo je u svome narodu onaj najvažniji posao koji priliči jedino svetitelju, geniju i heroju. A nama je taj posao svršio Sv. Sava”. Nakon opisa Velimirovića, u glasilu Zagrebačke nadbiskupije citiraju dvije Stepinčeve izjave iz 1938. i 1942. u kojima je osudio nacionalizam i upozoravao kako je “Katolička crkva uvijek osuđivala, a i danas osuđuje svaku nepravdu i nasilje, koje se počinja u ime klasnih, rasnih ili narodnosnih teorija”. Na kraju je poslana jasna poruka SPC-u: “Ne može se oteti dojmu da je prošlotjedno priopćenje Svetoga sinoda SPC-a samo izraz dobro smišljene strategije kojom se koristi svaka prilika da se, skrivajući prljavo rublje iz vlastitoga dvorišta, u srpskoj javnosti nastavi izgrađivati iskrivljena slika blaženoga kardinala Alojzija Stepinca, umjesto da se objektivno i istinoljubivo prikaže njegov život i rad”. Dijalog o kardinalu Stepincu pretvara se u prekomjerno granatiranje.