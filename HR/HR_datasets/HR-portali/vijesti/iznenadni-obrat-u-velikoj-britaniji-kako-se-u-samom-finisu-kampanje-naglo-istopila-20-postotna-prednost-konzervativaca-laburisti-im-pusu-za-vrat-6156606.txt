Da se i najmanji politički rizik može rasplamsati do neočekivanih razmjera, ovih su dana na svojoj koži iskusili britanski konzervativci nakon što je u neočekivanom slijedu predizbornih događanja njihovo vodstvo smanjeno na tek nekoliko posto. Kada je Theresa May pozvala na prijevremene parlamentarne izbore, učinila je to u želji da ostvari veći omjer konzervativnih zastupnika u parlamentu kako bi osigurala složniju vojsku u borbi za, kako ponavljano inzistira, snažnu i stabilnu Britaniju. Kada je prije nepuna dva mjeseca počela kampanja, torijevcima se predviđalo znatno vodstvo od čak 20 posto ispred laburista. Danas, samo tjedan dana prije izbora, ta je prednost smanjena na samo šest posto. Parametri koji su utjecali na ove zabrinjavajuće rezultate za torijevce su raznoliki, no prvenstveno ih treba tražiti u njihovoj lošoj kampanji kojoj nedostaje integritet toliko da je nekoliko dana nakon objave manifesta premijerka istupila, pod pritiskom izmijenivši jedan od njegovih najvažnijih dijelova. Iako je inzistirala na tome da nije riječ o promjeni, nego o pojašnjenju, šteta je učinjena. Riječ je o dijelu socijalne skrbi, takozvanom porezu na demenciju, kojim bi njega o starijim osobama bila limitirana do određenog iznosa, nakon čega bi se financirala vlastitim sredstvima korisnika, što bi u nekim slučajevima uključivalo nekretninu osobe o kojoj se skrbi. Da je ova nepopularna i nejasna mjera jedan od uzroka udaljavanja birača, pokazao je i TV nastup britanske premijerke u ponedjeljak navečer kada ju je jedan od starijih članova publike pitao: "Zašto bi itko moje dobi glasao za vas?" Iako je odbila klasično sučeljavanje, Theresa May je pristala nastupiti u specijalnoj emisiji popularnog političkog voditelja Jeremyja Paxmana u kojoj je primala pitanja iz publike. Paxmanu je, između ostalog, rekla da je "nikakav dogovor bolji od lošeg dogovora", navodeći time da je spremna okončati pregovore s Bruxellesom bez postignutog dogovora. Njezin stav prema Brexitu pokazao se oštrim i nepopustljivim, očito u nastojanju da privuče radničku klasu koja tradicionalno nije sklona torijevcima, nego su instinktivno glasači laburista ili ultradesnog UKIP-a. Iako malo ljudi, čak i iz njegove stranke, vjeruje da bi Jeremy Corbyn mogao preuzeti mjesto šefa države, u posljednjim danima predizborne kampanje upravo je on njezin pobjednik - čak i u ponedjeljak navečer, unatoč nezgodnim pitanjima i agresivnom tonu voditelja Paxmana, nosio se bolje od premijerke. Predstavnici ostalih stranaka bili su razočarani nastupom Therese May. "Mislim da smo otkrili zašto je premijerka bila toliko protiv nastupa u debati lidera", rekao je Patrick Grady iz škotskog SNP-a. Sugovornici iz redova konzervativaca kažu mi da je atmosfera u stranci vrlo napeta. Iako se ne boje gubitka izbora, strahuju da bi ih odluka o prijevremenim izborima mogla stajati mnogo parlamentarnih mjesta. Stranka se podijelila na one koji za sve krive Theresu May i one koji stoje uz premijerku. Neki inzistiraju na tome da je teroristički napad u Manchesteru, u kojem su život izgubile 22 osobe, među kojima i djeca, ključan trenutak u tijeku kampanje. Iako je posljednja anketa provedena nakon napada, teško je procijeniti ima li nepovjerenje u sigurnosnu politiku torijevaca utjecaj na povjerenje glasača jer istodobno ispitivanja pokazuju da se po pitanju sigurnosti Theresi May vjeruje znatno više nego Jeremyju Corbynu. Britanski državni vrh nalazi se u nezavidnoj situaciji. Posljednjih godinu dana isprepleteno je turbulencijama. Ako im se ovim izborima namjeravalo izići na kraj, to se sada ne čini izglednim. U nezavidnoj je situaciji i nacija: u možda najzahtjevnijem razdoblju moderne britanske povijesti, u kojem su pred njih postavljeni izazovi s posljedicama koje je nemoguće predvidjeti, politički lideri ne ulijevaju povjerenje da su u stanju ostvariti "snažnu i stabilnu" budućnost za Ujedinjeno Kraljevstvo. Laburisti spremni dati Škotima novi referendum za neovisnostNa lokalnim izborima 4. svibnja konzervativci su pomeli laburiste i sve ostale stranke. Sada su, pak, zapali u krizu i prijeti im opasnost da izgube izbore. Neki od razloga za to su: