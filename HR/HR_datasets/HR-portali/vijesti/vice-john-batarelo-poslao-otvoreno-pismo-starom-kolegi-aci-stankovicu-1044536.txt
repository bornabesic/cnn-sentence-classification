Predsjednik konzervativne udruge Vigilare Vice John Batarelo poslao je otvoreno pismo Aleksandru Stankoviću povodom otkazivanja gostovanja predsjednika Hrasta Ladislava Ilčića u Stankovićevoj emisiji Nedjeljom u 2. Batarelo je Stankovića pozvao da javno obznani tko je i zašto zabranio Ilčićev dolazak te zašto je on na to pristao. U nastavku prenosimo pismo: Poštovani Aco! Pišem ti ovo otvoreno pismo kao starom kolegi s Hrvatskog radija gdje smo se prvotno upoznali kasnih devedesetih. Ja sam bio u redakciji engleskih vijesti, a ti si tek stigao i radio si u hrvatskoj redakciji. Jedno od stvari kojih se sjećam bila je ta striktna urednička kontrola, što više tumačim kao post-komunistički kompleks zvan autocenzura, tj. pretpostavljanje što bi (političke) instance htjele da se izvještava. To nije imalo veze s profesionalnošću, objektivnošću te prenošenjem istine i informacije kako bi slušatelji/ gledatelji sami za sebe došli do nekih zaključaka.   Naši životni putovi su se različito odvijali te danas imamo različite poglede i svjetonazore, ti više lijevo-liberalne (osim vezano za pobačaj), a ja više konzervativne. Uspio si izgraditi poseban novinarski stil i spreman si pozvati različite (i kontroverzne) javne osobe u svoju emisiju NU2.   No, evo nas na kraju 2015. i mi opet imamo cenzuru na 'javnoj' televiziji. Ovdje se ne radi toliko o (izabranom saborniku) Ladislavu Ilčiću i nekim njegovim komentarima. Njegova zabrana dolaska u tvoju emisiju zorno pokazuje da još uvijek postoje oni sivi ljudi skriveni u sjenama na Prisavlju koji određuju tko je podoban za nastupanje u najgledanijim informativnim emisijama HRT-a, a tko nije.   No, s druge strane „slučaj Ilčić“ je velika prilika da se politička podobnost, cenzura i autocenzura na javnoj radio-televiziji što više iskorijene. Ja, kao i stotine tisuća drugih građana, plaćamo mjesečne pristojbe za HRT i po tome smo dionici HRT-a i očekujemo nepristranost, objektivnost i kvalitetu informacija.   Aco, pred tobom je sada isto tako jedna važna odluka. Imaš odgovornost pred hrvatskom javnošću objasniti „slučaj Ilčić“. Koliko se da iščitati iz medija ti si bio za to da on dođe na NU2, što pokazuje tvoju profesionalnost. Ali mislim da moraš ići jedan korak dalje i javno obznaniti 1. tko je zabranio (cenzurirao) njegov dolazak u tvoju emisiju? 2. i objasniti zašto zabrana? 3. zašto si na to pristao?   Znam da ovo nije laka odluka, ali dovoljno si poznata javna osoba koja ima odgovornost (i vjerujem hrabrost) da ne dopusti ovakve nedemokratske poteze na javnoj radio-televiziji. Time bi pomogao u stvaranju nove paradigme za hrvatsko novinarstvo, posebice za HRT. >> Ladislav Ilčić, iako je trebao, ipak neće gostovati u Nedjeljom u 2 >> Vigilare: Otkazivanje Ilčićeva gostovanja na HRT-u udar je na slobodu govora 