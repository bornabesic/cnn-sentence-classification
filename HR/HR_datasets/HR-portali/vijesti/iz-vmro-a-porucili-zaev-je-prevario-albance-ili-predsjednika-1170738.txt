Nakon velikih pritisaka svjetskih čelnika i zbog straha od izbijanja građanskog rata u Makedoniji, s obzirom na to da je nakon napada na parlament Makedonija ušla u vrtlog nasilja, predsjednik Makedonije Đorge Ivanov popustio je i dao Zoranu Zaevu mandat za sastavljanje makedonske vlade, ali uz jamstvo koje je Zaev potpisao, da neće u cijelosti provesti albansku platformu koja bi ugrozila suverenitet i integritet Republike Makedonije. Oporba čekala potpis Između ostalog, u izjavi koju je Zaev potpisao stoji da “garantira zaštitu ustavnog poretka i teritorijalnog integriteta Republike Makedonije kao i poštovanje nacionalnih interesa.“ Zaev je Ivanovu dao garancije parlamentarne većine, koju čine SDSM i albanske stranke DUI, Besa i Alijansa za Albance, da će nova vlada štititi i razvijati unitarnost Makedonije. Prema ustavu Makedonije, mandatar Zaev ima rok od 20 dana da parlamentu predloži sastav kabineta. Međutim, pitanje je kako će albanske stranke reagirati na garanciju koju je Zoran Zaev dao predsjedniku Ivanovu s obzirom na to da Albanci nisu htjeli koalirati s VMRO-DPMNE-om i formirati vladu jer je predsjednik Nikola Gruevski odbio potpisati provođenje njihove albanske platforme potpisane u Tirani. I Zaev i albanske stranke odbile su komentirati novu situaciju te su kazali da će se očitovati nakon zajedničkog sastanka. Glasnogovornik VMRO-a Ivo Kotevski smatra da su oni i makedonski narod ipak na kraju izašli kao pobjednici. – Mjeseci prosvjedovanja stotina tisuća ljudi urodili su plodom. Zbog principijelnog stava predsjednika Gruevskog i VMRO-a, Zaev je morao potpisati neophodne garancije da će poštovati suverenitet i integritet Makedonije te da neće realizirati tuđe platforme, mislim na albansku platformu potpisanu u Tirani – kazao je za Večernji list Kotevski ističući da je sada sva odgovornost u rukama Zorana Zaeva i SDSM-a . Upitna većina u Sobranju – Zaev sada mora dokazati je li prevario albanske stranke u Makedoniji kada je obećao da će udovoljiti svim njihovim zahtjevima u zamjenu za podršku ili je lagao predsjedniku Ivanovu kada je dao garanciju da neće provesti albansku deklaraciju. Bit će zanimljivo vidjeti kako će reagirati albanske stranke na garanciju koju je Zaev dao predsjedniku Ivanovu s obzirom na to da je provedba te albanske platforme bio uvjet podrške Zaevu – kazao je Kotevski.