Božo Petrov, kako je bilo i očekivano, potvrdio je svoj mandat predsjednika Mosta nezavisnih lista na prvom održanom izbornom saboru stranke, koji je u Zagrebu okupio nešto više od 400 članova i simpatizera iz svih krajeva Hrvatske. Za Petrova je glasalo 89,2 posto članova, ili njih 289, a za njegovog protukandidata Postaja tek 10,49 posto, odnosno njih 34. Bilo je jasno da Petrova ovaj potpuni autsajder, nepoznat široj javnosti, ali i velikoj većini članova Mosta, ne može ugroziti, no dobro je da ipak nije bilo glasovanje po principu jedan član - jedan glas - jedan kandidat. Njegova kandidatura iznenadila je i same mostovce, jer su mislili da se nitko neće usuditi kandidirati uz Petrova koji je stranku uspio u kratkom vremenu dvaput dovesti na vlast s HDZ-om. Za potpredsjednike stranke izabrani su Miroslav Šimić i Robert Podolnjak, a nisu uspjeli ući u predsjedništvo Ines Strenja Linić i Branimir Karačić. Strenja Linić nije uspjela proći ni u Glavni odbor stranke, što znači da nije baš omiljena među mostovcima. Za političkog tajnika izabran je Nikola Grmoja, dok je Vitomir Šimić dobio 80-ak glasova. - Borit ću se protiv korupcije, kriminala i tražit ću pomoć jer nismo sami. Svi zajedno ćemo nastaviti borbu za bolju Hrvatsku. Pojavom Mosta Hrvatska je dobila izbor i prestala je biti osuđena na kontinuitet. Bit ćemo demokratični, beskompromisni i javni interes će nam uvijek biti ispred privatnog - poručio je Petrov nakon objave rezultata glasovanja, praćen skandiranjem i pljeskom. Most je na svom Saboru jednoglasno izglasao i nove dokumente stranke, od kojih je najvažniji Statut. Kako kažu članovi vrha stranke, on je izrađivan gotovo mjesec dana, a svi su imali priliku sudjelovati u tome i davati primjedbe koje su, kažu, uvažavane. Zato, vjeruju, i nije bilo nikakve rasprave na Saboru. Naime, nitko se nije javio za riječ, svi su dokumenti usvojeni jednoglasno, pa nije neobično da je jedan od članova Mosta komentirao kako ovaj skup podsjeća na sjednice Komunističke partije i da se sve usvaja aklamacijom bez kritika. Možda je i činjenica što su mediji bili prisutni u dvorani kina Cinestar utjecala na to da se nitko nije htio javiti za riječ. - Zašto su pozvali medije? Kako ćemo sad išta kritizirati? - potiho su komentirali neki nezadovoljni članovi.