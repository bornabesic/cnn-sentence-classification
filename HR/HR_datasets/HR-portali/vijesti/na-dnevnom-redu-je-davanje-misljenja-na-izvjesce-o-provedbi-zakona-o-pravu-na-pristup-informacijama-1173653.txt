U 10 sati u Banskim dvorima počela je sjednica Vlade. Premijer Andrej Plenković rekao je da će Europska komisija idućeg tjedna dovršiti sve interne procedure za sufinanciranje projekta cestovne povezanosti s južnom Dalmacijom, za izgradnju Pelješkoga mosta, pristupnih autocesta i stonske obilaznice te da će Hrvatska za to iz proračuna EU dobiti 357 milijuna eura.     Premijer je podsjetio na odluku Vlade od 16. veljače te zahvalio ministarstvima mora, prometa i infrastrukture te regionalnog razvoja i EU fondova te posebno Hrvatskim cestama, koje su uložile godine stručnoga rada za realizaciju toga projekta. Tijek sjednice: 10.15 – Kako je rečeno na početku sjednice Vlade, ministrica regionalnog razvoja i fondova Europske unije Gabrijela Žalac dobila je poziv povjerenice za regionalnu politiku EK Corine Cretu za 7. lipnja. Europska komisija dovršit će sve  interne procedure za sufinanciranje iz sredstava EU i iz proračuna EU "dosad najvećeg projekta koji smo uopće imali ". – Riječ je o projektu koji se zove cestovna povezanost s južnom Dalmacijom, znači radi se o izgradnji Pelješkoga mosta, izgradnji pristupnih autocesta, izgradnji stonske obilaznice – rekao je Plenković. Premijer je podsjetio na odluku Vlade od 16. veljače te zahvalilo ministarstvima mora, prometa i infrastrukture te regionalnog razvoja i EU fondova, a posebno Hrvatskim cestama, koje su uložile godine stručnoga rada za realizaciju toga projekta. – Od EU ćemo iz europskog proračuna dobiti 357 milijuna eura sredstava, pa će se ovaj projekt u tri faze implementirati između 2017. i 2021. godine. Riječ je o strateškom projektu ne samo za Dubrovačko-neretvansku županiju i njezin južni dio, nego za cijelu RH i u kontekstu naših priprema za ispunjavanje kriterija za ulazak u šengenski prostor", izjavio je premijer. Zaključio je kako se nakon niza godina govorenja o ovome projektu došlo do faze da su sredstava osigurana, kako iz proračuna tako i golema sredstva iz proračuna EU. Plenković je također u uvodnom dijelu sjednice Vlade dodao i da  se nastavljaju svi procesi nužni za restrukturiranje Agrokora te podsjetio na sastanke koji su održani ovaj tjedan. 10.30 – Ministar financija Zdravko Marić predstavio je petu točku Dnevnog reda – Uredbu o unutarnjem ustrojstvu Ministarstva financija. – Cilj joj je bolje, funkcionalnije i racionalnije organiziranje ministarstva te povećanje učinkovitosti rada – rekao je resorni ministar. Uredba je prihvaćena jednoglasno. Vlada je prihvatila i strategiju Europske banke za obnovu i razvoj (EBRD) za Hrvatsku do kraja 2020. godine, do kada EBRD planira u Hrvatsku ulagati 200 do 300 milijuna eura godišnje, ponajviše u projekte privatnog sektora. Zdravko Marić istaknuo je njene tri glavne smjernice – potpora konkurentnosti privatnog sektora, produbljivanje financijskog tržišta radi lakšeg financiranja manjih poduzetnika te promicanje boljeg poslovanja javnih poduzeća. 10.50 – Prihvaćene su i točke o darovanju nekretnina u vlasništvu Republike Hrvatske u k.o. Split Sveučilištu u Splitu,  Izvješće o provedbi Zakona o pravu na pristup informacijama za 2016. godinu – davanje mišljenja Hrvatskome saboru te prijedlog odluke o pokretanju postupka za sklapanje Mnogostrane konvencije o provedbi mjera povezanih s ugovorima o izbjegavanju dvostrukog oporezivanja u svrhu sprečavanja smanjenja porezne osnovice i preusmjeravanja dobiti.  Vlada je kao 11. točku Dnevnoga reda imala verifikaciju odgovora na zastupnička pitanja postavljena Vladi Republike Hrvatske: Gorana Beusa Richembergha, u vezi s jezerom Čiče i Vukovinskim jezerom u Velikoj Gorici te Peđe Grbina, Joška Klisovića i mr. sc. Orsata Miljenića, u vezi s provođenjem postupka o prestanku Sporazuma o arbitraži između Vlade Republike Hrvatske i Vlade Republike Slovenije.         U 11 sati završio je otvoreni dio sjednice.