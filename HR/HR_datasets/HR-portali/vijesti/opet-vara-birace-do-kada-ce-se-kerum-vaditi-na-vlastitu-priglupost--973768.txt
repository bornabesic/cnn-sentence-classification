Foto: Index/FaH  PREDIZBORNI plakati gradonačelničkog kandidata Željka Keruma postavljeni su diljem Splita, a njegove reklame objavljene su u lokalnim medijima, ali kada je došlo zakonsko vrijeme da Kerum objasni koliko je potrošio novca na predizbornu kampanju, samo je odmahnuo rukom te u financijsko izvješće upisao - nula kuna. Kako je "objasnio", zbrajat će novce kada sve završi.   "Gužva mi je sada, kampanja je u tijeku. Nemam sad kad zbrajati", rekao je Kerum novinarima zbrajajući na prste članove obitelji koji su mu navodno dali za kampanju 300-tinjak tisuća kuna. Kerum se tako standardno pravi priglup, novinari su se nasmijali, no s obzirom na Kerumovu prošlost, čini se da i ovu zakonsku obvezu nikada neće ispuniti. Nije predavao ni imovinske kartice  Naime, u vrijeme dok je bio saborski zastupnik nije predavao imovinske kartice, za što ga je na kraju kaznilo Povjerenstva za sukob interesa s 40 tisuća kuna.   "Kerum sustavno ne ispunjava svoju zadaću", stajalo je odluci Povjerenstva za sukob interesa. Ali Kerum se na to nije obazirao. Koliko Kerum ima novca, koliko je zaradio tijekom bavljenja politikom, a koliko kao sad već propali poduzetnik, u sferi je špekulacija jer bez obzira na sve - Kerum nikome ne polaže račune. To što je rijetko kad bio u Saboru, sada je druga priča.   Sada kada se ponovno odlučio vratiti u politiku i dalje nastavlja svoju politiku prikrivanja imovine i financija. Kerum i dalje ne želi nikome polagati račune, što je zapravo prevara birača. Kerum se pravi da je priglup, a DIP citira loš zakon  Unatoč činjenici što Kerum sustavno prikriva svoje financije od javnosti, Državno izborno povjerenstvo zapravo ne može ništa. Za Keruma se ne zna ni koliko pije ni koliko plaća, a njegova stranka može biti kažnjena najmanje iznosom od 50.000 kuna, a najviše iznosom pola milijuna kuna.   Iako smo DIP konkretno pitali za slučaj Željka Keruma i njegovo ignoriranje zakona koji su postavljeni zbog transparentnosti kandidata te pune informiranosti birača, iz DIP-a smo dobili suhoparni odgovor koji ne spominje Keruma, nego citira zakon u kojem stoji da kandidat može položiti financijske račune i 30 dana nakon izbora!?   "Svakako će javnost ostati bez informacija o donatorima i donacijama kandidata Keruma, ali je još gore što izostaje reakcija nadležnih institucija i to ne prvi put. Zbog nedostatka kvalitetnog nadzora kandidati i stranke mogu u svojim izvještajima navesti bilo što jer nitko ne kontrolira vjerodostojnost i točnost financijskih izvještaja tijekom kampanje", kaže nam Dragan Zelić iz GONG-a komentirajući konstantnu Kerumovu nemarnost u predaji financijskih izvješća. Opet će se dogoditi Fimi Media   Zelićev GONG se zalaže da  DIP i Državna revizija u suradnji s drugim institucijama trebaju nadzirati ne samo poslovanja političkih stranaka, nego i javnih poduzeća otkrivajući, primjerice, moguća plaćanje nekih troškova političkih stranaka novcem iz javnih poduzeća. Isto tako, oni se zalažu za reguliranje podnošenja financijskih izvještaja u strojno čitljivim formatima, čime bi bila moguća automatska obrada, objavljivanje svih izvještaja na jednom mjestu, lako pretraživanje i ponovno korištenje podataka iz financijskih izvještaja.  "DIP bi trebao uspostaviti bazu podataka o donatorima i donacijama te je povezati s drugim sličnim bazama kao što su podaci o poslovima fizičkih i pravnih osoba dobivenih temeljem javne nabave, podaci o subvencijama, oprostima poreznih dugova, podacima o koncesijama, o pomilovanjima i sl. Tako bi se podaci mogli povezati i detektirati potencijalni koruptivni slučajevi", predložio je Zelić i dodao da bi DIP trebao početi provoditi procjene troškova oglašavanja kako bi ih mogao uspoređivati s podacima iz financijskih izvještaja samih stranaka, na temelju čega su GONG i TIH 2007. otkrili značajno veće troškove HDZ-a od onih što su prikazani u izvještajima, što je kasnije istraženo i završilo na sudu u aferi Fimi Media. Kako Keruma izbaciti iz utrke kad već ne poštuje pravila?  No što s Kerumom? Treba li ga izbaciti iz političke kampanje s obzirom na prevaru birača, pitali smo na kraju Zelića.   "Nažalost, nema pravne osnove za isključenjem kandidata koji krše Zakon o financiranju političkih aktivnosti, ali strogi nadzor i kazne bi itekako dobrodošle jer se Hrvatska već nekoliko puta opekla na netransparentnom financiranju stranaka i kampanja", kazao nam je Zelić na kraju.