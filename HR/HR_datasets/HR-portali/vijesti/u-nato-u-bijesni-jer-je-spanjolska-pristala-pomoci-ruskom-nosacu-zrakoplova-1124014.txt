Rusija je povukla zahtjev da se njezin nosač zrakoplova napuni gorivom u španjolskoj luci Ceuta nakon što su brodovi već prošli Gibraltar, rekao je izvor iz ruskog veleposlanstva za RIA Novosti. Ruska ratna flota na čelu s nosačem zrakoplova Admiralom Kuznjecovom bila je na putu prema istočnom Mediteranu gdje bi se trebali aktivno uključiti u rat u Siriji, javlja RT. Ranije je dužnosnike NATO-a i EU razbjesnilo izvješće o odluci Španjolske da će omogućiti zaustavljanje i tankanje goriva. – Potvrđujemo da je zahtjev povučen – rekao je dužnosnik ruskog veleposlanstva u Španjolskoj. Ranije je i španjolski list El Mundo izvijestio je da je ruska flota već prošla kroz Gibraltarski tjesnac. Španjolska na udaru kritika Podsjetimo, namjera Španjolske da omogući isporuku goriva ruskoj floti naišla je na niz kritika. Glavni tajnik NATO-a Jens Stoltenberg izrazio je zabrinutost da bi ruska flota koja je u Sredozemno more uplovila s nosačem aviona mogla pokrenuti  napade na opkoljeni sirijski grad Alep. Guy Verhofstadt, bivši belgijski premijer i trenutačni izaslanik EU za Brexit, izrazio je ogorčenje, nazivajući odluku Španjolske "uznemirivanjem snaga EU i NATO-a". – Zabrinuti smo da će grupa koju predvodi nosač aviona podržati vojne operacije u Siriji na način koji će povećati  ljudske patnje – kazao je glavni tajnik. Britanci su također rekli da su vrlo zabrinuti.  – Ako bi bilo koja članica NATO-a pomislila pomoći ruskim nosačima koji bi na kraju mogli bombardirati sirijske civile to bi nas zabrinulo – rekao je Michael Fallon, britanski ministar obrane.  