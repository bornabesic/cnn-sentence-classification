Zagrebački gradonačelnik Milan Bandić na Facebooku je poručio da je živ i zdrav, nakon što je u ponedjeljak kasno navečer završio na operaciji prikliještene kile. – Eto me, živ i zdrav, vidimo se brzo – poručio je gradonačelnik i objavio svoju fotografiju na bolničkom krevetu pokraj kojeg sjedi Branko Lustig koji mu je došao u posjet u bolnicu Sveti Duh. – Dobio sam bruh prilikom dizanja 80 kilograma teškog lonca graha i večeras idem na operaciju – rekao je Bandić na prvomajskom druženju u Maksimiru. Zbog ozljede nije mogao nazočiti jutrošnjoj sjednici Optužnog vijeća Županijskog suda koje je razmatralo je li optužnica u predmetu štandovi osnovana, rekao je zamjenik ravnateljice Uskoka Sven Mišković. Ni na neke prijašnje sjednice Bandić nije ni dolazio, no inzistirao je na tome da se danas osobno pojavi na sudu. Kako je danas opravdano spriječen, sutkinja je morala odgoditi sjednicu za drugi termin.   