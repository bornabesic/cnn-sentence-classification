Sveučilišni profesor na Medicinskom fakultetu u Zagrebu, predstojnik Klinike za otorinolaringologiju na KBC Rebru, predsjednik Upravnog vijeća HZZO-a, dragovoljac Domovinskog rata te političar, prof. dr. sc. Drago Prgomet, kandidat je HDZ-a za gradonačelnika Grada Zagreba Među svojim pacijentima prepoznat je kao izvrstan ORL specijalist, liječnik koji sve objašnjava te ima puno razumijevanja za pacijente, njihove probleme i tegobe. U povodu obilježavanja mjeseca svibnja kao mjeseca posvećenog štitnjači, svoje stručno mišljenje, iskustvo, savjete o problemima sa štitnjačom, liječničkom pozivu i sportu iznio je Drago Prgomet. Sve je više problema sa štitnom žlijezdom, ima li to veze s današnjim načinom života? Da, stres se svakako spominje kao jedan od važnijih uzročnika bolesti štitnjače, onih bolesti koje su vezane uz produkciju hormona – hipertireoza i pretjerano lučenje hormona. S druge strane, evidentan je i povećani broj tumora štitnjače, što je svakako loše, no ono što je dobro jest da se radi o tumorima štitnjače koji imaju dobru prognozu i koji su vrlo dobro izlječivi ako se dijagnosticiraju i operiraju na vrijeme. Po pitanju pojavnosti tumora štitnjače, kakva su iskustva u liječenju pacijenata? U Hrvatskoj se godišnje otprilike javi 500 novih slučajeva tumora štitnjače gdje je ta bolest pet do šest puta češća kod žena nego kod muškaraca. Javlja se i u dječjoj dobi, tako da se godišnje otprilike desetero djece u Hrvatskoj javi s malignim tumorom štitnjače. Ovdje govorimo o malignim tumorima do 18 godine života. Kirurško liječenje je temeljno liječenje i ono podrazumijeva kompletno odstranjenje štitnjače. Ponavljam, ako se kirurgija, odnosno operacija napravi na vrijeme, takvo izlječenje može biti stopostotno. Većina doktora kaže da, kada bi trebali birati bolest s kojom bi se trebali suočiti, bila bi poremećaj štitnjače, slažete li se vi s time? Svaka bolest je bolest koja nosi sa sobom komplikacije, pa tako i bolest štitnjače, no ovdje su vjerojatno mislili o tumorima štitnjače koji su doista izlječivi. Ako govorimo o drugim bolestima i poremećajima štitnjače, hipertireozi i hipotireozi, jasno da i ti bolesnici imaju ozbiljne probleme, samo što se to danas može dobro tretirati lijekovima. Što je najvažnije kod liječenja štitnjače? Najvažnije se operirati na vrijeme i pridržavati se uputa poslije liječenja. Prije svega mislim na redovite kontrole, ultrazvuk, radioaktivni jod, scintigrame i ostalo, dok je pacijentima najteže onih četiri tjedna koja su između operacije štitnjače i radioaktivnog joda. Dakle, radioaktivni jod nije klasično zračenje, nego se pacijentima daje jod koji eliminira eventualno zaostale dijelove tumora ili metastatske promjene. U ta četiri tjedna, bolesnici su obično jako umorni i malaksali jer nemaju dovoljnu razinu hormona. Inače, pacijentice koje imaju operirani tumor štitnjače, bez ikakvih problema mogu roditi i dojiti djecu. Na našoj večeri u Rugvici, pozdravio me čovjek koji je dobio drugo unuče od kćeri koju sam prije nekoliko godina operirao zbog karcinoma štitnjače. Što želite poručiti mladima po pitanju zdravstva? Čuvajte svoje zdravlje, živite zdravo i manje stresno, više sporta i zdrave prehrane. Idite na redovite zdravstvene pretrage te se javljajte na javno zdravstvene akcije na koje vas pozivaju, pogotovo u screeningu u ranom otkrivanju tumora bez obzira o kojoj se lokalizaciji radi. Vodite računa o svom zdravlju. Po vašem mišljenju, koje odlike treba imati liječnik? Jedna od najvažnijih osobina dobrog liječnika je dobra komunikacija. Mislim da svi mi ponekad zanemarimo tu vrijednost, zbog toga što nismo dovoljno educirani a to se na fakultetu ne uči. Drugo, što nekad nemamo dovoljno vremena, a razgovor s pacijentom i objašnjenje prirode bolesti kao i način liječenja, izuzetno je važan pristup. Naravno i sve ostalo što uz to ide – komunikacija, empatija, ljubav prema svom poslu, znanje i struka. Biste li mladima preporučili svoju profesiju? Naravno, iako to nisam preporučio svojoj kćeri koja je izabrala studirati medicinu. Odlučila je sama, nismo razgovarali o tome. Medicina je lijep poziv, medicina je život. To je nešto što učite kao posao, a završi kao život. Kakvu poruku želite prenijeti iz perspektive zdravstvenog stručnjaka? Za svaki uspjeh potrebno je puno odricanja, puno napora te dobrog timskog rada. Onaj tko se želi baviti medicinom, mora biti spreman da to nije klasičan posao, da je to zaista život. Posljedice može trpjeti vaša obitelj, prijatelji i nekad hobiji. Želite li biti dio medicine, želite li biti liječnik – morate biti spremni na puno odricanja. Život liječnika je zahtjevan, tu su dežurstva, cjeloživotno učenje, velika odgovornost, kako ste se odlučili, odnosno kako ste izabrali ovu profesiju i specijalizaciju za ORL? Medicina mi se uvijek sviđala, jer sam volio biologiju, a anatomija koju prvi put otkrijete u osmom razredu na određen me je način usmjerila prema medicini. A zašto ova specijalizacija – jer je kirurška disciplina. Između kirurških i internističkih grana, uvijek su mi kirurške bile bliže, a nešto je i splet okolnosti. Otvorilo se slobodno radno mjesto na otorinolaringologiji i to sam izabrao te nikad nisam požalio. Otorinolaringologija je zanimljiva grana medicine. Tu imamo vrlo naporne kirurgije poput tumora glave i vrata, rekonstruktivne kirurgije i estetske kirurgije lica. Možete se baviti problemima glasa i fonijatrijom sluha. Vrlo je zanimljiva i tražena specijalizacija, no uvijek je i veliki broj kandidata. Naime po 40 kandidata se zna javiti za jedno radno mjesto. Kako je bilo biti mladi liječnik u vaše vrijeme i što se otada promijenilo? Bilo je lijepo, no puno se toga promijenilo u opremi i tehnologiji medicine. Medicina rapidno napreduje, mnoge dijagnostičke pretrage i postupci koje danas koristim u svojoj struci, prije dvadeset godina ili kad sam bio tek na specijalizaciji – nije bilo. Danas koristimo suvremena sredstva od ultrazvučnih noževa, lasera i neuronavigacija, za razliku od vremena kad sam ja kretao s poslom. Dakle relativno brzo se razvilo puno toga. Lakše je, ali i zahtjevnije. Traži se od nas više kompetencije, no promijenile su se i prirode bolesti jer kroz ljudsku evoluciju neke bolesti su nestale, a neke su se pojavile. Ranije je bilo puno bolesti uha, a danas su ozbiljne bolesti uha vrlo rijetke. Tumori poput štitnjače su nešto češći, dok su neki tumori poput tumora ždrijela rjeđi, tako da se s vremenom i priroda i tijek nekih bolesti mijenjaju, što je evidentno. Kao liječnik s puno obaveza, mislite li da ste nešto propustili u privatnom životu? Kao i u svakom poslu koji radite s puno odgovornosti, posljedično će nešto i ispaštati – ili vaš slobodni život ili vaši hobiji, obitelj prije svega. Nije lako to sve pomiriti i mislim da je malo onih koji uspiju to sve uskladiti. Kako je imati liječnika za supružnika i oca, što vaši najbliži kažu o tome? Nekad je teško, no trudimo se balansirati. Neke obiteljske stvari i događaji se ne smiju propuštati. Kao što sam već rekao često bude teško to sve uskladiti, pogotovo na jednom radnom mjestu poput moga, ali bez velike potpore supruge i djece nikad ne bih bio tu gdje jesam. Koji ste najveći benefit dobili kao liječnik? Najveće zadovoljstvo je kada ujutro imate netom operiranog pacijenta kojem je puno bolje. To je nešto neprocjenjivo – da vidite to zadovoljstvo. U kirurgiji je to jedna specifičnost, prednost da doista vrlo brzo možete vidjeti rezultate svoga rada – da nekoga spasite i nekome pomognete. To su velike privilegije ovog posla, zadovoljstvo dobro učinjenog posla. Dosta mladih liječnika odlazi ili žele otići iz Hrvatske. Kako vi kao liječnik, gledate na to? Naravno da mi je žao, ali imam razumijevanja što ljudi traže okolnosti u kojima mogu bolje raditi. Prije svega, tu mislim na opremu, organizaciju rada, pa i načine napredovanja. Mislim da načini napredovanja moraju biti otvoreniji, transparentniji te doista pružiti mogućnost svakom kolegi da uspije. Smatram da su u Hrvatskoj ljudi ponekad razočarani, nekad i s pravom. Vodite zdrav način života, ne jedete poslije 18, puno hodate, znate si postaviti granice, imate li neke sportske aktivnosti? Ne, trenutno samo šetnja, ponekad planinarenje i to je to. Jedan ste od osnivača Hrvatskog liječničkog sportskog društva, bili ste kapetan nogometne liječničke reprezentacije u kojoj su igrali i Hajdukovci i Dinamovci te se s tom ekipom osvojili svjetsko prvenstvo. Mislite li da će i sad biti tako, da će za vas glasati i Hajdukovci i Dinamovci u Zagrebu? Ne razmišljam na takav način, zaista ne mislim da je biti Hajdukovac ili Dinamovac mana ili prednost. Glasat će ljudi koji će prepoznati u meni osobu koja može uspješno voditi Grad Zagreb te mislim da nitko od njih neće razmišljati o tome za koji klub navija. Što planirate napraviti za mlade te što mislite da nedostaje u Gradu Zagrebu po pitanju sporta? Kao prvo nedovoljan je broj bazena, jer ih u Zagrebu ima samo sedam. Kažu da u Budimpešti ima 47 bazena na termalnu vodu, a možete zamisliti tek koliki je ukupan broj. Ogroman broj škola nema dovoljno sportskih terena, a pogotovo sportskih dvorana. Recimo u Gornjoj Dubravi u osnovnoj školi Granešina nemaju ni terena ni dvoranu. Zatim, potrebno je omogućiti korištenje sportskih terena djeci i u popodnevnim satima ih iznajmljivati te više ulagati u amaterske sportove. 