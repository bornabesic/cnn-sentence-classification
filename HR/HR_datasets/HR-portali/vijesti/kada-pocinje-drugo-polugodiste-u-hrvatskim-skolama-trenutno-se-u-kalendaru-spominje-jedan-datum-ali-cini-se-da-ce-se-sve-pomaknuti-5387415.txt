Obrazovni ministar Pavo Barišić potvrdio je u utorak HRT-u kako je svojoj administraciji naložio da preispita odluku o početku drugog polugodišta u četvrtak 12. siječnja 2017. godine, kako stoji u sadašnjem kalendaru, te razmotri mogućnost da svi osnovci i srednjoškolci u školske klupe ipak sjednu zajedno u ponedjeljak, 16. siječnja iduće godine, piše Slobodna Dalmacija. Konačnu odluku o tome Ministarstvo će objaviti do kraja tjedna, najavljuje ministar. U utorak nam je u Ministarstvu potvrđeno da se radi na tome te da će sve škole već ovih dana dobiti o ovome pravovaljane informacije. Podsjetimo, kalendar za ovu školsku godinu izazvao je dosta reakcija nakon što je otkriveno da je ekipa bivšeg ministra Predraga Šustara odlučila datum početka drugog polugodišta 2016./2017.školske godine smjestiti usred tjedna, u četvrtak, 12.siječnja 2017.godine, opravdavajući to potrebama odrađivanja pune satnice za maturante. Međutim, županijama koje su uredno podnijele zahtjev do 1. lipnja ove godine, odobreno je da s nastavom u drugom polugodištu krenu u ponedjeljak, 16. siječnja, a to su zatražile Varaždinska, Požeško-slavonska, Bjelovarsko-bilogorska, Vukovarsko-srijemska, Primorsko-goranska i Istarska županija. U javnosti se problematizirala i najava Ministarstva da će školama dopustiti da pravdaju izostanke djeci koja, na primjer zbog skijanja, neće moći na nastavu doći 12. siječnja. Sada ostaje vidjeti hoće li Ministarstvo donijeti odluku da svi školarci s nastavom u drugom polugodištu ipak krenu 16. siječnja ili će odluku, sukladno još uvijek važećem kalendaru, o tome ipak na kraju moći donijeti same škole.