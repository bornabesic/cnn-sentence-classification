Foto: Hina PREDSJEDNIK SDSS-a, Milorad Pupovac, odbacio je tvrdnje o plaćanju glasača koji iz Srbije dolaze glasati u Hrvatsku. >>Srbi koji su došli glasati u Hrvatsku odbili otići bez plaćanja  U razgovoru za televiziju N1 te tvrdnje je nazvao gnjusnim lažima.   "SDSS, posebno ja i predsjednik stranke, nemamo nikakvih saznanja o tome da bi bilo tko od naših ogranaka organizirao bilo kakva dovoženja bilo kakvih birača iz bilo koje zemlje. Ja sam razgovarao s predstavnikom gradske organizacije i rekao je da to nema s nama nikakve veze, nego je riječ o nezavisnoj listi koja je organizirala autobus, i sad širi neistine", rekao je Pupovac i dodao kako ne razumije zašto pojedini mediji tome daju prostora. Tvrdi kako se radi o gnjusnim lažima  "To je ružna objeda. Gnjusna laž koju ja nemam namjeru niti osporavati, jer takvih stvari je nažalost bilo i vjerojatno će biti i ne znam što bih vam više rekao na tu temu, a i ne razumijem zašto pojedini mediji tome daju prostora. Mogli su provjeriti. Dana im je mogućnost da nazovu predstavnika gradske organizacije SDSS-a Stanka Mijića, mogli su ga nazvati, mogli su čuti, ali nisu to napravili, nego su pustili u medijski prostor gnjusnu laž i klevetu", poručio je Pupovac.  Rekao je kako plaćanje glasača nije praksa koju on i SDSS prakticiraju, ali kako su ranije osobama koje imaju pravo glasa, a koje se nalaze u Srbiji logistički pomagali da dođu glasati, ako su za to imali interesa. Tvrdi kako ni tada nije bilo nikakvog plaćanja te objašnjava kako su pomagali pri glasanju.  "Tako što smo im pomagali da na parlamentarnim izborima mogu glasati u Srbiji, a na lokalnim izborima, u suradnji s Komesarijatom za izbjeglice Srbije organizirali da mogu doći, ali nikakvog plaćanja s naše strane nikad nije bilo", zaključio je.   Komentirao je i brisanje glasača s popisa  "Izbrisanih, prema onome što smo uspjeli utvrditi, u proteklih je 4 godine bilo oko 67 tisuća, pripadnika srpske zajednice i to je značajan postotak, posebno u nekim županijama poput Slavonsko-baranjske ili Sisačko-moslavačke. Oni nisu mogli glasati ako su izbrisani. Mi smo imali probleme s tim da su čak i neki naši kandidati bili brisani iz evidencije prebivališta, iako prebivaju na području RH, žive i rade u svojim sredinama", ispričao je Pupovac, a kaže i kako je bilo pokušaja brisanja iz evidencije nekih uglednih članova zajednice u Vukovaru i Pakracu. "Bilo je pokušaja da se neke ugledne članove zajednica u Vukovaru i Pakracu izbriše iz evidencije. To je, kao prvo, protivno zakonu, a također je protivno i dogovoru koji smo postigli s bivšim ministrom policije, Orepićem, i to je stvorilo neugodnu situaciju za živote ljudi. Mi nemamo ništa protiv toga da oni koji ne žive u RH dugi niz godina reguliraju svoje prebivalište i da policija donese mjere koje su propisane zakonom, ali to se ne može odnositi na ljude koji su na privremenom radu, školovanju, koji imaju izbjeglički status", poručio je.