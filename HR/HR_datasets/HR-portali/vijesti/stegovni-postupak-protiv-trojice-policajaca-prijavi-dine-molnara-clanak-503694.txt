Glavni ravnatelj policije Vlado Dominić najavio je danas u Čakovcu da će protiv nekoliko djelatnika Postaje prometne policije Čakovec i Policijske postaje Mursko Središće biti pokrenuti stegovni postupci zbog "metodoloških pogrešaka" u pisanju prekršajnih naloga. To nam je potvrdio i glasnogovornik Policijske uprave međimurske Zdravko Kolarić kazavši da je riječ o manjim nepravilnostima. Navodno je riječ o trojici policijskih službenika. Policajac Dino Molnar podnio je krajem prošle godine Unutarnjoj kontroli MUP-a pritužbu u kojoj je naveo niz konkretnih događaja upozoravajući na moguće nezakonite radnje i propuste pojedinih rukovoditelja i policijskih službenika PU međimurske. Prije osam dana D. Molnar počinio je samoubojstvo. – Obavljenim nadzorom u PU međimurskoj Unutarnja kontrola MUP-a utvrdila je da je pritužba Dine Molnara većim dijelom neutemeljena. Utvrđena je utemeljenost pojedinih navoda u pritužbi koji se odnose na propuste u primjeni metodologije rada. U skladu s tim rukovoditeljima PU međimurske naloženo je poduzimanje određenih aktivnosti kako bi se takvi propusti izbjegli u budućem radu. Na temelju izvješća Unutarnje kontrole protiv nekoliko policijskih službenika pokrenut će se disciplinski postupak. Što se tiče navoda o ometanju u napredovanju, nadzor je utvrdio da je policijski službenik Dino Molnar na svoje traženje premješten iz PU dubrovačko-neretvanske u PU međimursku, a 2008. godine na svoj zahtjev i uz suglasnost načelnika PU međimurske upisao je preddiplomski stručni studij kriminalistike. Nakon završetka studija podnio je zahtjev za nastavak školovanja na specijalističkom diplomskom stručnom studiju kriminalistike, za što nije dobio suglasnost načelnika policijske uprave s obzirom na to da nije bilo potreba službe za visokom stručnom spremom. Budući da je Županijsko državno odvjetništvo u Varaždinu također zaprimilo pritužbu Dine Molnara, sve prikupljene obavijesti, utvrđene u izvanrednom nadzoru, dostavit će se navedenom Državnom odvjetništvu – navodi se u priopćenju MUP-a pristiglom danas poslijepodne. >> Ponio je dvije torbe, jednu su obitelji vratili praznu >> Posljednje riječi Dine Molnara bile su: Bok, čujemo se