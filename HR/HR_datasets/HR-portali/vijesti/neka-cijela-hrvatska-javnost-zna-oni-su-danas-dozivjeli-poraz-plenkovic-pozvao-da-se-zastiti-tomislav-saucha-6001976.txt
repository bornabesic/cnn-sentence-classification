Nakon što hrvatski Sabor nije uspio izglasati nepovjerenje ministru financija Zdravku Mariću, pred novinare u zgradi vlade izašao je premijer Andrej Plenković. Stigao je u društvu Martine Dalić i Zdravka Marića i odmah proglasio veliku današnju pobjedu. - Teret prikupljanja bio je na onima koji su tu inicijativu organizirali. Most i oporba u tome nisu uspjeli i doživjeli su politički poraz i to javnost mora znati. Ova rasprava pokazala je da postoje snage koje su u stanju na temelju pamfleta i fabriciranih podataka presuđivati o političkim sudbinama, bez da se ovi drugi mogu obraniti. Oni koji su podnijeli zahtjev nisu ništa uspjeli dokazati. To je meritum. Aluzije na sukob interesa, na redovne procedure u HNB-u, aluzije o Agrokoru te kredita od prije nekoliko godina ministra Marića. Ovo je bio pokušaj destabilizacije Vlade. Svi gospodarski pokazatelji kažu da idemo u dobrom smjeru. Spriječili smo tsunami koji je prijetio ekonomskoj situaciji zemlje. Imamo i novo povjerenje kreditora  te povjerenika za Agrokor - rekao je Plenković. - Pokušaj političara iz Mosta da šire monstruozne optužbe da štitimo gospodarski kriminal u Agrokoru. Ja ih odlučno odbacujem kao i politikantstvo svake stranke da se takve teme donose u predizborne svrhe. Ja sam odgovoran predsjednik Vlade i radim distinkciju između medijske hajke i poziva na linč i ministra. To neće proći, ni kod mene ni kod birača. Ljudi to vide. - Demonstraciju tog ponašanja vidjeli smo i nakon glasovanja. Petrovljevi komentari da ne postoji parlamentarna većina nemaju logike. To nije bila ni današnja tema. Po toj logici i kod izglasavanja povjerenja Pavi Barišića moglo se reći da nema parlamentarne većine. - Ovo danas je bio pokušaj destabiliziranja institucija. Druge stranke sada trebaju pokazati odgovornost. Nema više dilema, sada se mora pokazati tko je tko. Mi dileme nemamo. HDZ je spreman za izbore ako treba i danas popodne. Ova Vlada ne popušta na pritiske. Da je Zdravko Marić bio i član Mosta ja bih ga jednako srčano branio. Želimo što prije pronaći rješenje za nastavak rada Sabora, jer Vlada i dalje radi normalno. Premijer je progovorio o iznenađujućem obratu Tomislava Sauche: - Mene više brine u kontekstu Tomislava Sauche jest jedna fabricirana i nedostojna teza da je čovjek kupljen. To je sramotno. Saucha je donio odluku na temelju svojih razloga, a ne pod mojim ili pritiskom HDZ-a. Svi su danas glasali po vlastitom odabiru. On je pod neviđenim političkim pritiskom u stilu kavanskih revolucionara. Ljudi to vide. To je bila njegova odluka. U medijskom prostoru postoji neodgovorno ponašanje. Saucha je sam donio odluku. Dosta i s monstruoznim neistinama da štitimo Todorića. Ja na to ne pristajem. To nije Hrvatska koju želim. Nema utjecaja na pravosuđe, na policiju. Ima samo jedna poruka. Pravna država funkcionira. To nas razlikuje od drugih. Dakle, izbor između odgovornih i neozbiljnih. Jedini trenutak u kojem će se vidjeti tko podržava Vladu bit će kada su budu predstavljali novi ministri. Ne dam se impresionirati ni u životu ni u politici. Demokracija je i procedura. Danas nije bilo glasovanje o Vladi, nego o Mariću, a on je dobio više glasova podrške i od Barišića. Što se tiče izbora Gordana Jandrokovića kao novog predsjenika Sabora, nisam impresioniran onima koji su prije samo sat i pol doživjeli poraz. Dakle, njima još jednom poručujem: 'Pokažite brojke'.