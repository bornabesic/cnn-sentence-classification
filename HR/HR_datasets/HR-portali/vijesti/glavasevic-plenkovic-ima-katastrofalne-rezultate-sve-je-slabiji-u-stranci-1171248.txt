Nakon objava rezultata izlaznih anketa u 19 sati, a prema kojima kandidatkinja HNS-a i SDP-a za zagrebačku gradonačelnicu Anka Mrak Taritaš ulazi u 2. krug lokalnih izbora, u izbornom stožeru SDP-a uvjereni su da će ona pobijediti Milana Bandića u drugom izbornom krugu, u kojemu SDP-ovci očekuju i da će dobiti gradonačelnike Rijeke i Osijeka. Siguran sam u pobjedu, rekao je novinarima  glavni tajnik SDP-a Zvane Brumnić nakon objave rezultata izlaznih anketa u 19 sati  po kojima je u Zagrebu dosadašnji gradonačelnik Milan Bandić ("Bandić Milan 365 - Stranka rada i solidarnosti) osvojio 30,08 posto glasova, a sa 26,78 posto slijedi Anka Mrak Taritaš (SDP, HNS, HSS, HSU, Naprijed Hrvatska - Progresivni savez - Naprijed Hrvatska, Stranka umirovljenika). Brumnić je komentirao i rezultate izbornih anketa po kojima SDP ne osvaja većinu u zagrebačkoj skupštini. "I dalje je Grad Zagreb pokazao da lijeva opcija ima veći potencijal, bilo je puno lista koje su se natjecale i koje su po anketama prošle. Vidjet ćemo  konačne rezultate", istaknuo je Brumnić, no nije htio odgovoriti s kim u koaliciji SDP misli vladati Zagrebom. Upitan za rezultate u Rijeci, u kojoj po izlaznim anketama, SDP-ov kandidat za gradonačelnika Vojko Obersnel osvaja gotovo 45 posto glasova, a njegov protukandidat HDZ-ov Hrvoje Burić 16 posto Brumnić je rekao da su "građani Rijeke, ali i u ostatku Hrvatske prepoznali politiku SDP-a i tamo gdje SDP obnaša vlast, to i honorirali". "Uspjeh na ovim izborima za SDP bi bio zadržati ono što smo imali i naravno dobiti Grad Zagreb", poručio je Brumnić.  I potpredsjednik SDP-a Rajko Ostojić uvjeren je da će HNS-ova kandidatkinja, koju podržava SDP, pobijediti u 2. krugu. Od četiri velika grada, SDP će u 2. krugu dobiti gradonačelnike u  tri -  u Zagrebu, Rijeci i Osijeku u kojemu SDP podržava nezavisnog Ivana Vrkića, rekao je Ostojić komentirajući rezultate izlaznih anketa. Po Ostojiću, glavna je poruka izbora u Zagrebu da 70 posto ljudi želi promjene, drugačiji grad koji  se vodi transparentno i koji će biti lokomotiva Hrvatske. Izborne rezultate u Splitu tumači posljedicom raspuštanja SDP-ove gradske organizacije u tom gradu prije godinu dana. "Što se posijalo, to se sada žanje. Svi oni koji su tada glasali za raspuštanje gradske organizacije, moraju se prisjetiti te svoje odluke i vidjeti posljedice, a one su  katastrofalne", rekao je Ostojić. Smatra da SDP ima šansu i formirati većinu u zagrebačkoj Gradskoj skupštini.  "Kada postane gradonačelnica Anka Mrak Taritaš, razgovarat ćemo sa svima, osim s HDZ-om", poručio je. Izborne rezultate HDZ-ova kandidata za gradonačelnika Zagreba Drage Prgometa komentirao je član Predsjedništva SDP-a Bojan Glavašević.  "Andrej Plenković i njegov kandidat su dobili katastrofalne rezultate i to je dokaz da je on u svojoj stranci sve slabiji. Izvjesno je da nam sad još izvjesniji prijevremeni parlamentarni izbori", ocijenio je SDP-ov Bojan Glavašević. Ustvrdio je i kako je Anka Mrak Taritaš ostvarila "fenomenalan rezultat" koji će biti još bolji u drugom krugu. Drugi krug izbora u Zagrebu bit će zapravo pitanje eliminacije, a građani će odlučivati žele li i dalje fontane ili žele šansu da se u Gradu Zagrebu prvi put nakon dugo vremena konačno vodi prava politika i da se Zagrebom dobro upravlja, poručio je Glavašević. Na pitanje što on očekuje, Glavašević je odgovorio kako očekuje pobjedu i da Bandiću padne mrak na oči. U stožeru SDP-a još uvijek se očekuje dolazak istaknutijih članova stranke i predsjednika Davora Bernardića.