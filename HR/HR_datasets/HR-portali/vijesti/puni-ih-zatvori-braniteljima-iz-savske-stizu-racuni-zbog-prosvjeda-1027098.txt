Nije Vučemilović jedini hrvatski branitelj kojega se goni (po „zakonu“), a za kojeg nema prosvjeda, odnosno javne potpore.... Jedan od najcjenjenijih hrvatskih branitelja, Junak Domovinskoga rata, Ilija Vučemilović Šimunović nedavno je, javlja Braniteljski portal, nepravomoćno osuđen – „U ime naroda!“ na uvjetnu kaznu zatvora u trajanju od šest (6) mjeseci. Zajedno s još nekoliko hrvatskih branitelja, Općinski kazneni sud u Zagrebu, proglasio ga je krivim što je 29. svibnja 2015. oko 12,30 sati u Zagrebu, na Trgu sv. Marka prigodom održavanja neprijavljenog prosvjeda (?) dijela hrvatskih branitelja – gurao do zida zgrade Hrvatskog sabora jednog policajca, odnosno spriječio ga u obavljanju njegove dužnosti – stoji među ostalim u presudi. Ilija je jedno relativno kraće vrijeme, u odnosu na dužinu cjelokupnog prosvjeda u Savskoj, (50 dana), bio čak i na čelu onih koji su se pobunili protiv tadašnje vlasti, prije svega protiv Milanovića i Matića, koji su gazili hrvatske branitelje i stradalnike, ali tek mu je sada stigao – „račun“. Svi se sjećamo prosvjeda branitelja na Trgu sv. Marka. Kao da je bilo jučer. Protiv branitelja tadašnja vlast je dozvolila hrvatskoj policiji, u kojoj su pretežno bili i oni koji su zajedno s prosvjednicima ratovali protiv srbijanskog agresora, da ih proganjaju i love kao „zečeve“. Branitelji su se branili koliko su mogli – goloruki protiv oružane sile! Milanović, Matić i tadašnji šef policajaca Ostojić „pobijedili“ – su!. No, one koji im se nisu dali tući, poput Vučemilovića, prijavili su i ovih im je dana (pre)suđeno, tako da ta „sila“ od komunjara u SDP-u (svaka čast iznimkama) opet može otvoriti – šampanjac! A Vučemilović nije bilo tko. Od 1990. do 1995. bio je na prvim crtama obrane, na početku kao Prvi hrvatski redarstvenik, zatim kao zapovjednik pješačkog voda te naposljetku kao zapovjednik tenkovske satnije. Nakon rata, ovaj „tigar nad tigrovima“, obnašao je dužnost i načelnika oklopništva pri Ministarstvu obrane RH, sve do 2003., kada je umirovljen s činom bojnika. Dobio je i najviša vojna odličja. Oni protiv kojih se tada borio (Milanović, Matić, Ostojić i sl.) završili su u foteljama Hrvatskog sabora, a on i njegovi suborci na klupama zagrebačkog Općinskog kaznenog suda! To je, da oprostite, sramotna presuda! Ali, nije Vučemilović jedini hrvatski branitelj kojega se goni (po „zakonu“), a za kojeg nema prosvjeda, odnosno javne potpore. Navodno su „puni“ zatvori ljudi koji su sudjelovali u Domovinskome ratu (sve „po zakonu“). Neki poput osuđenog kriminalca Matije Babića, zvanog „Indeks“, koji je pronevjerio milijune i koji se svako malo „sprdava“ i sa hrvatskim braniteljima, Hrvoje Hribara, zvanog „HAVC“, kojem nitko ništa ne može ni po zakonu (pobjegao u Srbiju!), ili Todorića zvanog „Agrokor“ i sličnih, vjerojatno se smiju do besvijesti kad vide da se hrvatske branitelje brzinom munje sude i osuđuje za sve i sva – sve po „zakonu“. Očiti je primjer i hrvatskog dragovoljca Mladena Miloševića, „oca „ nacionalnog spomenika u Kninu, kojeg su osudili i strpali „onkraj brave“ dok si rekao – keks. On je, vjerujte, „ciljano sudski likvidiran“, sve u želji da zajedno s njim unište i Braniteljski portal. Kad je svojedobno o svojem slučaju održao „presicu“, pred petnaestak novinskih ekipa, nudeći im kao na dlanu dokumentaciju, svi su ga saslušali, zabilježili i na kraju nitko ništa nije objavio! Sve – „po zakonu“! No, kad smo već i „zaboravili“ najduži prosvjed hrvatskih branitelja i stradalnika i mislili da je to završena priča to se ipak nije dogodilo. „Oni“, drugovi i drugarice, gospoda i gospođe, – ne opraštaju! Stoga, dragi Vučemiloviću, pazi što radiš, jer učiniš li još neku „grešku“ morat ćemo ti nešto kupiti u „Konzumu“ i nositi u Remetinec ili u neku drugu robijašnicu, dok će o tebi tada s veseljem pisati i osuđeni kriminalci ala Babić! Mladen Pavković, predsjednik Udruge hrvatskih branitelja Domovinskog rata91. (UHBDR91.)