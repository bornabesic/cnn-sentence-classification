Ovo će biti najbolje sveučilišne sportske igre u povijesti, kazao je ministar obrazovanja, znanosti i sporta Željko Jovanović danas u Opatiji, gdje je započela dvodnevna međunarodna konferencija "Europske sveučilišne igre 2016. - platforma za EU projekte". Zagreb i Rijeka domaćini su ovoga najvećeg studentskog sportskog natjecanja u Europi, a namjera je, uz promociju tjelesne aktivnosti među mladima i razvijanja volonterizma, unaprijediti urbanu infrastrukturu i poboljšati uvjete studentskog života, čulo se danas u Opatiji. Igre će u ova dva sveučilišna grada okupiti pet tisuća mladih ljudi s 300-tinjak europskih sveučilišta. Prilika da Europi pokažemo tko smo i da je približimo Hrvatskoj, kazao je Zrinko Čustonja, predsjednik Hrvatskog akademskog sportskog saveza. Dodao je kako se u ove igre nije ušlo da bi se gradila zamašna infrastruktura, ali je prilika državi i gradovima da iskoriste studentske igre za sve ono što ionako planiraju napraviti, navodeći primjer studentskih domova u Zagrebu, koji nisu obnovljeni od Univerzijade. - Projekt koji je vezan za Europske sportske igre imat će nekoliko segmenata, a tiču se studentskog smještaja, unaprjeđenja sportskih aktivnosti i osiguranja zdravlja – rekao je Jovanović napominjući kako se puno računa polaže na to da sve što se radi bude financijski izdrživo i isplativo. - Sve što bude u projektu Europskih sveučilišnih sportskih igara na taj način osmišljeno, imat će mogućnost da povuče novce, ne samo iz strukturnih fondova, nego i sredstva iz različitih programa koji su na raspolaganju, posebno programa Erasmus Plus Sport – kazao je ministar Jovanović. Na pitanje koliko nam novca treba za Europske sveučilišne igre, Jovanović je napomenuo kako je je riječ o gotovo samofinancirajućem projektu. - Ne treba se bojati da će to biti financijsko opterećenje za Hrvatsku, gradove Zagreb i Rijeku. Procjena je negdje oko 40 milijuna kuna, ali se veći dio tih sredstava financira iz kotizacija koje plaćaju sami sudionici sveučilišnih sportskih igara – kazao je. >> 'Djeca s poplavljenih područja će dobiti udžbenike za sljedeću godinu' Ministar Jovanović prisjetio se kada je u lipnju 2013. u Ljubljani svečano objavljeno da su Zagreb i Rijeka domaćini trećeg izdanja Europskih sveučilišnih sportskih igara 2016. godine. - Ako kažem što za mene osobno znače Europske sveučilišne sportske igre 2016., malo u šali, možda ipak više u zbilji, reći ću da onda moram biti ministar i 2016., da Vlada kojoj pripadam mora osvojiti još jedan mandat, jer to je bilo pitanje članova komisije na prezentaciji – kako ja, u slučaju da dođe do promjene vlasti, mogu garantirati da će Europske sveučilišne sportske igre i dalje imati podršku. Ja sam rekao da garantiram da će vlast ostati ista – našalio se Jovanović i dodao kako u svakoj šali ima i istine.