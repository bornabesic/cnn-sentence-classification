Screenshot: N1 ČEDO PRODANOVIĆ danas je izjavio kako je Vlada prešutila da je smijenjeni ministar branitelja Mijo Crnija počinio prekršaj prijavljivanjem lažnog prebivališta.  Naime, Prodanović i njegova supruga Jadranka Sloković, također odvjetnica, pozvani su u Banske dvore kako bi donijeli zaključak o tome postoji li odgovornost za nekog člana Vlade. Kazneno djelo nije počinjeno, no prekršaj jest, no to je Vlada prešutjela.  "Nismo govorili o sukobu interesa, ali pozvani smo u da u jednom uskom segmentu utvrdimo da li je počinio kazneno djelo. Utvrdili smo da je počinio je prekršaj, iako se o tome nije govorilo, ali ne vidim razloga da nekome iz Vlade i sada pružimo pravnu pomoć", rekao je Prodanović za N1 te ptovrdio da je tu prešućeno.  "Da, na neki način je to prešućeno, iako moram naglasiti da nas se zvalo da kažemo je li to kazneno djelo. Mi smo rekli da nije kazneno djelo već prekršaj. I to je na neki način preskočeno", rekao je Prodanović.  Sanaderov odvjetnik je prokomentirao i napetu situaciju kod imenovanja ustavnih sudaca, rekavši kako je već nastupila ustavna kriza.  "Ona već postoji, ona je već i nastupila. Ne vidim ustavnu krizu samo u akutnoj situaciji, gdje se sud pojavljuje kao institucija koja treba verificirati izborne rezultate, mada je to isto modus da se odgode izbor. Veći problem vidim u tome što ne može donositi odluke. Za razliku od nekih, ja Ustavni sud smatram garantom pravne sigurnosti, on ne generira nesigurnost, a izostanak njegove funkcije dok se čekaju novi suci, sigurno već ima naznaka ustavne krize", rekao je Prodanović.