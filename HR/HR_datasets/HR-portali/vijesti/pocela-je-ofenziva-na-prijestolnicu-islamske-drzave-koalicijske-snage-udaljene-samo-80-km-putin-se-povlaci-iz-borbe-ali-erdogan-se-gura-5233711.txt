Arapsko-kurdske snage uz podršku Sjedinjenih Država napreduju u ponedjeljak prema Raki, "glavnom gradu" skupine Islamske države (IS) u Siriji, dok su džihadisti u Iraku izgubili kontrolu nad gradom Hamam el Alilom, 15 km južno od Mosula. Kao i u Iraku džihadisti izvode iznenadne napade, često postavljaju autobombe, u odgovoru na napredovanje boraca operacije "Bijes Eufrata", na putu prema Raki. U tom pustinjskom području na sjeveru Sirije, koalicijske snage su napredovale 12 km od mjesta Suluka (80 km od Rake) nakon žestokih borbi, rekla je u ponedjeljak glasnogovornica ofenzive, prenosi AFP. "Oduzeli smo im oružje i ubili veliki broj njihovih boraca", precizirala je. Inače, kakvo je stanje u samom srcu 'kalifata' svjedoči činjenica da je iz Mosula pobjegao šef IS-a al-Baghdadi, čovjek koji je prije tri dana pozvao na mobilizaciju svojih snaga u ratu protiv 'nevjernika'. "Naši obavještajni izvori potvrdili su da je Baghdadi pobjegao zajedno sa civilima kako bi se sakrio od zračnih napada - objavila je press služba iračke vojske. Borci napreduju i iz Ain Isse, 50 km sjeverno od Rake. Za "Bijes Eufarta" je mobilizirano 30.000 boraca koje podržava protudžihadistička međunarodna koalicije pod vodstvom SAD-a. Američki, francuski i britanski zrakoplovi koalicije su odigrali bitnu ulogu u eliminiranju autobombi kao i u napadima na položaje IS-a. Kada je američki ministar obrane Ashton Carter u nedjelju pozdravio početak ofenzive na Raku naglasio je da, kao i u Mosulu, bitka neće biti laka. Washington je oprezan u pogledu nastavka operacije zbog posebno osjetljivog geopolitičkog konteksta u zemlji u kojoj traje građanski rat i u koji interveniraju brojne strane sile među kojima su Rusija i Turska. Moskva se povukla, ali Ankara se želi uključiti u osvajanje Rake, koja se nalazi oko 100 km od turske granice. Glasnogovornik Sirijskih demokratskih snaga (SDF) rekao je u nedjelju da je postignut dogovor SDF-a i Sjedinjenih Država da Turska ni pobunjenici ne sudjeluju u ofenzivi na Raku. U Iraku je ofenziva na Mosul ušla u četvrti tjedan novim probojem iračkih snaga na južnom frontu. Federalna policija, vojska i elitne snage ministarstva unutarnjih poslova su u ponedjeljak od IS preuzeli kontrolu nad gradom Hamam el Alilom, posljednjim važnim mjestom južno od Mosula, javlja AFP. To osvajanje omogućuje iračkim snagama da povećaju pritisak prema južnoj periferiji Mosula, gdje se nalazi međunarodna zračna luka i velika vojna baza koju je vojska napustila u lipnju 2014., kada je IS zauzeo Mosul. Sjeveroistočno od Mosula iračke kurdske snage, pešmerge, pokrenule su u ponedjeljak napad na Bashiku, grad blizu sporne baze u kojoj su raspoređene turske postrojbe. U Mosulu, iračke snage nastavljaju napredovanje u istočnim četvrtima, gdje IS pruža jak otpor. Broj raseljenih civila nakon početka ofenzive prešao je 34.000, prema podacima od ponedjeljka Međunarodnog ureda za migracije (OIM).