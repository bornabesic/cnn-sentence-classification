Premijer Tihomir Orešković rekao je u srijedu da Vlada u vezi s otvaranjem poglavlja 23 i 24 nije ni u čemu popustila Srbiji jer su vrlo transparentni uvjeti koje ta zemlja treba ispuniti u pregovorima s Europskom unijom. "Vlada nije ni u čemu popustila Srbiji u vezi s otvaranjem pregovora o poglavljima 23 i 24. Uvjeti koje Srbija mora ispuniti vrlo su transparentni i vjerujemo da će država, ako se hoće učlaniti u EU, ispuniti ih", rekao je Orešković novinarima nakon sastanka s predstavnicima zagrebačkog Agronomskog fakulteta odgovarajući na pitanje je li hrvatska Vlada popustila Srbiji i smatra li da su time izdali hrvatske branitelje. Ponovio je da je jedan od uvjeta i ukidanje srbijanskog Zakona o univerzalnoj nadležnosti za procesuiranje svih ratnih zločina na prostoru bivše SFRJ te kako očekuje da će se "to pitanje maknuti." Ističući kako su branitelji bili zabrinuti zbog tog zakona, podsjetio je da su se u ponedjeljak s njihovim predstavnicima sastali ministar vanjskih i europskih poslova Miro Kovač, ministar branitelja Tomo Medved i on. Također, Vlada je u utorak osnovala povjerenstvo za praćenje provedbe prijelaznih mjerila u poglavljima 23 i 24 iz pristupnih pregovora Srbije s EU-om. "Vjerujemo da će Srbija ispuniti te uvjete Europske unije kako bi postala njezinom članicom. Svima nam je u interesu da ne samo Srbija, nego i BiH i druge zemlje iz susjedstva uđu u EU", rekao je Orešković. >> Marijana Petir kritizira Vladu: Nije zaštitila hrvatske interese 