Foto: Wikipedia RAZARAČ američke ratne mornarice uplovio je u Južno kinesko more po prvi put za vrijeme mandata Donalda Trumpa, javlja CNN.  Razarač USS Dewey je prošao oko 20 kilometara od grebena Mischief u lancu otoka Spratly u sklopu "operacije slobodne navigacije", izjavio je američki službenik.    Kineska vlada: Ovo je kršenje zakona i namjerna provokacija  Glasnogovornik Pentagona Jeff Davis je izjavio da američka mornarica svakodnevno operira u ovom području te da to čini u skladu s međunarodnim zakonom: "Letimo, plovimo i operiramo u područjima gdje to međunarodni zakon dopušta".  Dok Kina tvrdi da joj pripada većina teritorija Južnog kineskog mora, mnoge okolne države osporavaju tu tvrdnju, uključujući Filipine i Vijetnam.  Kina naoružava umjetne otoke   Kineska vlada u moru gradi umjetne grebene poput Mischiefa i puni ih vojnom opremom i oružjem. Tvrdi da su američke "operacije slobodne navigacije" ozbiljno kršenje zakona i namjerne provokacije.  SAD su redovito provodile navigacijske operacije za vrijeme mandata Baracka Obame, ali ovo je prvi put da se Trump odlučio za takav potez.  Ovaj potez dolazi nakon što je kineski predsjednik Xi Jinping javno nahvalio kinesku ratnu mornaricu te rekao da ju želi izgraditi u snažnu i modernu silu.