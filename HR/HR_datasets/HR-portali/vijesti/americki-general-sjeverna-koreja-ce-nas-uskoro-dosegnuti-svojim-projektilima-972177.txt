Foto: Hina SJEVERNA Koreja, ako ne bude zaustavljena, na putu je da "neizbježno" dođe do projektila s nuklearnim oružjem sposobnih pogoditi Sjedinjene Države, rekao je na senatskom saslušanju ravnatelj američke Obrambene obavještajne agencije, general-pukovnik Vincent Stewart. Njegove izjave još su jedna naznaka rastuće zabrinutosti SAD-a napretkom sjevernokorejskog programa razvoja projektila i nuklearnog oružja za koje Pyongyang tvrdi da su potrebni za samoobranu. Senatori su u saslušanju Stewarta i Dana Coatsa, čelnika obavještajnih službi SAD-a, ustrajali na procjeni koliko je Sjeverna Koreja daleko od interkontinentalnih balističkih projektila koje mogu dosegnuti SAD. Stewart priznao da rizik raste Oni su ustrajno izbjegavali dati procjenu uz obrazloženje da bi time otkrili upućenost SAD-a u sjevernokorejske sposobnosti, no Stewart je senatore upozorio da rizik raste. "Ako se ostavi na sadašnjem putu, režim će naposlijetku uspjeti u stvaranju projektila s nuklearnim oružjem sposobnim zaprijetiti teritoriju Sjedinjenih Država", rekao je Stewart. "Iako je gotovo nemoguće predvidjeti kada će to oružje postati operativno, sjevernokrejski režim je predan njegovu ostvarenju i na putu je koji neizbježno vodi do tog oružja", ocijenio je Stewart.