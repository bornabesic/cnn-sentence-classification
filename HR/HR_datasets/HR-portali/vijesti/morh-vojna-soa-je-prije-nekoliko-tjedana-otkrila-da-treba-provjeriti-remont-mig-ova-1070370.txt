Vojna sigurnosno-obavještajna agencija i Vojna policija u proteklih nekoliko tjedana u svojim su postupanjima došle do informacija kako je potrebno izvršiti ponovne i dodatne provjere u vezi s remontom i nabavom borbenih zrakoplova MiG-21. Ministarstvo obrane nastavit će postupati sukladno važećim zakonskim propisima i po zahtjevima nadležnih državnih tijela, budući da postoje ozbiljne naznake o zabrinjavajućim radnjama koje mogu utjecati na obrambenu sposobnost Republike Hrvatske. Vezano uz trenutačno stanje tehničke ispravnosti, kao i prosudbu mogućnosti daljnje operativne uporabe i eksploatacije tako remontiranih i nabavljenih zrakoplova MiG-21, odmah po zaprimljenim saznanjima, ministar obrane, u koordinaciji s načelnikom Glavnog stožera Oružanih snaga RH, osnovao je stručno povjerenstvo. Stručno povjerenstvo je, uzevši u obzir učestale poteškoće sa zrakoplovima te po sagledavanju sve tehničke dokumentacije, a radi utvrđivanja daljnjih mogućnosti korištenja zrakoplova, zaključilo svoj rad prijedlogom mjera koje je potrebno provesti. Riječ je o mjerama koje se odnose na sagledavanje cjelokupnog stanja remontiranih i kupljenih aviona.  U ovom trenutku, Ministarstvo obrane ističe kako se zadaće Hrvatskog ratnog zrakoplovstva i protuzračne obrane u smislu sigurnosti zračnog prostora izvršavaju s postojećim resursima te je zračni prostor Republike Hrvatske kontroliran i siguran. USKOK je u povodu zaprimljenih upita novinara odgovario da s obzirom na nove informacije, u koordinaciji s Vojnom policijom i PN USKOK-om provodi izvide odnosno kriminalističko istraživanje. (22. 3. 2016.) O rezultatima odnosno o državnoodvjetničkoj odluci javnost će biti pravovremeno obaviještena. U odnosu na izjavu bivšeg ministra obrane i dokumentaciju koju je dostavio vezano za provedbu postupka javne nabave odgovaramo kako se ona odnosila samo na provođenje tog postupka za koje je ministarstvo zaključilo da je taj postupak proveden u skladu s propisima o javnoj nabavi. 