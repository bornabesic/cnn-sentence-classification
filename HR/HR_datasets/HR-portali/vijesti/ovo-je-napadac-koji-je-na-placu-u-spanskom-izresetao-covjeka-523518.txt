Moj klijent priznao je policiji da je pucao u Ivića i sam je predao oružje iz kojeg je pucao, rekao nam je Velimir Došen, odvjetnik Mirka Marića (38). Kako neslužbeno doznajmo, Marić na ispitivanju u tužiteljstvu nije govorio o tome zašto je u nedjelju na tržnici u Španskom s više hitaca iz pištolja izrešetao Stipana Ivića (37). Sudac istrage Županijskog suda u Zagrebu odbio je predloženu jamčevinu i poslao Marića na mjesec dana u istražni zatvor kako ne bi mogao ponoviti kazneno djelo. Kako neslužbeno doznajemo Marić je bio na uvjetnoj kazni zbog nanošenja teške tjelesne ozljede, a u Njemačkoj je počinio nekoliko prometnih prekršaja.  Policija je utvrdila da je Marić u nedjelju od ponoći do tri sata u zasjedi čekao da Ivić stigne do svog narodnjačkoga kluba Element na tržnici u Španskom. Potom je prišao Chrysleru i u Ivića ispalio više hitaca. On se nalazi na Odjelu intenzivne skrbi KBC Sestara milosrdnica i u životnoj je opasnosti. Kako neslužbeno doznajemo, ima više prostrijelih rana glave. Bivšeg boksača Ivića policija je dva puta obrađivala zbog iznuđivanja. On je tvrdio kako mu je policija tijekom racije nezakonito uzela veći iznos novca koji je poslije ukraden iz policijskog sefa u Heinzelovoj. 