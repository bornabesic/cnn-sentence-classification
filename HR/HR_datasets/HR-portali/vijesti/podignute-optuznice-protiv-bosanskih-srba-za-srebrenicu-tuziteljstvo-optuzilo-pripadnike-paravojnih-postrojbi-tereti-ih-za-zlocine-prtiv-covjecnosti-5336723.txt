SARAJEVO - Tužiteljstvo Bosne i Hercegovine u petak je podignulo optužnicu protiv šestorice bivših pripadnika paravojnih postrojbi bosanskih Srba koje tereti za masovne progone i ubojstvo najmanje četrdeset civila nesrpske nacionalnosti s područja Srebrenice i Skelana u istočnoj Bosni, potvrđeno je iz sjedišta ovog tužiteljstva u Sarajevu. Optužnica je podignuta protiv Blagomira Jovanovića (57), Milenka Čanića (69), Stevana Lukića (69), Dragojla Filipoviča (67), Radomira Katanića (68) i Slavka Milovanovića (66). Oni su od travnja do kolovoza 1992. godine bili članovi tzv. kriznog stožera općine Skelani i sudjelovali su u širokom i sustavnom napadu paravojnih snaga bosanskih Srba na stanovništvo bošnjačke i romske nacionalnosti s ciljem progona s područja Skelana i Srebrenice. U sklopu kampanje etničkog čišćenja tog područja izveden je niz napada na naselja uz masovna ubojstva i zlostavljanja civila te uništavanje njihove imovine. U tim napadima, kako je utvrđeno istragom, ubijeno je najmanje četrdeset civila, a više od tisuću Bošnjaka i Roma prognano je iz BiH na područje Srbije nakon što su im oduzeti osobni dokumenti. Svu šestoricu optuženih tereti se da su počinili kazneno djelo zločina protiv čovječnosti. Iz Tužiteljstva BiH su najavili kako će njihovu krivnju dokazivati pozivanjem stotinu svjedoka počinjenih zločina.