Mi smo ti koji uistinu nismo normalni, jer smo već odavno trebali svi poludjeti... U jednom turopoljskom selu, neki mudri stariji seljaci su se dosjetili kako da preskoče zimu, i tako čim zahladi krajem prosinca, njima se naglo pogorša psihičko stanje pa se upute prema Zagrebu u bolnicu „Vrapče“ gdje ih smjeste na višemjesečno promatranje i liječenje. Tamo su na toplom i uglavnom spavaju, kuliraju, i nije im uopće loše. Bake se tako odmore od djedova, djedovi od baka, a svi skupa uzmu predah od teškog i nenormalnog življenja u Hrvatskoj. Uostalom, kada bi zimi ostali u selu, onda bi stvarno bili lude budale. Ovo nije šala, niti se tu radi o pojedinačnim slučajevima. Sezonskih luđaka, ima po čitavoj Hrvatskoj jer ne mogu svi ići na skijanje. Stariji seljaci, odlaze u ludnice jer žele malo olakšati obiteljima. Na selu se teško živi. I treba otvoreno reći, onaj gad Todorić, jedan je od glavnih krivaca i za propast hrvatskog sela. Ucjenama, neplaćanjem, uvozom i nerealno niskim otkupnim cijenama uništio je poduzetnost seljaka, i sada oni jedva preživljavaju. Višak koji eventualno proizvedu šalju u grad naivnoj djeci što su otišla tražiti sreću među neboderima i postali socijalni slučajevi. Nema sumnje, da selo još nije koliko toliko živo, i grad bi umro od gladi. U ludnicu se, ipak ne ide samo planski i svojevoljno. Atmosfera u državi je takva da nitko normalan, više nije normalan. Svatko pronalazi neki način da bude bar malo lud, kako ne bi poludio do kraja. Dosta građana su alkoholičari ali rijetki su dovoljno trijezni da to primijete. Mladež se drogira, a u ljekarnama i domovima zdravlja im daju pribor kako bi to radili po propisanom protokolu. Na pojedince koji ne koriste nikakve opijat, dakle ne piju šaku tableta, ne oblokavaju se, a droga im nije ni na kraj pameti, gleda se sa sumnjom. Hej, je li s ovim sve u redu? Izgleda da mu nije dobro. Taj čovjek nije na ničemu. Bit će da je lud. Ti normalni ljudi, koji se ničim ne „normaliziraju“ su ujedno i najopasniji za ovaj lopovski sustav. Oni su spavači. Čekaju, rade i ponašaju se kao da stvari donekle funkcioniraju a onda se dogodi taj trenutak, obično pred nekim šalterom koji zapravo predstavlja kraj njihovog puta. Nakon tisuću prepreka, zapnu ispred činovnika, sluge sustava koji niti može, niti im želi pomoći jer ga boli ku*ac. Bitno mu je samo da sačuva vlastitu guzicu. I onda taj normalni, koji je uvijek bio tih, poštovao zakon, pomagao susjedima, živio pošteno i vrijedno radio a propao kao i svi koji su takvi u Hrvatskoj, jednostavno pukne, eksplodira. U nekoliko minuta divljanja iz njega izađu sve godine života u nenormalnim okolnostima, sav jad i sva poniženja koja je trpio i proživio, glumeći pritom kako je sve normalno. Tada stiže murija i čini im se da ovaj nije materijal za zatvor. Ne radi se o kriminalcu stoga ga je najbolje strpati u ludnicu. Pojavljuje se i medicinska ekipa, bodu ga iglama, vezuju kao životinju. A građani, urokani tabletama, lagano u cugi, sve to promatraju s žaljenjem ili čak zgražanjem. Umjesto da se povedu za njegovim primjerom i kažu, e sad je bilo dosta, promatraju cijeli prizor kao da nema nikakve veze s njima. Jadan čovjek, izgleda da je lud, komentiraju među sobom. Ali ti ljudi nisu ludi. Oni su samo shvatili kako ovako više kao narod ne možemo ni koraka dalje. Mi smo ti koji uistinu nismo normalni, jer smo već odavno trebali svi poludjeti. 