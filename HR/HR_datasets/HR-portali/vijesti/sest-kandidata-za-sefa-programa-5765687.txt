Pod velom tajnosti jučer su na HRT-u počeli razgovori s kandidatima koji su se prijavili na natječaj raspisan 1. ožujka, a na koji su se odazvali svi oni koji sebe vide na funkcijama ravnatelja poslovnih jedinica Program, Produkcija, Poslovanje i Tehnologija HRT-a, i to na mandat od pet godina. Imenovanjem novih ravnatelja na HRT-u će završiti dugogodišnja agonija vršitelja dužnosti. Da je moguća šefovska fotelja mnogima draga potvrđuje neslužbeni podatak da je ukupno čak 38 prijava stiglo na natječaj za ravnatelje četiri poslovne jedinice. Najviše prijava, čak 17, stiglo je za ravnatelja Tehnologije, odjela kojem je na čelu donedavno bio današnji glavni ravnatelj HRT-a Kazimir Bačić. - Svatko tko je ikada popio kavu s Kazom imao je potrebu javiti se na natječaj - kažu u šali na Prisavlju povjeravajući da su se za novog šefa Tehnologije javili sadašnji pomoćnik ravnatelja te poslovne jedinice Mile Boban, potom Boris Kotarski (koji je vodio pokretanje proizvodnje i emitiranja HRT3 i HRT4), sadašnji v.d. šefa Davor Nađ... Kuloari kao najizglednijeg kandidata ističu Davora Defara, inženjera koji je sudjelovao u tehničkoj pripremi i realizaciji mnogih složenih TV prijenosa (posjeti pape, predsjedničke inauguracije, svečanost u povodu ulaska RH u EU...) Za ravnatelja Produkcije HRT-a javilo se desetak kandidata među kojima su i krajem prošle godine imenovan v.d. šefa Produkcije Josip Krajina, ali i njegova prethodnica Sanja Ivančin, koja je nedavno bila među devet kandidata koji su se borili za mjesto glavnog ravnatelja HRT-a, te Ivo Erić, producent programa za regionalne HRT-ove centre. Kao najizgledniji kandidat se u prisavskim kuloarima spominje bivši ravnatelj HTV-a Damir Novinić. Začudno malo zanimanja izazvao je natječaj za mjesto za ravnatelja Poslovanja, na koji je stiglo samo pet prijava. Među kandidatima za mjesto čelnika Poslovanja javnog medijskog servisa s godišnjim proračunom od 1,4 milijarde kuna natječu se Mislav Stipić i Davor Mezulić, nekadašnji v.d. ravnatelja te radne jedinice. Stipića je, podsjetimo, prije godinu dana na mjesto v.d. ravnatelja Poslovne jedinice Poslovanje imenovao bivši v.d. glavnog ravnatelja Siniša Kovačić nakon što je s tog mjesta razriješen Boris Sruk. Stipić je ranije radio kao odvjetnik i savjetnik za pravna pitanja u Gradskoj skupštini Zagreba. Bivši je član HSLS-a, a svojedobno je bio i v.d. ravnatelja HRT-a. U dobrim je odnosima s Damirom Novinićem, također bivšim HSLS-ovcem koji je u vrijeme dok je Stipić bio na funkciji v.d. ravnatelja bio pomoćnik ravnatelja HTV-a za ekonomske poslove. Sada su se obojica ponovno kandidirala za funkcije. Kandidat za to mjesto je i Blago Markota, donedavni v.d. glavnog ravnatelja HRT-a koji je nedavno u utrci za prvog čovjeka HRT-a izgubio u posljednji trenutak. Markota je, naime, slovio kao jedan od glavnih kandidata za glavnog ravnatelja, imao je i podršku Mosta, ali su HDZ-ovci na kraju na to mjesto odlučili postaviti Kazimira Bačića. Za mjesto ravnatelja Programa stiglo je šest prijava, a poslali su ih Dražen Miočić, sadašnji pomoćnik v.d. ravnatelja Programa Domagoja Burića (koji se, unatoč očekivanjima, nekih nije kandidirao), potom Bruno Kovačević, dugogodišnji HRT-ov sportski novinar i urednik te sadašnji v.d. glavnog urednika HTV-a 2, te Krešimir Čokolić, bivši šef HTV-a 3 koji je Burićevim dolaskom smijenjen kako se zbog kumstva ne bi našao u sukobu interesa. Čokolić se, inače, prijavio i na nedavni natječaj za glavng ravnatelja, ali nije ušao u uži izbor. Za ravnatelja Programa prijavili su se i Jozo Barišić, nekadašnji v.d. ravnatelja Programa koji nije dugo bio na toj funkciji. Naime, bivši v.d. ravnatelja Siniša Kovačić smijenio ga je nakon što je “pukla” ljubav HDZ-a i Mosta, pri čemu se Barišića prozivalo simpatizerom Mosta. Među prijavljenima su i Renato Kunić, nekadašnji šef Informativnog programa HTV-a, te Mario Raguž, bivši urednik Religijskog i Obrazovnog programa koji je bio i u Nadzornom odboru HRT-a. Raguža je Nadzorni odbor svojedobno predlagao za privremenog upravitelja te kuće u vrijeme kada je Kovačiću istjecao mandat na čelu HRT-a.