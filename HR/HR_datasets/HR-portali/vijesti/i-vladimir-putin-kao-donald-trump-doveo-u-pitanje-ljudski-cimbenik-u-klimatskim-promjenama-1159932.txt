Ruski predsjednik Vladimir Putin doveo je u četvrtak u pitanje ljudsko djelovanje kao jedan od uzroka klimatskih promjena, rekavši da globalno zatopljenje nije posljedica ispuštanja stakleničkih plinova. "Zatopljenje je počelo u 1930-im", rekao je Putin na forumu o Arktiku održanom u Arhangelsku, na ruskom krajnjem sjeveru, pokazuju snimke ruske javne televizije. "Tada još nije bilo takvih antropoloških čimbenika kao što su emisije, ali je zagrijavanje već bilo počelo", rekao je. Ruski predsjednik je ocijenio da je "nemoguće" spriječiti klimatske promjene koje, rekao je, mogu biti povezane s "općim ciklusima na Zemlji". "Moramo se tome prilagoditi", istaknuo je Putin. Ove izjave dolaze u času kada je američki predsjednik Donald Trump u utorak potpisao uredbu kojom naređuje preispitivanje glavne mjere bivšeg predsjednika Baracka Obame u vezi s klimom koja termocentralama nameće drastično smanjenje ispuštanja stakleničkih plinova. Trump je usto obećao obnovu proizvodnje ugljena u Sjedinjenim Državama, koja je drugi najveći ispuštač stakleničkih plinova nakon Kine. >> Trump potpisao uredbu - ukida ključnu mjeru Obamina plana o klimi >> Financijski čelnici G20 nisu potvrdili potporu slobodnoj trgovini: 'SAD odbija sva ključna pitanja'