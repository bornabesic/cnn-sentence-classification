Prvašica Iva Brkić iz Čepina kod Osijeka jučer nije mogla ni spavati od uzbuđenja. Iako se u školi trebala pojaviti tek u 11 sati, iz kreveta je skočila već u sedam. – Ne treba prvi dan nositi ni torbu ni knjige, ali nismo je mogli razuvjeriti – smješka se mama Ivana. Mama već ima iskustvo s prvašićima jer joj je stariji sin Andrija već četvrti razred. Godišnji i slobodan dan – Brat je više plaši nego što je hrabri, ali i on će je pratiti do škole, zajedno s nas dvoje – nastavlja. Mama je uzela godišnji odmor, a tata Domagoj slobodan dan. Ivu najviše veseli nova torba koju joj je kupila teta Ivana, a morala je biti ljubičasta. – Veselim se što ću učiti pisati i čitati, a iz vrtića poznajem i prijatelje s kojima ću ići u razred – ponosna je Iva. 40.503 učenika prvi put sjedi u klupama što je za 1375 manje nego lani. Ukupno je u školu krenulo 49.000 učenika, 5000 manje nego lani Nastava je jučer počela za ukupno 490.000 učenika u Hrvatskoj, što je 5000 manje nego lani. Prvi put u klupama sjede njih 40.503, što je pad za 1375. A sve osnovnoškolce u Osijeku, njih oko 7500, dočekali su jučer i besplatni udžbenici na klupama. Vukovarski su osnovci pak prvi put, uz knjige, dobili i besplatne bilježnice, s motivima njihova grada i porukama. Razveselilo je to i Dunju Đermanović. U haljinici i s torbom na leđima nije mogla skriti oduševljenje zbog polaska u prvi razred. – Naučila sam već čitati i pisati, a imam tu i prijatelja. Ni torba mi nije teška – rekla nam je Dunja dok je čekala prozivku ispred OŠ “Siniša Glavašević”. – Dobili su udžbenike i bilježnice, puno to pomaže roditeljima u ovoj besparici. Ipak, trebalo je kupiti torbu, još jedan par cipela i još mnogo toga, a sve košta – nadovezala se mama Milijana. Dva dobra razreda, 60 učenika, izgubila su se u Karlovačkoj županiji, a u srednjim je školama čak pet odjeljenja manje, odnosno 130 đaka. No, veselja na hodnicima ne nedostaje. – Već imamo i zadaću, napisati koju boju volimo i što volimo jesti, a ja ću to moći sama jer već znam pisati. Torbu sam kupila još lani – ispričala je karlovačka prvašica Marta Mihalić. Svijetli je primjer Sisak, u kojem se drugu godinu zaredom bilježi porast broja prvašića. Upisalo ih se 428, što je 27 više nego lani. Najviše ih je, od devet sisačkih osnovnih škola, u OŠ “Braća Ribar”, u koju je prvi put u klupu sjela i Vita Gec, čija je majka Mirela bila jednako uzbuđena kao i ona sama. I u Bjelovarue bilježe rekordan broj upisanih prvašića – njih 442, što je 42 prvašića više nego lani. Zbog toga je čak u bjelovarskoj IV. Osnovnoj školi organizirano i peto razredno odjeljenje. – U razredu sam s prijateljicama iz kvarta i iz plesne škole! – oduševljena je pak bila Katja Kos, jedna od 54 prvašića u OŠ “Petar Zrinski” u Šenkovcu kod Čakovca. Prvi dan prošao je – odlično. Besplatni obroci u Međimurju – Iskreno, jedva smo dočekali jer je prerasla vrtić i spremna je za školu – zadovoljni su i roditelji Ksenija i Igor. U međimurskim je školama 1271 prvašić. Projektom vrijednim milijun kuna učenicima slabijeg imovinskog stanja, zatim onima iz obitelji s više djece i učenicima samohranih roditelja osiguran je besplatan obrok. Pet milijuna kuna uloženo je ljetos u obnovu škola u tom kraju. U varaždinskim osnovnim školama učit će ove godine 483 prvašića. Gradonačelnik Goran Habuš podijelio im je reflektirajuće prsluke za sigurnost u prometu. Učenici OŠ Novi Marof ovu će školsku godinu pamtiti po početku jednosmjenske nastave.  >> Nova školska godina počela za oko pola milijuna učenika 