Zagrebački nadbiskup kardinal Josip Bozanić je u nedjelju, na samom zavšetku misnog slavlja 10. susreta hrvatske katoličke mladeži u Vukovaru, pozvao mlade na idući susret koji će se održati u Zagrebu 2020. godine.  Zagreb vas čeka! U Zagrebu vas očekuje bl. Alojzije Stepinac! Dobrodošli svi u Zagreb 2020. godine, poručio kardinal Bozanić i mladima Zagrebačke nadbiskupije povjerio organizaciju susreta. Nakon popričesne molitve na misi SHKM-a, zahvalu mladim hodočasnicima, njima oko 30.000, uputio je domaćin nadbiskup Đuro Hranić. „Hvala vama mladima, vašim svećenicima i voditeljima vaših skupina što ste prihvatili hodočasnički napor i žrtvu te s različitih strana došli na ovaj susret mladih. Drago nam je što ste došli. Želimo vam ugodan ostatak boravka među nama danas i sutra. Ono što je dobro ponesite sa sobom u srcu, a naše propuste i pogreške nam oprostite”. Zahvalio je i biskupima za njihovo sudjelovanje prvoga dana po župama i na ovome slavlju. Posebnu zahvalu uputio je domaćim svećenicima i mladima, župnim suradnicima te obiteljima u Đakovačko-osječkoj nadbiskupiji za sav trud i ljubav što su darovali mladima pristiglima iz drugih biskupija. Zahvalio je i članovima Nadbiskupijskog povjerenstva za pastoral mladih što su u potpunosti domislili i organizirali ovaj susret: od predlaganja gesla susreta, do organizacije popodnevnog programa i večerašnjeg završnog koncerta. Nadbiskup Hranić izrazio je nadu da će mladi okupljeni u Nadbiskupijskom zboru i mreži mladih volontera ostati kao izvrstan plod i trajna baština ovoga Susreta hrvatske katoličke mladeži u Nadbiskupiji, te da će se nastaviti okupljati i rasti, s liturgijskom formacijom voditelja župnih zborova mladih i probama pjevača, s formacijom župnih animatora i volontera iz redova mladih, te okupljanjima i doprinosom životu Crkve i društva na regionalnoj i na nadbiskupijskoj razini. Zahvalio je i gradskim vlastima, kao i svima drugima koji su dali doprinos susretu. Mladima se obratio i predsjednik HBK nadbiskup Želimir Puljić te izrazio radost zbog ovoga zajedništva. Podsjetio je kako su, potaknuti brigom za mlade koju je pokazao sv. Ivan Pavao II., hrvatski biskupi prije 20 godina krenuli u ovo hodočašće s mladima diljem domovine pod zastavom „S Kristom u treće tisućljeće”. U tom duhu se osvrnuo na protekle susrete te najavio Susret hrvatske katoličke mladeži 2020. godine u Zagrebu. Nakon što su mladi Zagrebačke nadbiskupije od mladih Đakovačko-osječke nadbiskupije preuzeli „Križ mladih”, okupljenima se obratio i zagrebački nadbiskup kardinal Josip Bozanić. „Danas je lijepo biti u Vukovaru. U Vukovaru koji je danas grad hrvatske mladeži. Zašto smo ovdje? Mi smo danas ovdje samo zbog jednog razloga, jer je Krist uskrsnuo i on je živ među nama, i mi ovdje okupljeni živi smo svjedoci Krista živog među nama. Ponosni smo, jer smo s Kristom i zato smo zajedno s Njim na ovom hodočašću”. Znakovitim je uputio na činjenicu da se ide od Vukovara, grada hrvatske žrtve i hrvatske slobode, prema Zagrebu, glavnom gradu Hrvatske, gradu svih Hrvata. Kardinal je poručio mladima: „Zagreb vas čeka! U Zagrebu vas očekuje bl. Alojzije Stepinac! Dobrodošli svi u Zagreb 2020. godine”, a mladima Zagrebačke nadbiskupije povjerio organizaciju 11. SHKM. S ovoga susreta mladi su uputili i pismo papi Franji, u kojem između ostaloga stoji: „Ovim susretom, a napose današnjim radosnim slavljem euharistije upravo u Vukovaru, gradu koji je ne tako davno, zajedno s mnogim krajevima naše domovine, prolazio tragična iskustva rata i razaranja, željeli smo posvjedočiti kako nas iskustvo i snaga vjere te zajedništvo u velikoj obitelji Crkve uvijek nadahnjuju životom. Stoga smo u središte svoga susreta kao geslo stavili novozavjetni navještaj: ‘Krist, naša nada’ (1Tim 1,1). Samo u dubokom i prisnom zajedništvu s Kristom istinski se ostvaruju, obnavljaju i ispunjaju naši ljudski životi. Na tu ste nas istinu snažno upozorili već u svojoj prvoj apostolskoj pobudnici, podsjećajući nas da ‘radost evanđelja ispunja srce i čitav život svakog onog koji susretne Isusa’ (EG 1). Susret i hod s njim izvor su prave radosti. To želimo živjeti i svjedočiti i na tome želimo graditi i obnavljati svijet, svoju domovinu, gradove i sela u kojima živimo. Gdje god su ljudska srca slomljena, gdje je dostojanstvo pogaženo, gdje su mržnja i nepravda već mnogo toga uništile, mi želimo donositi nadu – Krista i trajno živjeti i svima svjedočiti njegovu ljubav”. Na kraju upućujući najsrdačnije pozdrave, izražavaju Papi duboku zahvalnost za svjedočanstvo koje pruža svojim životom i apostolskom službom, kao i za blagoslov koji je udijelio prigodom današnjega susreta. Neposredno prije blagoslova prevoditelj euharistijskoga slavlja mlade je pozvao da molitvom izraze svoju životnu vjernost krsnom pozivu, a nakon blagoslova otpjevana je himna „Lijepa naša”. Liturgijsko pjevanje na euharistijskome slavlju SHKM u Vukovaru animirao je Nadbiskupijski zbor mladih pod ravnanjem prof. Želimira Sušića. Zbor mladih sastoji se od 240 pjevača iz 18 župa Đakovačko-osječke nadbiskupije. Zbor su pratili svirači grupe Noel, gudački orkestar Glazbene škole Franje Kuhača, Tamburaški orkestar Batorek i Matej Šibalić za klavijaturama. Središnje euharistijsko slavlje SHKM-a za gluhe osobe prevodila je Ilka Zadro. 