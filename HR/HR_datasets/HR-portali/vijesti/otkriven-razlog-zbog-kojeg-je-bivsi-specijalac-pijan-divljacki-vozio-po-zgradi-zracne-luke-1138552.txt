Četrdesetgodišnji Ruslan Nurtdinov koji je prije nekoliko dana automobilom u pijanom stanju prošao kroz terminal ruske međunarodne zračne luke Kazan te potom vozio po aerodromskoj zgradi, nakon uhićenja je policiji rekao da je to učinio zbog ljubavi, prenose ruski mediji.  Na snimkama nadzornih kamera vidi se automobil koji nakon četvrtog pokušaja prolazi kroz staklena vrata aerodromskog terminala u Kazanu dok ga policija i osoblje očajnički i bezuspješno pokušavaju spriječiti u njegovoj nakani.    Pošto je uspio proći kroz staklena vrata terminala, nastavlja vožnju po zgradi, nanoseći još veću štetu. Uprava zračne luke kazala je da je za vrijeme njegova divljanja po zgradi pukla i vodovodna cijev zbog čega je dio zgrade poplavljen.  Uz veliki napor policije i osoblja pijani Nurtdinov je svladan i priveden ispred zgrade terminala. Iz zračne luke izvijestili su da nitko od osoblja, putnika i pripadnika policije nije ozlijeđen.  Na sudskom saslušanju kazao je da je pomno isplanirao svoju rutu po zračnoj luci te objasnio da je "kroz zgradu zračne luke morao stići do željezničkog terminala" jer je onamo trebala stići njegova djevojka koju je želio dočekati i pozdraviti, prenosi internetska stranica Kazanski reporter.  Uprava zračne luke štetu je procijenila na 100.000 dolara.  Nurtidinov je osuđen na 15 dana zatvorske kazne, no unatoč ozbiljnosti prijestupa videosnimka nasmijava korisnike društvenih mreža, kojima se brzo proširila. Neki su korisnici snimci dodali i glazbenu podlogu.