Nakon Domovinske koalicije, danas je osnovana i druga pravaška koalicija, nazvana Pomak, koju su potpisivanjem pisma namjere pokrenuli HSP, HČSP i Obiteljska stranka, a uskoro će im se pridružiti i Akcija za bolju Hrvatsku. Već na početku predsjednik HSP-a Daniel Srb dao je do znanja da je njihova koalicija otvorena za razgovore i s drugim političkim opcijama koje su im svjetonazorski bliske. – Ovu koaliciju baziramo na demokršćanskim i obiteljskim vrijednostima i zauzimanju za braniteljska prava jer smo ozbiljno razočarani stanjem u državi i onim što se dogodilo nakon ulaska Hrvatske u EU. Stoga ćemo na izbore izaći u svih 11 izbornih jedinica, dok 12. izborna jedinica, ona za nacionalne manjine, neće biti predmet našeg interesa. Želim istaknuti da je ova koalicija jedino jamstvo hrvatskim braniteljima da će njihovi problemi biti riješeni i zahtjevi ispunjeni – kazao je pri predstavljanju nove koalicije Srb, dodavši da će se njihov gospodarski program temeljiti na poreznom rasterećenju kroz manji PDV, stavljanju u funkciju sve državne imovine zbog ostvarivanja prihoda, poticanja izvoza i tako dalje. Na upit novinara je li im izjava novog šefa HDZ-a Andreja Plenkovića da HDZ na izbore ide samostalno otvorila prostor i jesu li spremni poslije izbora koalirati s HDZ-om, Srb je uzvratio da je to točno te da je ova koalicija spremna nakon izbora surađivati samo s onima koji prihvate temeljne postavke njihova programa, a jedan od njih je lustracija, iako je pripomenuo kako se primjećuje da HDZ o lustraciji više i ne govori. Na dodatno novinarsko pitanje jesu li spremni surađivati s netom osnovanom pravaškom Domovinskom koalicijom, koju predvodi HSP AS, Srb je uzvratio: - Sa Perom Ćorićem i Antom Đapićem ne, jer s njima ne dijelimo isti sustav vrijednosti. Mi smo dva svijeta. Razlika je u tome što čelnici naše koalicije žive od svog rada. Ne idemo na izbore da bi postali teret poreznim obveznicima i mi se politikom ne bavimo da imamo bolje plaće. I zato vas molim da nas ne trpate u isti koš s njima. Mnogi se danas pozivaju na pravaštvo i sebe nazivaju pravašima, a samo hoće iskoristiti građane i porezne obveznike da bi oni bolje živjeli. – Naša koalicija zastupat će nacionalne interese jer to odavno nitko ne zastupa. Uglavnom svi govore o europskim i raznim drugim interesima. K tome, svi su prestali govoriti o lustraciji. Jad je i tuga da je Tito najveća ličnost u hrvatskoj povijesti, kako mnogi znaju govoriti. Danas bolje stoje partizani nego branitelji, koji se gotovo nigdje i ne spominju. Osim priče o Europi i EU, nigdje danas nema one priče "hrvatska puška na hrvatskom ramenu, hrvatski novac u hrvatskom novčaniku" – kazao je predsjednik HČSP-a Ivan Pandža, koji je priznao da u utrci za Sabor računaju na glasače HDZ-a, ustvrdivši da upravo te birače oni žele pridobiti. Čelnik Obiteljske stranke Mate Knezović izjavio je pak da HDZ počinje štititi ono što ljevica štiti, a da SDP ne bi čak trebao ni postojati ako baštini i štiti Tita i komunističke zločine. – U našoj državi prema braniteljima se provodi pravna likvidacija. Jedan dan su u registru ili fondu branitelja, a sutra ih tamo nema. Imamo pravni genocid branitelja - kazao je Knezović, a glavna tajnica Akcije za bolju Hrvatsku Jasna Dautanac naglasila je da se upravo braniteljima treba vratiti dostojanstvo jer oni nisu teret već temelj ove države. – Desni prostor ostao je prazan jer je sad i Andrej Plenković rekao isto ono što je i Karamarko kazao prije, da je HDZ stranka centra. To znači da je prostor desnog centra ostao prazan i to je ovaj naš prostor – kazala je Dautanac, dodavši da Hrvatska neće postati uspješna zemlja dok se ne riješimo balasta komunizma. >> 'Raskidamo sve veze s HDZ-om kao što je Hrvatska raskinula s bivšom SFRJ'