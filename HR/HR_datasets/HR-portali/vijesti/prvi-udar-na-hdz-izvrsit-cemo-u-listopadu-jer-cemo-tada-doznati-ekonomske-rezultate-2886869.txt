Mi u SDP-u očekujemo da će HDZ i Most, teško i neugodno, vladati do lokalnih izbora. Tada kreće naš juriš na vlast”, kategorični su mnogi SDP-ovci s kojima smo razgovarali o Milanovićevim planovima povratka u Banske dvore. “Nećemo formirati vladu u sjeni, ali već imamo pripremljen niz inicijativa prema građanima. Nećemo kritizirati Vladu pod svaku cijenu i podržat ćemo svaki dobar potez, ali ćemo i dokazati da od njihovih velikih obećanja nema ništa. U SDP-u revanšizma neće biti, svi nam trebaju, a već od svibnja treba razmišljati o kandidatima za lokalne izbore u Zagrebu, Splitu i Osijeku te odmah početi s promocijom ljudi”, uvjeravaju nas Milanovićevi suradnici, sve bivši ministri, koji će sa svojim šefom nastojati vratiti vlast. Ranko Ostojić za Nedjeljni Jutarnji kaže da HDZ-u uskoro slijede “vrući” mjeseci: “Oni koji su se nadali raspadu SDP-a ostali su razočarani. Tek će ostati razočarani nakon konvencije. Ma što novine pisale, rejting SDP-a raste. I oni koji ga vode zamijenit će ovu nesposobnu vlast”. U trenutku kada je sva pažnja SDP-ovaca usmjerena prema konvenciji ne predaju se ni oni koji su izgubili samom činjenicom što je Zoran Milanović uvjerljivo pobijedio Zlatka Komadinu. “Da, imam ambicije za novi gradonačelnički mandat. Kao SDP-ov gradonačelnik i s podrškom SDP-a, naravno”, potvrdio nam je Ivo Baldasar, prvi čovjek Splita, koji je prema novom (starom) šefu stranke donedavno slao otrovne strelice. A da se o lokalnim izborima već sada razmišlja potvrdio nam je i Orsat Miljenić, koji se nije kandidirao za neku stranačku dužnost na konvenciji. “Nacionalnu ekipu imamo, sada nam je važno formirati i onu za lokalne izbore.” I dok se iz razgovora s visokopozicioniranim članovima SDP-a dobiva dojam da se polet i optimizam vratio u stranku, Mirando Mrsić nije želio opširnije govoriti o planovima stranke: “Ne bih volio predviđati jer je sve potpuno nepredvidivo. Što bih u tom smislu rekao možda bi bilo krivo”. Bez obzira na prognoze, kako sada stoje stvari, SDP ima dobro i precizno razrađene planove, doslovno iz mjeseca u mjesec. Neće biti praznog hoda i puna aktivnost kreće odmah nakon konvencije. Najkraće, plan za povratak na vlast izgleda otprilike ovako: U svibnju će početi razgovori o kandidatima SDP-a za gradonačelnika Zagreba, Splita i Osijeka, a na nacionalnom planu će se krenuti s novim inicijativama prema građanima. Zatim bi u lipnju trebao biti završen proces definiranja budućih kandidata za gradonačelnike velikih hrvatskih gradova i krenuti njihova javna promocija. U ljetnim mjesecima kontinuirano će se nastaviti s raznim inicijativama kroz koje će se profilirati novi ljudi, kandidati za buduće visoke funkcije u stranci. Pravi udar na HDZ slijedi u listopadu, kada će se vidjeti i prvi konkretniji gospodarski rezultati nove vlade. Izostanu li, SDP će pucati iz svih oružja. Ronald Gorsic / CROPIX / Ronald Gorsic / CROPIX   Ranko Ostojić, bliski suradnik Milanovića i bivši ministar unutarnjih poslova: 'HDZ-u slijede vrući mjeseci. Oni koji su se nadali raspadu Socijaldemokratske partije ostali su razočarani. Ma što novine pisale, rejting SDP-a je u porastu. I oni koji ga vode zamijenit će ovu nesposobnu vlast.'   Studeni i prosinac bit će “vrući” mjeseci kada će se razgovarati o proračunu za 2017., jer se kod ovoga žmirilo na jedno oko. Upravo te mjesece SDP-ovci ocjenjuju kao presudne za sve buduće stranačke poteze Prava bitka za vlast na nacionalnom planu počinje odmah nakon lokalnih izbora u svibnju 2017. godine. Kada je riječ o nacionalnoj sceni, mnogi u SDP-u svjesni su da više ne postoji opravdanje za neaktivnost. “Ne treba napraviti neku ‘vladu u sjeni’, jer to je opasan i težak teren, ali treba napraviti funkcionirajući odgovor na ono što dolazi iz Vlade, a istovremeno ići s dosta vlastitih inicijativa. Sve su te inicijative s naše strane spremne, imamo sve razrađeno i bit ćemo tu vrlo borbeni.” Ideja je da saborski zastupnici iz redova SDP-a ne kritiziraju po svaku cijenu sve što dolazi iz Vlade. “Ono što je dobro, podržat ćemo. A mi imamo vlastite inicijative koje će ljudima dati nadu da se može živjeti bolje. Dokazat ćemo to bez obzira na to što Vlada bude radila.” SDP-ovci priznaju da je u ovom trenutku nezahvalno davati prognoze o budućnosti sadašnje vlade jer su odnosi HDZ-a i Mosta teško uhvatljivi. “Nemoguće je predvidjeti što se će između njih događati, a bit će važno i za našu dinamiku. Karamarko pušta priču o mogućim izborima, ali ona je u funkciji plašenja i discipliniranja Mosta. Dojam je da Most polako odustaje od svega, iscrpili su se i potrošili i sve njihove priče su šuplje, ali mi ipak ne očekujemo da će se ove godine raspasti koalicija.” Procjena je velikog broja SDP-ovaca da Most ne može ići na nove izbore s podrškom od šest posto, a da ni HDZ ne može pobijediti s trideset posto. “Nedostatak dobrog rejtinga i jedne i druge osuđuje na koaliciju i brak koji će potrajati.” Isto tako mnogi SDP-ovci ne vjeruju da će HDZ uspjeti osvojiti neku drugu većinu, jer se nikada nije dogodilo “neprijateljsko” preslagivanje u Saboru. “Ono što će doći mnogo prije nego što se nadamo lokalni su izbori. Problem SDP-a je u tome što nema definirane kandidate za gradonačelnike u tri velika grada, Zagrebu, Splitu i Osijeku. Treba vidjeti koga se može iskoristiti od postojećih ljudi i odmah krenuti s promocijom”, kaže nam jedan uvaženi član SDP-a, uz napomenu da treba ocijeniti i gdje treba ići u koalicije. S nedostakom prepoznatljivih kadrova na lokalnoj razini SDP je u sličnoj situaciji kao i HDZ, koji nema jake ljude čak ni u Zagrebu. “Možda su i u goroj situaciji od nas jer uopće nemaju lokalnu ekipu. Nemaju nikoga ni u Splitu ni u Osijeku, ali ni u čitavom nizu drugih gradova.” Nitko od viđenijih SDP-ovaca ne očekuje neke ozbiljnije obračune u stranci. “Druga je stvar da će doći do preslagivanja zbog lokalnih izbora, ali kod toga neće biti odmazde prema onima koji nisu bili za Milanovića. Uostalom, Baldasar se mora odlučiti je li u tom SDP-u ili nije, jer je iskoračio van bez obzira na ishod ovih izbora.” ŠEST UDARA KOJIMA SDP PLANIRA RUŠITI VLADU 1. U svibnju će početi razgovori o kandidatima SDP-a za gradonačelnika Zagreba, Splita i Osijeka, a na nacionalnom planu će se krenuti s novim inicijativama prema građanima 2. U lipnju bi trebao biti završen proces definiranja budućih kandidata za gradonačelnike velikih hrvatskih gradova i krenuti njihova javna promocija 3. U ljetnim mjesecima kontinuirano će se nastaviti s raznim inicijativama kroz koje će se profilirati novi ljudi, kandidati za buduće visoke funkcije u stranci 4. U pravi udar na HDZ slijedi u listopadu, kada će se vidjeti i prvi konkretniji gospodarski rezultati nove vlade. Izostanu li, SDP će pucati iz svih oružja 5. U studeni i prosinac bit će “vrući” mjeseci kada će se razgovarati o proračunu za 2017., jer se kod ovoga žmirilo na jedno oko. Upravo te mjesece SDP-ovci ocjenjuju kao presudne za sve buduće stranačke poteze 6. Prava bitka za vlast na nacionalnom planu počinje odmah nakon lokalnih izbora u svibnju 2017. godine Kada smo splitskog gradonačelnika pitali za njegovo viđenje SDP-a u mjesecima koji dolaze, nije ničim dao naslutiti da će dalje solirati ili potražiti neku drugu stranačku sudbinu. “Želim vjerovati i nadam se da će SDP, bez obzira na ishod konvencije i neslaganja u mišljenjima, ići smjerom unutarnje kohezije. Različita mišljenja nisu i ne smiju biti prepreka za snažan SDP koji može i mora biti stabilizirajući faktor na političkoj sceni koja je poprilično radikalizirana”, rekao nam je Baldasar. “Na budućnost SDP-a gledam kao na izazov, ali i priliku da svi izvučemo pouke iz vlastitih pogrešaka te zajedno krenemo naprijed. Mislim da je tome preduvjet snažna decentralizacija stranke, odustajanje od isključivosti, autokratskih i elitističkih elemenata, a sve kroz promjenu statuta stranke. To je nužan korak da se SDP vrati tamo gdje mu je mjesto. Nadam se da će biti tako jer je to u interesu SDP-a, ali i Hrvatske.” Milanovićevi ljudi, s druge strane, očekuju da se zagrebačka organizacija sama odredi može li Bernardić povući SDP na lokalnim izborima u Zagrebu. “Moramo znati je li Bero kandidat, a ako nije, da što prije nađemo drugog.” Svi s kojima smo razgovarali uvjeravaju nas da nikakve osvete Milanovićevih ljudi prema poraženima neće biti, a tu se prije svega misli na Zlatka Komadinu, ali i Rajka Ostojića i Davora Bernardića. Komadina je u Rijeci, sjedi gdje je sjedio i prije, a sjedit će i dalje. Rajko Ostojić sjedi u Saboru i ionako nema nikakvu funkciju, a pitanje položaja Bernardića, pa i Baldasara, rješavat će se na lokalnoj razini. “Međutim, ljudi su stali iza jedne politike koja je izgubila i to je jasno”, kaže nam jedan SDP-ovac koji nije “navijao” ni za Milanovića ni za Komadinu. Siguran je kako će Bernardić jednostavno otpasti iz igre jer ni zagrebački SDP-ovci ne vjeruju da može postići neke spektakularne rezultate. Većina osoba s kojima smo razgovarali tvrde da bi idealan kandidat za novog gradonačelnika Zagreba bio Orsat Miljenić, a neki spominju i Miranda Mrsića. Tom Dubravec / CROPIX / Tom Dubravec / CROPIX   Ivo Baldasar, gradonačelnik Splita, na izborima je bio protiv Milanovića: 'Da, imam ambicije za novi gradonačelnički mandat. Kao SDP-ov gradonačelnik i s podrškom SDP-a, naravno. Različita mšljenja nisu i ne smiju biti prepreka za snažan SDP, koji mora biti stabilizirajući faktor na političkoj sceni.'   Za uglednog političkog analitičara Davora Gjenera kardinalna je pogreška SDP-a ako očekuju vjetar u leđa nakon lokalnih izbora. “Oni su se odlučili za Zorana Milanovića koji ne razumije lokalnu politiku, a ne za Komadinu koji je itekako dobro razumije. Po mojem uvjerenju, da su se opredijelili za Komadinu, nakon lokalnih izbora mogli bi pomrsiti planove HDZ-u, jer bi s drukčijim načinom nastupanja na lokalnim izborima bitno ojačali svoju poziciju.” Gjenero kaže da je jedna od najslabijih SDP-ovih točaka činjenica da osim u Rijeci, Splitu i Čakovcu nemaju nijednog relevantnog grada u kojem su na vlasti. “Oni su svoj lokalni kapacitet dramatično smanjili odlukama o lomljenju dvije koalicije, s IDS-om u Istri i s HNS-om u Međimurju. Da je izabran Komadina, to bi bio početak velikog pomirenja s IDS-om i izgradnje savezništva s HNS-om, ne samo u Međimurju, nego i u nekim drugim sredinama. Očito je i to da će Milanović nastojati samostalno osvajati vlast u Zagrebu, a ne podržati gospođu Mrak-Taritaš iz HNS-a i to će dovesti do sve većeg udaljavanja centrističkih političkih stranaka od SDP-a i Zorana Milanovića.” Analitičar Davor Gjenero tako ne dijeli optimizam SDP-ovaca za povratak na vlast odmah nakon lokalnih izbora. “Milanovićeva živčana retorika neće mu mnogo pomoći. Imat će one koji su zagriženi potpornici, ali neće moći preskočiti taj limit od tridesetak posto i krenuti prema većini. Koliko god druga strana bila oslabljena i potresena problemima koje donosi sadašnja koalicija HDZ-a i Mosta.” A kada je riječ o SDP-ovu lideru Milanoviću, u stranci smatraju da će se uskoro vidjeti ono njegovo lice koje se vidjelo i u kampanji za parlamentarne izbore. “Naš se šef mijenja, na bolje, svjestan je i pogrešaka koje su bile u prošlosti i uvjereni smo da će imati snagu i koncentraciju za povratak u Banske dvore. Možda već sljedeće godine.”