Sjedinjene Američke Države i Rusija usuglasile su u subotu u Ženevi plan kojim bi se ponovno oživio mirovni proces u Siriji, a on uključuje primirje u cijeloj državi koje bi trebalo stupiti na snagu u ponedjeljak, 12. rujna, prvog dana muslimanskog praznika Kurban bajrama.  Također, plan uključuje poboljšanu dostavu humanitarne pomoći i zajedničke napade na zabranjene islamističke skupine, kao što su Al Nusra Front i tzv. Islamsku državu. "Sergej Lavrov i ja u ime svojih zemalja pozivamo sve zainteresirane strane u Siriji da podrže plan koji su dogovorile SAD i Rusija kako bi se kroz politički proces što brže okončao ovaj katastrofalni konflikt", kazao je državni tajnik SAD-a John Kerry. Ruski ministar vanjskih poslova Sergej Lavrov rekao je da su, unatoč nepovjerenju, SAD i Rusija izradile pet dokumenata koji će omogućiti koordinaciju u borbi protiv terorizma te ponovno oživljavanje primirja u Siriji. "Time stvaramo uvjete za nastavak političkog procesa koji je dugo bio zakočen", izjavio je Lavrov. >> Hoće li se konačno dogovoriti: Mogu li Rusi i Amerikanci pomiriti razlike o Siriji 