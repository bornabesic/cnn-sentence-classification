Mađarska je ugasila jedan od četiri reaktora u nuklearnoj elektrani Paks, koja se nalazi oko 70-tak kilometara od hrvatske granice. Razlog gašenja reaktora je elektronički kvar na kontrolnoj opremi, piše abcnews.  Iz elektrane su priopćili da incident ne predstavlja prijetnju nuklearnim zagađenjem i da ostali reaktori funkcioniraju ispravno. Štoviše, već su započeli s popravcima te se očekuje da će reaktor ponovno biti u pogonu sutra u podne. Nuklearna elektrana Paks s radom je počela 1982. godine, a gradili su je sovjetski inženjeri. U 2014. godini elektrana je proizvodila polovicu električne energije koju je Mađarska potrošila, a u tijeku je njezino proširenje koje bi proizvodnju el. energije trebalo povećati za 20 posto.    Taj plan proširenja provodi ruska državna tvrtka Rosatom, a financira se ruskim zajmom od 10 milijardi eura, koji bi trebao pokriti 80 posto troškova proširenja.