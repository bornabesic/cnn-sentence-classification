Pedro Hernandez, bivši radnik u dućanu na Manhattanu, koji je priznao da je 1979. namamio 6-godišnjeg Etana Patza u podrum dućana i napao ga, osuđen je u utorak zbog ubojstva i otmice nakon dva dugačka suđenja i devet dana vijećanja porote. Ovaj slučaj koji se dogodio prije gotovo 40 godina istražitelje je dugo mučio, a njegov odjek zauvijek je promijenio način na koji roditelji paze na svoju djecu. Majka nesretnog dječaka posljednji je put vidjela svog sina u petak 25. svibnja 1979. godine. Maleni Etan želio je pokazati da je samostalan i molio je majku da mu dopusti da sam prošeće dva bloka zgrada do autobusne stanice na putu do škole. Nevoljko, Julie Patz je pristala. Mališanov plan je bio da usput svrati u dućan i kupi sok. Tek tog popodneva kada se Etan nije vratio kući, njegova je majka doznala da nije bio u školi i da se nije ni ukrcao u autobus. Danas osuđeni Hernandez tada je bio 18-godišnjak koji je odustao od srednje škole i došao u New York iz malog grada Camdena u New Jerseyju, kamo se vratio nekoliko dana nakon Etanova nestanka. Slučaj nestanka mališana plave kose i neodoljiva osmijeha užasnuo je tada New York. Etanove fotografije bile su otisnute na plakatima diljem grada, objavljivane na naslovnim stranicama novina, televizijskim vijestima, pa čak po prvi put i na kartonskim pakiranjima mlijeka. Plakat s likom Etana Patza   Potraga za mališanom bezuspješno je trajala desetljećima. Tijekom četveromjesečnog suđenja tužitelji su poroti pokazali video u kojem Hernandez opisuje kako je sreo dječaka na pločniku ispred dućana i pitao ga želi li sok. Nakon toga ga je poveo stepenicama u podrum, te ga počeo daviti dok su se dječaku noge trzale. Dječaka je stavio u plastičnu vreću koju je strpao u kutiju, a potom kutiju odnio na obližnje smeće. No, rekao je da je mislio kako je dječak još živ. Odvjetnici su tijekom suđenja dovodili svjedoke s ciljem da potvrde kako je Hernandeza mučila savjest zbog ubojstva djeteta. Član jedne vjerske skupine svjedočio je tako da je Hernandez jednom pao na koljena u suzama i rekao da je napao djete. Njegova bivša supruga prisjetila se pak prilikom svjedočenja da joj je Hernandez uoči vjenčanja rekao da je ubio "muchacha", što je ona tada tumačila da se radio o tinejdžeru. No, nakon vjenčanja, posvjedočila je, pronašla je u ormaru Etanovu fotografiju s jednog od plakata. REUTERS Pedro Hernandez   Istražitelje, koji su tapkali u mraku, na koncu je do Hernandeza doveo telefonski poziv njegova šogora, koji je 2012. nazvao detektive i podijelio svoju sumnju da bi upravo Hernandez mogao biti kriv za nestanak Etana Patza. Prvo je suđenje završilo neuspjehom tužitelja 2015., jer nakon 18 dana vijećanja članovi porote nisu bili jednoglasni. Naime, jednog porotnika bili su uvjerili argumenti obrane, koja je tvrdila da Hernandez ima duševnih problema te da postoji još jedan sumnjivac. (Radilo se o čovjeku koji je u vrijeme Etanova nestanka bio u vezi s ženom koju su Patzovi unajmili da prati dječaka iz škole.) Brojne navode o Hernandezovoj neubrojivosti zbog duševne bolesti, a svjedoci su navodili njegovu paranoičnost, anksioznost i halucinacije vjerske prirode, tužitelji su opovrgavali. Na koncu, isticali su, bio je dovoljno priseban da samostalno ispregovara rastavu braka sa svojom bivšom ženom, te priskrbi invalidninu.