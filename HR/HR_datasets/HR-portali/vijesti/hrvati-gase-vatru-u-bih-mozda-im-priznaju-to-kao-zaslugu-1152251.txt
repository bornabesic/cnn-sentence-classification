Novu političku krizu u Bosni i Hercegovini mnogo dramatičnije doživljavaju ljudi izvan te zemlje nego njezini građani. Oni su zapravo naviknuti na to da žive u stanju stalne krize i jedna više ili manje ne znači im puno. Za razliku od Hrvatske, rat u BiH završen je bez pobjednika, a tri nacionalne politike nastavile su provoditi ratne politike i težiti ratnim ciljevima, samo u drugom ambijentu i drugim sredstvima. Jasno je da nema minimuma konsenzusa triju naroda o bilo kojem ozbiljnijem pitanju u BiH i oko nje. Revizija presude protiv Srbije jedno je od tih bezbrojnih pitanja oko kojih se Bošnjaci, Srbi i Hrvati svađaju. Uzajamne optužbe, prijetnje blokadama, ultimatumi, bosanskohercegovačka su svakodnevica još od uspostave daytonske države. Bošnjaci se smatraju najvećim ratnim žrtvama. Daytonskim sporazumom izgubili su značajan dio životnog prostora. Frustrira ih to, kao i činjenica da usprkos tomu što čine 50 posto stanovništva, moraju o svakom važnijem pitanju tražiti dogovor sa Srbima i Hrvatima. Kad god mogu, iskoriste svoju brojčanu nadmoć i prikažu se jedinim “vlasnicima” države Bosne i Hercegovine. Tako su i odluku o zahtjevu za reviziju presude donijeli bez druga dva naroda. Srbima je takav rasplet, bez obzira na žestoke reakcije, najbolji mogući dar. Pokazali su međunarodnoj zajednici da nisu (jedini) loši dečki u BiH. Ima li boljeg opravdanja za njihovu politiku jačanja autonomije RS-a od jednostranih poteza bošnjačke politike. Bez jake RS i slabe BiH, dogodit će im se ono s čime se suočavaju Hrvati koji nemaju svoj entitet, a to je majorizacija u raznim situacijama. Hrvati bi također mogli iskoristiti ovu situaciju i pred međunarodnom zajednicom “razotkrivati” bošnjačku politiku koja u praksi pokazuje da ne poštuje princip konsenzusa u državi formalno triju jednakopravnih naroda. Umjesto lobiranja za vlastiti entitet, Hrvati su u aktualnoj krizi odlučili gasiti vatru i smirivati bošnjačko-srpski sukob. Možda im to svjetski centri moći jednom i priznaju kao zaslugu. >> VIDEO Drama u BiH: poplava na autocesti između Sarajeva i Zenice, zaustavljen promet