Javnost je nedavno šokirala odredba ugovora s članovima uprave Hrvatskih šuma kojom im je bivši ministar poljoprivrede Tihomir Jakovina omogućio isplatu bonusa od 5,5 milijuna kuna. Budući da im trenutačni ministar Davor Romić takve bonuse ne želi isplatiti, Ivan Pavelić, predsjednik uprave tvrtke, potražuje 2,3 milijuna kuna, a njegov kolega Ivan Ištok 1,6 milijuna kuna sudskim putem, dok je treća članica uprave Marija Vekić odustala od potraživanja 1,6 milijuna kuna koje joj ugovor garantira. Imali pravo, ali ga nisu koristili Naime, u članku 5. ugovora koji su potpisali Jakovina i Pavelić određeno je da će se menadžeru isplatiti bruto iznos od 0,75 posto razlike između ostvarene neto dobiti tekuće financijske godine i najveće neto dobiti ostvarene u 2009., 2010. i 2011. godini. U tri godine Paveliću se tako nabralo 2,3 milijuna kuna bonusa. Hrvatske šume su u tri godine od 2013. do 2015. zaradile 371 milijun kuna, a godišnje je dobit premašivala rekord iz usporednog razdoblja, čime je ostvaren uvjet iz ugovora. Ipak, ugovor kakav je dobio Pavelić nema nijedan, koliko je javnosti poznato, član uprave ostalih državnih tvrtki. Da su imali pravo na takve bonuse, država bi svake godine svoje menadžere nagrađivala milijunima kuna. Predsjednik Uprave HEP-a Perica Jukić morao bi, primjerice, dobiti 7,5 milijuna kuna bonusa jer je u 2014. ostvario milijardu kuna razlike u odnosu na rekordnu dobit u razdoblju 2009. – 2011. Međutim, umjesto tog velikog bonusa, tvrtkama u energetici koje su nosile zaradu i punile državni proračun nije isplaćivan niti dvostruko manji bonus koji im je omogućio tadašnji premijer Zoran Milanović. Podsjetimo, riječ je o uredbi iz travnja 2012. po kojoj uspješne uprave koje posluju s dobiti ili smanje gubitak imaju pravo na bonus u maksimalnom iznosu od 80 posto bruto plaće. TIH: Treba ih smijeniti U Pavelićevu slučaju po tome bi izračunu u tri godine ostvario dvostruko manji bonus jer bi umjesto 2,3 milijuna kuna dobio maksimalno 1,2 milijuna kuna, ali mu ih Vlada nikada ne bi isplatila jer je dala naputak da se ne isplaćuju bonusi. Mnogi čelnici državnih tvrtki ostvarili su pravo na bonuse, ali su oni isplaćeni samo u Croatia osiguranju, Hotelima Plat te Zračnoj luci Zadar tijekom 2013. Direktor Imperijala bonus je podijelio s radnicima, a mnogi su se poput cijele Uprave Janafa odrekli isplate bonusa. Vlada je već iduće godine suspendirala isplatu bonusa, ali je očito zažmirila na jedno oko kod ugovora s posebnim povlasticama kakav je, tvrde mediji, Jakovina potpisao svom prijatelju Paveliću. U priopćenju pristiglom iz Transparency Internationala Hrvatska (TIH) ističe se da Upravu Hrvatskih šuma treba smijeniti, a ne joj isplaćivati 5,5 milijuna kuna bonusa na temelju javnosti nedostupnih ugovora o radu. Predsjednica TIH-a Davorka Budimir ističe da je nedopustivo da se iz naknade za općekorisne funkcije šuma financiraju udruge i manifestacije koje nisu povezane s razvojem šumarstva ili šuma. Inače, tim se nametom, koji plaćaju tvrtke i obrti, na račun Hrvatskih šuma slije i do 250 milijuna kuna svake godine. Bivši ministar Tihomir Jakovina, koji je potpisao ugovor s upravom Hrvatskih šuma, jučer nam nije uzvraćao na pozive i poruke. O “slučaju Pavelić” nije se mogao dobiti ni službeni stav SDP-a, kao ni politički komentar, već nas se usmjeravalo na bivšeg šefa DUUDI-ja Mladena Pejnovića. On zastupa stav da su bonusi trebali biti isplaćivani sukladno Vladinoj uredbi kako bi se izjednačili kriteriji za nagrađivanje. Iz SDP-a, odnosno vrha stranke, uspjeli smo dobiti tek kratak osvrt bivšeg potpredsjednika Vlade za gospodarstvo Branka Grčića. – Mi smo s razine Vlade vodili računa o vremenima u kojima živimo i dali preporuku da se bonusi ne isplaćuju. Konkretni ugovor ne mogu komentirati jer nisam upoznat s detaljima – rekao je Grčič za Večernji list. Božena Matijević 