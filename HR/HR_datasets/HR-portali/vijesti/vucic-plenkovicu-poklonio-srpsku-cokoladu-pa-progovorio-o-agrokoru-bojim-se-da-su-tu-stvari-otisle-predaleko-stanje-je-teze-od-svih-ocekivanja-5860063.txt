Slučaj Agrokor bit će veoma teška tema u cijeloj regiji, ocijenio je u utorak u Mostaru srbijanski premijer Aleksadar Vučić za Radio-televiziju Srbije (RTS). "Bojim se da su tu stvari otišle predaleko i da su bilance 'Agrokora' mnogo lošije nego što je bilo tko mogao očekivati", izjavio je Vučić za RTS poslije sinoćnog susreta s političkim vođama država bivše Jugoslavije u Mostaru, rekavši kako će "Agrokor biti veoma teška tema, ne samo u Hrvatskoj i Bosni i Hercegovini, već i u Srbiji". Tom Dubravec / HANZA MEDIA Andrej Plenković i Aleksandar Vučić   "Hrvatska vlada poduzima što može, a mi ćemo vidjeti, iako su nam vezane ruke, šta je to što mi kao vlada i kao zemlja možemo učiniti... Država nije svemoćna, ali nastojat će uraditi sve što može da se zaštite zaposleni", prenosi u utorak RTS. "Nisam siguran da postoji čarobni štapić koji bi te probleme riješio, niti sam čuo za tako moguća rješenja", rekao je Vučić. Srbijanski premijer danas je tijekom obilaska štanda na Međunarodnom sajmu gospodarstva u Mostaru, na kojem su predstavljena srbijanska poduzeća, hrvatskom kolegi Andreju Plenkoviću poklonio "srpsku čokoladu" Galeb, konditorske tvrtke Pionir iz Subotice, prenijeli su elektronički mediji u Beogradu. Tom Dubravec / HANZA MEDIA Aleksandar Vučić i Andrej Plenković   Riječ je o subotičkoj tvrtki čije čokoladice hrvatska predsjednica Kolinda Grabar Kitarović u prosincu 2016. podijelila djeci ratnih veterana u Dubrovniku, a poslije se zbog troga ispričala hrvatskoj javnosti. Kako prenose beogradski elektronički mediji, na pitanje novinara danas u Mostaru o tome hoće li pojesti čokoladu koju je dobio od svog srbijanskog kolege Vučića, hrvatski premijer je odgovorio: "Bez problema". Tom Dubravec / HANZA MEDIA Aleksandar Vučić, Dragan Čović i Andrej Plenković   Poslije otvorenja 20. Međunarodnog sajma gospodarstva u Mostaru, štandove izlagača iz zemalja regije Plenković i Vučić obišli su danas zajedno s crnogorskim predsjednikom Filipom Vujanovićem i članovima Predsjedništva BIH Mladenom Ivanićem i Draganom Čovićem. Plenković očekuje stabilizaciju poslovanja u AgrokoruPremijer Andrej Plenković izjavio je u utorak u Mostaru kako Hrvatska očekuje da će nakon poteza države, banaka i uprave doći do stabilizacije poslovanja Agrokora koja će se osjetiti i u drugim državama u kojima koncern posluje. "Zakon koji donosimo odnosi se prije svega na Hrvatsku, na one kompanije koje imaju sjedište u Republici Hrvatskoj. No, zainteresirani smo da se ta stabilnost osjeti u pozitivnom smislu i u drugim zemljama gdje je kompanija aktivna", rekao je Plenković na tiskovnoj konferenciji na marginama mostarskog gospodarskog sajma. Pokretanje inicijative za donošenje posebnog zakona, čini se, ubrzalo je procese oko postizanja dogovora vlasnika, uprave, vjerovnika, kreditora i dobavljača, kazao je Plenković. "Nama je u interesu svako rješenje koje je održivo i koje će uzeti u obzir interese svih dionika tog procesa. Naravno i zaposlenika", dodao je premijer. Napomenuo je kako će vlada podržati i svako drugo rješenje koje je dobro za sve strane. "Ako se dođe u situaciju da treba primijeniti odredbe zakona koji ćemo, nadam se, usvojiti ovoga tjedna, mi smo spremni preuzeti odgovornost i pomoći procesu restruktiranja i održivosti koncerna", istaknuo je Plenković. Sabor u srijedu počinje raspravu o tzv. 'lex Agrokoru'. Upitan oko Vučićeve izjave da će oko problema Agrokora razgovarati s predstavnicima ruskih banaka, Plenković je rekao kako nije čuo za tu izjavu i doda da je tijekom sinoćnje večere s Vučićem i drugim dužnosnicima razgovarao 'vrlo načelno'. "Dijalog koji vodimo uključuje sve zainteresirane", rekao je hrvatski premijer. Predsjedavajući BiH Predsjedništva Mladen Ivanić izjavio je da bosanskohercegovački dobavljači neće biti zakinuti zbog problema hrvatske kompanije. "Očekujemo da dobavljači iz BiH budu tretirani kao i svi drugi dobavljači Agrokora u iznalaženju rješenja", kazao je. Plenković je pozdravio održavanje Sajma gospodarstva u Mostaru ističući da se radi o vrlo važnoj manifestaciji s koje su poslane gospodarske i političke poruke. Govoreći o rješavanju problema vezanog za izbor hrvatskih političkih predstavnika u BiH, premijer Plenković je istaknuo kako očekuje jednakopravnost naroda. "Stav HDZ-a BiH, stav HNS-a BiH, Vlade RH i moj osobni je da treba pronaći rješenje u kojemu će Hrvati kao konstitutivni narod, kao narod kojemu želimo punu ravnopravnost, biti u poziciji birati svoje legitimnog predstavnika u Predsjedništvo BiH. Vjerujemo i da će drugi akteri prepoznati duh Daytona", rekao je Plenković koji je u popodnevnim satima završio dvodnevni posjet Mostaru.