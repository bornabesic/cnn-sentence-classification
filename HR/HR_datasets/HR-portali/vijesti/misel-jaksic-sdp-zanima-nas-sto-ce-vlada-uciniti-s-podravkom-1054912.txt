Iako ima tek 29 godina, zamjenik gradonačelnice Koprivnice SDP-ovac Mišel Jakšić sprema se za novi iskorak; na idućim izborima kandidirat će se za gradonačelnika, poziciju koju je godinama, sve do odlaska na mjesto predsjednika uprave Podravke 2013., držao njegov stranački kolega Zvonimir Mršić. Najavljeni su unutarstranački izbori u SDP-u. Kakav je stav vaše gradske i županijske stranačke organizacije, podržavate li Zorana Milanovića ili Zlatka Komadinu? Izbori za predsjednika stranke u SDP-u odvijaju se po načelu “jedan član – jedan glas”. U takvom izbornom modelu, koji nema nijedna druga politička stranka u zemlji, gradska i županijska organizacija ne trebaju zauzimati stav o kandidatima. Smatram da se SDP nakon odlaska u oporbu mora mijenjati, u stranci se mora značajno osnažiti duh zajedništva. Taj novi i drugačiji SDP okuplja kako hrvatsku ljevicu tako i sve one građane koji žele modernu državu i društvo, koji žele odgovornost, solidarnost i napredak naše zemlje. A za takvu novu ulogu stranke potreban nam je novi program i novi statut. Ovaj naš demokratski izborni model moramo proširiti na sve razine, uključujući i sastavljanje izbornih lista. Time će doći kraj nametanju kandidata iz vrha stranke i prepustiti članstvu da bira i odlučuje tko je najbolji kandidat da ih predstavlja bilo u stranci ili na izborima. Zalažem se za unutarstranačke predizbore koji će unijeti novu dinamiku u politički život stranke. Tek potpuna demokratizacija stranke i izbornog procesa postat će brana protiv bilo kakvih devijacija, pa i moguće autokracije predsjednika, ne samo nacionalnog nego i gradskog ili županijskog. Kako komentirate rezultate parlamentarnih izbora nakon kojih je SDP izgubio vlast? Kako je izgledalo prije godinu dana, možemo iskazati zadovoljstvo što smo na kraju bili izjednačeni s HDZ-om. Ono što me veseli jest to da je naša lista u Koprivnici prošla izvanredno i da smo ovaj put dokazali da smo uz Rijeku, glavni stranački bastion. Vjerujem da bi rezultati bili i bolji da smo odlučnije provodili određene promjene, kako u državi tako i u samoj Vladi. Stanje u kojem je zatečena zemlja bilo je prilično loše, ali ne treba bježati ni od toga da nam je predugo trebalo da polovimo sve konce. A ako kažemo da smo nedovoljno spremni ušli u cijelu tu priču, onda je ovo recentno ponašanje HDZ-a i Mosta primjer nespremnosti i lutanja kakvo još nije viđeno. Je li u SDP-u već dogovoreno da vi budete kandidat za gradonačelnika? Još je prerano za utvrđivanje kandidata jer su izbori za godinu i pol, a budem li kandidat, uvjeren sam da ću postati gradonačelnik Koprivnice. A što ako, zbog promjene vlasti, Zvonimir Mršić bude smijenjen iz uprave Podravke i odluči se vratiti u politiku? Zvonimir Mršić vrlo je uspješan predsjednik uprave Podravke, poslovni model koji je nametnuo daje sjajne rezultate i Podravka se nakon onih poznatih događaja i s tim vezanih gubitaka vratila punom snagom na tržište. Zato sam prilično uvjeren da premijer Tihomir Orešković neće dopustiti stranačka kadroviranja iz režije lokalnog HSS-a. Vjerujem da je političkoj trgovini, za koju je jedinica mjere upravo lokalni HSS, došao kraj. Premijer dolazi iz biznisa i siguran sam da će podržati upravu i Podravku na putu rasta. Podravka je provela vrlo uspješnu dokapitalizaciju kojom se pokazalo da ulagači vjeruju u njezinu snagu. Lani smo imali najveću privatnu investiciju u RH, u izgradnju nove tvornice Belupa bit će ukupno uloženo 390 milijuna kuna. Nakon puno godina ljudi se opet zapošljavaju i to ne samo visokoobrazovani kadrovi nego i oni sa srednjom stručnom spremom. Također, provedena je akvizicija slovenskog Žita. Svako vraćanje u neke političke priče i gledanje Podravke kao plijena bio bi povratak na obrazac koji je doveo do afere Spice. Kompanija je zbog svega toga 2011. i 2012. godine dovedena u tešku situaciju, od lidera se pretvorila u laganu lovinu. Stoga vjerujem da će vlasnici i dalje štititi stabilnost koja je Podravku opet pretvorila u lovca te da neće dopustiti ponovnu politizaciju kompanije. Počelo se govoriti o prodaji državnog udjela u vlasništvu Podravke? Nas u Koprivnici jako zanima što premijer Orešković i njegova vlada kane učiniti s tim vlasničkim udjelom. Pitam i njegove koalicijske partnere iz HSS-a što oni misle o ovoj namjeri? Hoće li možebitna prodaja državnog udjela izdržati njihovu ambiciju da sudjeluju u vlasti, pa i s jednim zastupnikom, i mirno gledaju kako im Podravka “izmiče” pred očima? Ili će biti dosljedni i vjerni svojoj politici prema Podravci i povući se iz takve vlade koja prodaje državni udio u Podravki? >> M. Jakšić: Angažirat ću savjetnika za imidž i plaćati ga iz svog džepa Kakav je vaš stav o regionalizaciji Hrvatske? U kojoj županiji ubuduće vidite Koprivnicu? Zalažem se za decentralizaciju, funkcionalnu i financijsku, te za novi državni ustroj. Uključujući i redukciju broja općina, gradova i županija, a u konačnici taj model novog teritorijalnog ustroja treba dati građanima na referendum. Mi smo kajkavci, kao i Međimurci i Zagorci, pa i Prigorci, a dijelom i bjelovarski krajevi, te je prirodno da budemo zajedno u regiji, odnosno županiji koju bismo mogli nazvati Kajkavska regija. Drago mi je da je u ekonomskom smislu ta regija generator razvoja zemlje. 