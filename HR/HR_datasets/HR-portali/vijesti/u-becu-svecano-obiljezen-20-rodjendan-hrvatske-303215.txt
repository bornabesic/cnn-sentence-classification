Briljantnim koncertom Zagrebačkog gitarističkog kvarteta i prigodnim domjenkom u utorak navečer je u bečkom Kursalonu, elitnom mjestu u Beču gdje je nekoć svirao i slavni Johann Strauss, svečano obilježena 20. godišnjica samostalnosti Hrvatske.„Veliko hvala Austriji na snažnoj potpori koju je sve to vrijeme pružala i pruža Hrvatskoj“, rekao je hrvatski veleposlanik u Austriji Gordan Bakota u svom pozdravnom govoru, podsjetivši da je Austrija bila među prvim državama koje su priznale samostalnu Hrvatsku. Napomenuo je kako je naša zemlja nakon dva desetljeća neovisnosti pred završetkom pristupnih pregovora s EU i potpisom Ugovora o punopravnom članstvu.„Za nas je EU oduvijek bila mogućnost povratka u veliku europsku obitelj, kojoj je Hrvatska oduvijek pripadala“, ustvrdio je Bakota u nazočnosti brojnih Hrvata i njihovih austrijskih gostiju te predstavnika stranih diplomatskih zborova.Posebno je pozdravio, uz buran aplauz nazočnih, velikog prijatelja Hrvatske, bivšeg austrijskog ministra vajskih poslova Aloisa Mocka, koji je unatoč tome što je shrvan teškom bolešću ( op.a Parkinsonova bolest) u invalidskim kolicima došao da uveliča hrvatsku  svečanost. Bakota je također zahvalio i gradišćanskim Hrvatima na potpori, nazvavši ih „mostom povezivanja“ Austrije i Hrvatske.Stalni predstavnik pri Stalnoj misiji RH u OESS-u, UN-u i drugim međunarodnim organizacijama u Beču, veleposlanik Neven Madey, osvrnuvši se na proteklih 20 godina hrvatske državnosti, posebno je istakao značaj završetka pristupnih pregovora s EU za Hrvatsku, koji bi, kako je rekao, trebao uslijediti slijedeći tjedan. Gostima je skrenuo pozornost da će u sklopu nastupa Zagrebačkog gitarističkog kvarteta imati priliku družiti se i s hrvatskim predsjednikom Ivom Josipovićem čija je „Samba“ u izvedbi sjajnih hrvatskih glazbenika, Tomislava Vasilja, Krunoslava Pehara, Melite Ivković i Frane Verbanca, koji su izveli i djela J.S. Bacha, A. Markovića, O.Petersona i J. Turine, oduševila bečku publiku.