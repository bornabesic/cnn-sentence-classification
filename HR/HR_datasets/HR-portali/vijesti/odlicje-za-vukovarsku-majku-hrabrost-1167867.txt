Vukovar će nakon Kate Šoljić, majke četvorice poginulih branitelja, i službeno dobiti svoju novu “majku hrabrost”, Milku Zadro. Majci poginulog junaka Domovinskog rata Blage Zadre i baki njegova poginulog sina Roberta danas će predsjednica Kolinda Grabar-Kitarović u poslijepodnevnim satima u vukovarskom Domu umirovljenika osobno uručiti odličje Reda Danice hrvatske s likom Katarine Zrinske. No smrt dvojice dobro znanih hrvatskih branitelja nije jedina žrtva koju je obitelj Zadro podnijela, osobito ona, danas 97-godišnja Vukovarka Milka Zadro. Njezina se žrtva najbolje zrcali u činjenici da je čak deset članova njezine uže obitelji, uključujući i nju, sudjelovalo u obrani domovine tijekom Domovinskog rata, s čime najšira javnost dosad nije bila upoznata, a što su i na Pantovčaku naposljetku prepoznali, pa i vrednovali. Odbija napustiti grad Riječ je o inicijativi koja je potekla iz Udruge pravnika Vukovar 1991. koja je Milku Zadro predložila za državno odlikovanje “zbog zasluga i doprinosa tijekom uspostavljanja, održavanja, a poslije i promicanja samostalne, neovisne i suverene Republike Hrvatske”. – Gospođa Milka Zadro cijeli se život zalaže za promicanje hrvatske državotvorne ideje kojoj je nesebično podredila i ono najvrednije: svoju obitelj – stoji u obrazloženju prijedloga za odlikovanje Milke Zadro, rođene u obitelji Čolak 24. rujna 1920. u Donjim Mamićima u BiH, odakle je sredinom 50-ih sa suprugom Jozom stigla u Slavoniju. – Gospođa Zadro cijelo je vrijeme bila uključena u razgovore o opstanku hrvatske države i naroda, kao i u planiranje obrane od sve izraženije agresije pobunjenog srpskog stanovništva i JNA – tumači predlagač Zoran Šangut. Iako je stanje sve napetije, Milka Zadro sa svojom obitelji odbila je napustiti Vukovar i ratne mjesece 1991. dočekala je u Borovu naselju, zajedno sa svojim suprugom, djecom, unucima i zetovima. Nakon okupacije Vukovara, zarobljena je i odvedena u Novi Sad, a nakon oslobađanja odlazi u Crikvenicu, gdje s preživjelim članovima obitelji živi do završetka mirne reintegracije Podunavlja, kada zajedno s ostalim povratnicima rade i doprinose svome gradu. Doprinos stoljetnom snu Danas, nadomak stote godine života, živi tiho i skromno u Domu za starije i nemoćne u Vukovaru, gdje je često posjećuje sin Stanko. – Kada nam je gospodin Šangut predočio ideju, odmah sam se s time složio jer mislim da su roditelji Blage Zadre, i moji roditelji, zaslužili priznanje za svoj doprinos stoljetnom snu generacija koje su sanjale slobodnu Hrvatsku. Sada kada je inicijativa prihvaćena mi smo jako zahvalni – kazao nam je Stanko Zadro.    Cijela obitelj Zadro staje u obranu grada predvođena Milkinim sinom Blagom Zadrom, koji pogiba 16. listopada 1991. godine. Unuk Robert Zadro nakon okupacije Vukovara nastavlja se boriti na drugim ratištima s ciljem oslobađanja okupiranih teritorija Republike Hrvatske i u tom nastojanju pogiba na Kupresu 10. travnja 1992. godine. Milkin suprug Jozo zarobljen je u Vukovaru 20. studenoga 1991. godine, a potom prolazi pakao logora Begejci i Srijemska Mitrovica, kao i beogradski zatvor. Nakon puštanja na slobodu, od posljedica rata i logora liječi se u Zagrebu i Rijeci, gdje umire 1995. godine. Milkin sin Stanko također je dragovoljac Domovinskog rata, kao i kćeri Danica i Marica, pa čak i Milkini unuci Tomislav i Damir te unuka Sanja.      