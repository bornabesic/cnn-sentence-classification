Foto: FAH AMERIČKI predsjednik Donald Trump danas poslijepodne otputovao je sa Sicilije, posljednje etape svog prvog putovanja u inozemstvo tijekom kojeg je posjetio Saudijsku Arabiju, Izrael, Rim i Bruxelles.  Predsjednički Air Force One poletio je oko 18 sati po srednjoeuropskom vremenu iz zračne baze Sigonella gdje se Trump obratio američkim vojnicima.   Republikanski predsjednik, koji nije održao ni jednu konferenciju za novinare tijekom osmodnevnog putovanja, hvalio je "izvanredan napredak ostvaren tijekom tog putovanja u promicanju sigurnosti i blagostanja Sjedinjenih Država, naših prijatelja i naših saveznika".  "Ovog tjedna smo stekli puno dobrih prijatelja", dodao je nakon summita G7 u Taormini.  "Mir putem sile. To ćemo imati. Imat ćemo puno sile i puno mira", rekao je vojnicima u zračnoj luci. Napao članice NATO-a  Trump se ponovo obrušio na članice Sjevernoatlanskog saveza koje ne ispunjavaju svoje obveze u pogledu vojne potrošnje.  "Nepravedno je prema američkim poreznim obveznicima. Mi u potpunosti stojimo iza NATO-a, ali želimo da nas se pravedno tretira".  Po povratku u Washington, američkog predsjednika ponovo čekaju pitanja navodnih veza između članova njegove ekipe i Rusije.  Mediji pišu da je i Jared Kushner, viši savjetnik u Bijeloj kući i zet američkog predsjednika, obuhvaćen istragom koju provodi savezna policija (FBI) o upletenosti Rusije u američke predsjedničke izbore.  Američka vlada odbija komentirati to pitanje.