BERLIN - Njemačka kancelarka Angela Merkel neće u subotu doći u Tursku na otvaranje izbjegličkog centra kao što je Ankara bila najavila, priopćila je u srijedu njemačka vlada dok traje polemika o televizijskim emisijama u kojima se ismijavalo turskog predsjednika.   "Zadnjih dana i tjedana desetak puta su me pitali o tom posjetu 16. travnja i nijednom nisam potvrdio to putovanje. Tako će i ostati. U subotu, 16. travnja kancelarka neće putovati u Tursku", rekao je glasnogovornik vlade Steffen Seibert na redovitoj tiskovnoj konferenciji.   Seibert nije dao nikakvo obrazloženje, a turski premijer Ahmet Davutoglu je rekao da će 16. travnja "europski čelnici i Merkel" u Kilisu, na jugu zemlje, otvoriti prihvatilište za izbjeglice.   Njemačke vlasti nisu ni potvrdile ni zanijekale posjet tome gradu koji je redovito na meti paljbe iz Sirije.   Ova informacija dolazi u času kada su se njemačko-turski odnosi zategnuli zadnjih tjedana zbog dviju njemačkih televizijskih satira uperenih protiv predsjednika Recepa Tayyipa Erdogana. Nakon prve bio je pozvan njemački veleposlanik u Turskoj, a nakon druge, u kojoj se turski predsjednik prikazuje kao pedofil i zoofil, Ankara je zatražila kazneni progon za humorista Jana Boehmermanna.   Njemačka vlada mora ovih dana obznaniti odobrava li progon Boehmermanna zbog "vrijeđanja" predstavnika strane države, za što su moguće tri godine zatvora. Humorist je i sam priznao da njegova pjesma u kojoj se vrijeđa Erdogana, krši njemački zakon.   Merkel je najavila da će odluku o kaznenom progonu donijeti neovisno o ciljevima suradnje s Turskom radi smanjenja priljeva migranata u Europu, pošto su neki mediji pisali da je kancelarka u nezgodnom položaju jer se, ocjenjuju, boji ucjene Ankare.   Usto je u utorak podulje inzistirala na potrebi poštovanja "slobode govora, mišljenja i akademskih sloboda" kao temeljnih vrijednosti. --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!