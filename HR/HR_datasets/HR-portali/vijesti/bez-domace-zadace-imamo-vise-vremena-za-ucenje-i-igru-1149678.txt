Već četiri mjeseca 27 učenika 2.d razreda samoborske Osnovne škole Bogumila Tonija nakon nastave nema obvezu pisanja domaće zadaće. Ni iz jednog predmeta. Tako će i ostati jer njihova učiteljica Sandra Filipović, s još dvije profesorice spomenute škole, provodi ovaj eksperimentalni program, dobro poznat učenicima u brojnim europskim zemljama sa znatno modernijim obrazovnim sustavom nego što je onaj po kojem uče naši osnovnoškolci. Kada su u studenom, po uzoru na program koji je prvi u Hrvatskoj počeo provoditi predsjednik udruge za razumijevanje ADHD-a Marko Ferek, započeli s projektom “30 dana bez domaće zadaće” u toj samoborskoj školi, učenici su bili oduševljeni. Toliko da povratka na staro, što se njih tiče, nema. Četiri mjeseca nakon eksperimenta jedna učiteljica razredne nastave i dvije profesorice, Petra Birman koja predaje hrvatski jezik i Anamarija Škoc Horvat, profesorica povijesti, imaju prve rezultate. Ocjene učenika zbog ukidanja zadaće nisu lošije, naprotiv, njihove radne navike nisu promijenjene, a oni su zadovoljniji – imaju više vremena za brojne slobodne aktivnosti, ali i za učenje. Jer, svjedoče tome učenici 7.e razreda te škole – nekima od njih treba i pola dana da ispune zadaće iz svih predmeta pa im vremena za svladavanje gradiva ne ostaje mnogo. – Ja sada imam sve petice iz matematike, a to tako prije nije bilo. Sada imam više vremena i mogu to bolje razumjeti – kaže osmogodišnja Evita Marija. Fran, Klara, Nikola, Patrik, Andrija, Matija i Riana iz Evitina razreda nastavljaju nabrajati što sve sada stignu – imaju vremena za igru i učenje, stignu više i bolje svirati i trenirati. Sada radnu bilježnicu koja je inače bila domaća zadaća ispunjavaju na satu s učiteljicom – gradivo tako lakše razumijevaju, a ako kome treba pomoć, uskaču jedan drugome. Slična je situacija i s učenicima viših razreda. – Puno smo opušteniji, nismo više toliko umorni na kraju dana i imamo više vremena za učenje – kažu 13-godišnjaci Niko, Leopold i Mateo, učenici 7.e razreda koji zadaće više ne moraju pisati iz dva predmeta – hrvatskog i povijesti. Naime, profesorima i učiteljima razredne nastave OŠ Bogumila Tonija na izbor je dano hoće li se priključiti eksperimentalnom programu, a punu podršku dobili su i od roditelja. Dapače, sada učenici i sami pokazuju interes za ono što bi željeli raditi. – Učenicima povremeno pripremim listiće za vježbu. Sami biraju kada ih žele uzeti. Nakon što je ukinuta domaća zadaća, sve je više onih koji se sami javljaju za listiće jer im to sada nije obveza, nego njihova vlastita želja. Zato smo ostvarili cilj – sami biraju što žele i rade ono što ih interesira i što iskreno žele. I u tome su sve bolji – kaže učiteljica Sandra Filipović.   >> Treba li ukinuti domaću zadaću jer nepotrebno opterećuje đake >> 10 zanimanja nestaje jer ih u Hrvatskoj nitko ne želi Milena Kolarec, ravnateljica škole: – Na roditeljskim sastancima, kada smo prezentirali ovaj pilot-projekt, izričito smo roditeljima, ali i djeci objasnili kako on nikako ne znači prestanak učenja i ispunjavanje obveza i oni su to tako i shvatili. Rezultati im nisu lošiji, a sami su puno zadovoljniji – kazala je ravnateljica Kolarec. U školi jedna učiteljica razredne nastave i dvije profesorice provode eksperiment.      Petra Birman, profesorica hrvatskog jezika: Kada zadamo domaću zadaću, trećina učenika je ne napiše ili je prepisuje, tako da ona nema smisla. Za njih je bitnije da tu istu zadaću koju bi radili sami kod kuće sada rade s profesorima na nastavi jer je važnije da usvoje i razumiju gradivo, a ne da ga nauče napamet. Sada više ne troše do tri sata na pisanje zadaće i nisu preumorni za učenje – kazala je Petra Birman, profesorica hrvatskog jezika.      