Vođa kurikularne reforme Boris Jokić prozvao je stranku Hrast za ometanje provođenja reforme, a iz stranke javljaju da su ponosni što je Hrast bio pojačalo svih onih stručnjaka, akademika i stručnih institucija čiji glas nije bio dostupan široj javnosti, javlja 24 sata. – Ekspertna skupina koju je postavio SDP, na čelu s g. Jokićem, nije htjela saslušati i uključiti te stručnjake, štoviše optuživala ih je da su protiv reforme samo zato što su imali kritike na dosad učinjeno. Nadamo se da će se reforma sad još brže nastaviti jer nam je ona vrlo potrebna. Nadamo se da će ekspertna skupina u novom sazivu pokazati širinu i da će uključiti mišljenja svih stručnjaka jer u tako važnoj temi nema mjesta isključivosti i ultimatumima – kazao je Ladislav Ilčić. Na kraju dodaje kako će Hrast i dalje otvoreno i s uvjerenjem iznositi stavove javnosti i struke i vjeru da će i nadalje kvalitetno pridonositi razvoju hrvatskog školstva. Podsjetimo, voditelj stručne radne skupine za provedbu cjelovite kurikularne reforme Boris Jokić i njegov stručni tim dali su danas neopozive ostavke obrazloživši taj čin političkim pritiscima, uz poruku kako je njihova odluka konačna i kako razgovora o njoj nema. – U ovom procesu mi trenutačno nemamo dojam da postoji podrška nama kao skupini i povjerenje u nas kao ljude da vodimo ovaj proces dalje. Bili smo spremni na dijalog, bili smo spremni i na proširenje ove radne skupine, međutim, ne možemo pristati na političke utjecaje bili oni slijeva, zdesna ili iz centra. Struka mora uvijek biti ispred politike – poručio je Jokić. >> SDP-ovka o Sanji Orešković: Na kontroli ženskog tijela neki žele graditi svoje političke karijere 