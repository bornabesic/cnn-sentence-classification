Panika je zavladala u francuskom gradu Nici nakon što se kamion zaletio u ljude. Poginulo je najmanje 84 ljudi, uključujući djecu. Francuski predsjednik Francois Hollande izjavio je tijekom noći da je to nesumnjivo teroristički čin. Među 84 poginule osobe nalazi se i 10 djece. Ozlijeđene su ukupno 202 osobe, od kojih se 52 nalaze u kritičnom stanju, a 25 na jedinici intenzivne njege. Troje ili četvero djece nalazi se u kritičnom stanju, kazao je jedan liječnik za Guardian. Napadač, kojeg je policija ustrijelila, formalno je identificiran kao 31-godišnji francuski državljanin rođen u Tunisu. On nije bio na popisu obavještajnih službi, ali je policiji bio poznat po nasilju i krađama, rekao je izvor. Lokalni mediji javljaju da je vozač bio mještanin Mohamed Lahouaiej Bouhlel, a tužitelji su potvrdili tu informaciju. Incident se dogodio tijekom vatrometa za vrijeme proslave Dana pada Bastilje u ulici Promenade des Anglais. Reporter francuskog AFP-a izvijestio je da je vidio bijeli kamion koji se "punom brzinom" kretao ulicom u trenucima kada su ljudi odlazili nakon vatrometa u povodu Dana pada Bastilje. Dodao je da se incident dogodio blizu poznatog hotela Negresco. – Bio je to potpuni kaos. Ljudi su vrištali dok su bježali iz tog područja – kazao je reporter, piše Guardian. Istragom se pokušava utvrditi je li napadač djelovao sam ili je imao pomagače. U kamionu je pronađeno oružje i granate, ali je policija rekla da nije bilo pravo. Tijek događaja pratite u nastavku: 22.35 sati - Stanovnici tuniškog grada Msakena, gdje je Mohamed Bouhlela odrastao, šokirani su njegovim potezom. Njegov otac Monthir razgovarao je s dopisnicom BBC-a te je kazao kako je njegov sin imao psiholoških problema zbog kojih je pio lijekove. - Uzimao je terapiju i lijekove i mislili smo da mu je bilo dobro. Vodio sam ga psihologu i on je redovno uzimao terapiju, no ponekad je imao živčane slomove te je govorio kako će razbiti i srušiti sve - kazao je Monthir i dodao da je njegov sin imao problema sa suprugom te smatra da je to utjecalo na njegove probleme. 22.20 sati - Francuske vlasti i njihove obitelji identificirale su četiri žrtve francuske nacionalnosti. Među njima je i 27-godišnji Timothe Fournier koji je poginuo nakon što je uspio odgurnuti svoju trudnu suprugu. - On je bio odličan momak - kazao je Anais, rođak žrtve, i dodao da je on bio "mladi sanjar" i osoba koja bi uvijek stala uz svoju ženu i buduće dijete. Poginuli su i 28-godišnji Michael Pellegrini, 60-godišnji Robert Marchand, 45-godišnji policijski komesar Emmanuel Grout koji je bio na dužnosti i gledao vatromet. Među poginulima su i žena i dijete iz Švicarske, učiteljica iz Njemačke te dvoje njenih učenika. Poginule su i tri osobe iz Tunisa među kojima je i Olfa Bent Souayaha, majka četverogodišnjeg djeteta koje se smatra nestalim. Guardian piše i kako su poginula i tri državljana Alžira. Ranije je objavljeno kako je među poginulima i ruska studentica Victorija Savchenko, a poginuli su i otac i sin iz Amerike. 20.15 sati – Francuska policija još uvijek istražuje je li napadač koji se kamionom zaletio u mnoštvo ljudi u Nici radio sam ili u skupini, ali napad ima obilježja islamskih militanata, rekao je pariški tužitelj u petak. "(Istraga) će pokušati utvrditi jesu li mu pomagali sudionici (i) je li Mohamed Lahouaiej Bouhlel bio povezan s islamističkim terorističkim organizacijama", kazao je tužitelj Francois Molins na konferenciji za novinare govoreći o napadaču tuniškog podrijetla. "Unatoč tome što za jučerašnji napad još nitko nije preuzeo odgovornost, takav se napad savršeno uklapa u pozive na ubojstva tih terorističkih organizacija", rekao je. Molins, koji je kazao da je Bouhlelova bivša žena u policijskom pritvoru, dodao je da je napadač pucao nekoliko puta na policajce prije nego što je njegovo vozilo zaustavljeno, a on ubijen. Policija je u kamionu pronašla jedan pištolj i lažna oružja dugih cijevi. Prije se pisalo kako se radilo o stvarnom oružju, odnosno o dva kalašnjikova. 18.44 sati – On nije musliman, on je govno. Tukao je svoju ženu – izjavio je rođak ubojice kojeg je u krvavom pohodu ubila policija. Više pročitajte ovdje. 17.53 sati – Francuski tužitelj potvrdio je kako je za volanom kamiona bio Mohamed Bouhlel. Kamion je iznajmio 11. srpnja, a trebao ga je vratiti dva dana kasnije. Unutar kabine kamiona pronašli su dva kalašnjikova, metke i granate. Pronašli su i mobitel i vozačku dozvolu. Rođen je u Tunisu, a radio je kao vozač kamiona i dostavljač. Imao je djecu iz propalog braka, a policija je privela njegovu suprugu. Policiji je bio poznat zbog prijetnji, nasilja i sitne krađe. Tajne službe nisu bile svjesne nikakvih znakova radikalizacije, javlja BBC. 17.40 sati – Poljski ministar unutarnjih poslova Mariusz Blaszczak u petak je izjavio da je napad u Nici povezan s migracijskom politikom koju vodi zapadna Europa. "Ovaj je problem povezan s višedesetljetnom multikulturalnom politikom i politikom političke korektnosti. Nažalost, ovo su posljedice", kazao je Blaszczak za javnu televiziju TVP. U sinoćnjem napadu francusko-tuniški državljanin Mohamed Lahouaiej Bouhlel kamionom je "pomeo" i ubio 84 osobe na Engleskom šetalištu u Nici. 17.10 sati – Prema službenim podacima, u bolnicama je zbrinuto 188 osoba, a među njima je 48 osoba koje su na odjelima intenzivne njege. Francuski predsjednik Francois Hollande ranije je izjavio je kako se 50 osoba nalazi na rubu između života i smrti. #Nice 188 patients pris en charge dans les établissements de santé.48 d’entre eux en urgence absolue,dont 25 en réa pic.twitter.com/fG2B2fPDR5 16.14 sati: – Na Twitteru su objavljene i fotografije za koje se tvrdi da su nastale u stanu ubojice. L'appartement du terroriste présumé de Nice passé au peigne fin ce matin pic.twitter.com/n6Qp15NmIA Pojavila se i navodna fotografija napadača, no ona još nije službeno potvrđena. L'horreur a un nom: Mohamed Lahouaiej Bouhlel est un visage ! pic.twitter.com/2yKqdGtvfx 16.05 sati - Na internetu se pojavila fotografija osobne iskaznice napadača iz Francuske. Dokumenti su se nalazili u kamionu kojim je gazio ljude po Nici. Objavljen je pretres njegovog stana, a uhitili su i njegovu bivšu suprugu. 15.25 sati – Predsjednik Francois Hollande sastao se sa sigurnosnim dužnosnicima u Nici. Nakon sastanka kazao je kako je poginulo 84 osoba, dok ih je 50 "između života i smrti". – Među poginulima su mnogi ljudi drugih nacionalnosti – izjavio je Hollande i dodao da će svjedoci napada morati živjeti s traumom. Odao je i počast policajcima te je kazao kako su oni "ponos Francuske". Pohvalio je i osoblje bolnice te je njihovu službu naveo kao primjer. 14.50 sati – Zračna luka u Nici evakuirana je nakon što je otkrivena prtljaga bez pratnje, objavio je zaposlenik aerodroma. Zaposlenik je rekao kako je riječ o mjeri predostrožnosti zbog napada u kojem je sinoć ubijeno najmanje 84, a ozlijeđeno više od stotinu ljudi. 14.20 sati – Policija je pretražila dom navodnog napadača, javlja AFP, čija je novinarka na Twitteru objavila i fotografije: L'appartement du terroriste présumé de Nice passé au peigne fin ce matin pic.twitter.com/n6Qp15NmIA 13.58 sati – Još uvijek nitko nije službeno preuzeo odgovornost za napad. Islamska država u dnevnom biltenu na radijskoj postaji Al-Bayan nije uopće spomenula napad, što su inače prije činili. 13.56 sati – Zračna luka u Nici je evakuirana i unutra je vojska, javlja RT. 13.53 sati – Glavni tajnik UN-a Ban Ki-moon pozvao je na jačanje borbe protiv terorizma. 13.19 sati – Mediji pišu da je napadač radio kao lokalni dostavljač, da je oženjen i da ima troje djece te da je poznat policiji kao sitni kriminalac. 12.35 sati – Predsjednik Hollande stigao je u Nicu, gdje su ga dočekali premijer Valls i ministar unutarnjih poslova Cazeneuve. 11.59 sati – U kontaktu smo s veleposlanstvom u Francuskoj te s hrvatskom zajednicom u Nici i prema do sada raspoloživim podacima nema stradalih hrvatskih državljana. Situaciju i dalje pratimo, kazao je danas nešto prije podneva ministar vanjskih poslova Miro Kovač. 11.51 sati – Među poginulima je i jedna Ruskinja. Jedna je ozlijeđena, a za još tri ruska državljana se traga. U napadu su ubijeni i otac i sin iz Teksasa: bejzbolski trener Sean Copeland i 11-godišnji Brodie. Ukrajinski ministar vanjskih poslova Pavlo Klimkin objavio je da je ubijen jedan Ukrajinac, a jedan je ozlijeđen. 11.41 sati – Bivši premijer Alain Juppe rekao je da se napad ne bi dogodio da su poduzete sve mjere. 11.39 sati – Lokalni mediji javljaju da je vozač bio mještanin Mohamed Lahouaiej Bouhlel. Njegov je stan u Nici ranije danas pretražen, prenosi BBC. 11.09 sati – Londonski gradonačelnik Sadiq Khan rekao je da razmatra sigurnosne mjere u tom gradu nakon napada u Nici. 10.47 sati – Francuska je proglasila tri dana nacionalne žalosti od sutra do 18. srpnja. Vatikan je osudio krvoproliće, a vrhovno tijelo sunitskih muslimana Al-Azhar pozvalo je na jedinstvo u borbi protiv terorizma. Njemačka policija ojačala je nadzor na francuskoj granici. 10.30 sati – AFP se poziva na policijski izvor da je osumnjičenik sada i službeno identificiran kao 31-godišnjak čiji su dokumenti pronađeni u kamionu. 10.19 sati – Lokalni mediji javljaju da je u tijeku policijska akcija u domu vozača. 10.02 sati – Novine Nice Matin objavile su da je od sinoć u bolnicu Lenval primljeno 54 djece. 9.42 sati – Lokalni mediji pišu da je vozač došao do promenade tako što je tvrdio da dostavlja sladoled. Regionalni predsjednik Nice Christian Estrosi rekao je da je oko 1200 gradskih kamera snimilo vozača od trenutka kada je ušao u kamion, još u brdima Nice. Pozvao je da se istraga usredotoči na eventualne suradnike. Estrosi je rekao i da je među poginulima više od desetero djece. 9.40 sati – Francusku je opet pogodio užas – napisala je na Twitteru Marine Le Pen, čelnica desničarske Nacionalne fronte. – Borba protiv islamskog fundamentalizma mora početi – dodala je. 9.14 sati – Francusko muslimansko vijeće osudilo je napad kao grozan i vrijedan prezira. 8.45 sati – Talijanski ministar unutarnjih poslova rekao je da je Italija pojačala nadzor na granici s Francuskom. 8.28 sati – Ministarstvo vanjskih i europskih poslova objavilo je u petak da provjerava ima li hrvatskih državljana među stradalima u napadu u Nici. – Provjeravamo ima li među žrtvama hrvatskih državljana – rekli su Hini na Zrinjevcu. 8.26 sati – AFP citira policijske izvore da je kamion unajmljen, i to prije samo nekoliko dana. 8.09 sati – Njemačka stoji uz Francusku u borbi protiv terorizma, zajedno s mnogima, mnogima drugima. Uvjerena sam da ćemo, unatoč svim teškoćama, dobiti ovu bitku – rekla je kancelarka Njemačke Angela Merkel. Više reakcija čitajte ovdje. 7.53 sati – Građani Nice ozlijeđenima nude utočište i svu pomoć, a taksisti besplatno prevoze ljude. 7.40 sati – Borit ćemo se protiv terorizma unutar i izvan Europske unije. Našoj odlučnosti bit će ravna samo naša jedinstvenost – poručio je na Twitteru predsjednik Europske komisije Jean-Claude Juncker. 7.27 sati – Broj mrtvih porastao je na 84, objavilo je ministarstvo unutarnjih poslova. 7.18 sati – Reuters je objavio, pozivajući se na policijski izvor, da je vozač identificiran kao 31-godišnji Francuz tuniskog podrijetla koji je bio otprije poznat policiji. 7.16 sati – Američki predsjednik Barack Obama opisao je događaje kao strašan teroristički napad. Izrazio je sućut i solidarnost s Francuskom, najstarijim i najbližim saveznikom SAD-a. 7.15 sati – Izvor blizak istrazi rekao je za AFP da je vozač pucao iz pištolja prije no što ga je policija upucala. 7.11 sati – Policija pokušava utvrditi pripada li osobna iskaznica 31-godišnjeg Francuza tuniskog podrijetla, pronađena u kamionu, tijelu vozača. Novine Nice Matin pišu da je vozač bio građanin Nice. 7.00 sati – Vijeće sigurnosti UN-a najoštrije je osudilo napad u Nici u kojem je u četvrtak navečer ubijeno najmanje 77 osoba a više od stotinu ozlijeđeno. – Terorizam je u svim svojim oblicima jedna od najozbiljnijih prijetnji međunarodnom miru i sigurnosti – kaže se u jednoglasno usvojenoj izjavi u kojoj Vijeće izražava duboko suosjećanje s obiteljima stradalih i francuskom vladom. – Svi teroristički napadi su kriminalni i neopravdani – ističe VS UN-a naglašavajući potrebu da se države članice bore protiv terorističke prijetnje svim sredstvima, ali u okviru međunarodnog prava. Vijeće također naglašava potrebu da se odgovorni za terorističke postupke izvedu pred lice pravde. Non. 💔 #Nice pic.twitter.com/ukaMCHJAmZ 6.56 sati – Predsjednik Francois Hollande rekao je da je napad terorističke prirode i produžio je izvanredno stanje u zemlji za tri mjeseca (trebalo je završiti 26. srpnja). – U ime cijele nacije izražavam solidarnost s obiteljima žrtava. Francuska je pogođena i užasnuta ovom tragedijom, ovim monstruoznim činom, no Francuska je snažna i uvijek će biti snažnija od fanatika koji je žele napadati – poručio je Hollande, dodajući da "trebamo učiniti sve što možemo da se borimo protiv takvih napad" – prenosi BBC. – Cijela Francuska je pod prijetnjom islamističkog terorizma – rekao je Hollande. Rekao je i da je među poginulima nekoliko djece. Hollande je dodao da će rezervne snage pomoći vojsci i sigurnosnim snagama diljem zemlje, a poseban fokus bit će na granicama. Hollande se zbog tog napada tijekom noći iz Avignona vratio u Pariz na sastanak kriznog stožera, a kako javljaju agencije, sastanak bi sa šefovima sigurnosti trebao biti u 9 sati ujutro. Naveo je i da će nakon "pokolja u Nici" pojačati operacije "protiv terorista ISIL-a u Siriji i Iraku" i protiv onih "koji nas napadaju na našem teritoriju". Poručio je i da "ništa ne može uništiti spremnost Francuske da se bori protiv terorizma". 6.54 sati – Broj poginulih narastao je na najmanje 80. Među poginulima su i djeca, a 20-ak ljudi je kritično ozlijeđeno. 1.50 sati – Snimljen trenutak napada kamionom u Nici! Opširnije OVDJE 1.20 sati – Tužitelj Nice Jean-Michel Pretre kazao je AFP-u da je puna dva kilometra vozač vozio kroz gomilu koja je gledala vatromet. Gradonačelnik Nice Christian Estrosi potvrdio je da je u napadu poginulo "više od 70 ljudi". – Ovo je najveća tragedija u povijesti Nice – zaključio je Estrosi. 1.05 sati – Izvor iz policije kazao je za Le Figaro da je u napadu poginulo 73 ljudi. Francusko ministarstvo unutarnjih poslova potvrdilo je da je vozač kamiona mrtav, odnosno "neutraliziran". Istragom se pokušava utvrditi je li djelovao sam ili je imao pomagače. Iranska novinarka Maryam Violet opisala je scene užasa na ulicama Nice. – Svi su bili u šoku. Ljudi su odjednom počeli vikati i bježati – rekla je i dodala da su ljudi vikali "ovo je teroristički napad". – Bilo je jasno da vozač gazi ljude namjerno – kazala je novinarka. – Vidjela sam dvije sestre i brata iz Poljske koji su oplakivali smrt svoja dva rođaka. Najmlađe dijete je plakalo, a dvoje ostalih nije znalo kako reagirati – zaključila je novinarka. 0.52 sata – Francusko Ministarstvo unutarnjih poslova demantiralo je pisanje medija da je u tijeku talačka kriza u Hotelu Meridien u Nici. 0.45 sati – Iz ureda tužitelja Nice objavljeno je da se strahuje kako je 60 osoba poginulo, navodi francuska televizija i-Tele, piše Guardian. Le Figaro piše da je u kamionu pronađeno oružje i granate te su sumnja kako se radilo o terorističkom činu. Očevidac je kazao AP-u da vidio kako vozač kamiona izlazi iz vozila sa puškom i puca po ljudima. 0.18 sati – Gradonačelnik Nice Christian Estrosi na Twitteru je napisao kako se čini da je vozač kamiona ubio više desetaka ljudi. – Ostanite u kućama – napisao je Estrosi. Lokalni dužnosnik Sebastien Humbert kazao je za BFM TV da možda ima "30 mrtvih i 100 ozlijeđenih", a potvrdio je da je vozač kamiona ubijen u "razmjeni vatre", piše Le Figaro. List Nice-Matin objavio je na Twitteru fotografiju na kojem se vidi bijeli kamion nasred ceste s razbijenim prednjim dijelom, a ispred njega se iza palmi skrivaju četiri policajca s oružjem u rukama. Le camion qui a foncé sur la foule pic.twitter.com/h4QuBabJMx Lokalne vlasti pozvale su ljude da ne izlaze na ulicu, a incident su nazvali "napadom". Na nekoliko snimki koje su se večeras proširile internetom vidi se kako ljudi panično bježe u francuskom gradu Nici. Navodno ima i nepotvrđenih izvještaja o pucnjavi i mnogo ozlijeđenih, piše RT. Mouvement de panique !! #Nice pic.twitter.com/RgXar3fWZs – Vidio sam ljude prekrivene krvlju – kazao je reporter lista Nice Matin, piše RT. jss dans nice y'a des mouvements de foule de mutant on sait pas pk pic.twitter.com/ByXnaig0Qk 