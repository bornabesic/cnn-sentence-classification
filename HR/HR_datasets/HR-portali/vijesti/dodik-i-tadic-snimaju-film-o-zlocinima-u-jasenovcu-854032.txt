Premijer Republike Srpske Milorad Dodik, u posljednje vrijeme poznat po čestim verbalnim sukobima s hrvatskim predsjednikom Mesićem, najavio je svoj angažman i na kulturnom polju, a rezultati bi trebali biti vidljivi na filmskim platnima.   On je u intervjuu za list "Press" najavio formiranje odbora za snimanje velikog filmskog projekta "Jasenovac" koji će tematizirati najveći zločin nad Srbima u 20. stoljeću, počinjen u vrijeme NDH.   Tadićeva podrška Formiranje odbora podržao je srbijanski predsjednik Boris Tadić koji s Dodikom vrlo prisno surađuje. Najava osnivanja odbora dolazi samo nekoliko tjedana nakon što je srbijanski ministar vanjskih poslova Vuk Jeremić izjavio da će Srbija u svojoj protutužbi protiv Hrvatske otvoriti pitanje masovnih ubojstava Srba u logoru Jasenovac.   Hvaleći se odličnom suradnjom sa Srbijom, Dodik nije propustio priliku ponovno spomenuti da je njegov entitet u svemu bolji od Federacije BiH kao i da Republika Srpska neće osjetiti recesiju od koje mnogi strahuju u nadolazećoj 2009.   'Imate pravo na snove, ali RS se ne gasi' Dodik se obrušio i na predstavnike međunarodne zajednice rekavši da nije on taj koji izaziva probleme i da je uvijek spreman na razgovore:  - Ne mislim da su oni najpametniji i najljepši, pogotovo kad vidim što su učinili sa svojim gospodarstvima. Nijedna zemlja na svijetu nema strane suce i strane tužitelje u državnim organima. Oni imaju mjesečne plaće od 20.000 eura, kaže Dodik.  Na pitanje o najavama gašenja Republike Srpske, Dodik je odgovorio:  - Imaju ljudi pravo na snove, ali mnogi snovi se ne ostvaruju. RS ne može biti ugašena.  (A.Be.) 