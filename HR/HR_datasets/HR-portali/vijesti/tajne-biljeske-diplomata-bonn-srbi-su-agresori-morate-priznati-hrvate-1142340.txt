Bila je srijeda, 27. studeni 1991., tjedan nakon pada Vukovara, a američki veleposlanik u Njemačkoj Robert M. Kimmitt točno u podne sjedio je u Bonnu s Michaelom Libalom, njemačkim diplomatom koji je u ministarstvu vanjskih poslova vodio desk za Jugoslaviju. Ono što Nijemac govori Amerikancu, a što je zabilježeno u dosad javno nepoznatoj diplomatskoj bilješci koju je pronašao Večernji list, dočarava koliko su Nijemci snažno lobirali za međunarodno priznanje Hrvatske i Slovenije unatoč otporu nekih važnih zemalja unutar tadašnje Europske zajednice, pa i unatoč lobiranju SAD-a da uspori to priznanje. Samo sat-dva nakon povjerljiva sastanka s njemačkim diplomatom, najupućenijim u to pitanje, Amerikanci, ali i cijeli svijet, mogli su čuti njemačkog kancelara kako javno pred svojim parlamentom, Bundestagom, govori da će SR Njemačka priznati Sloveniju i Hrvatsku prije Božića, čak i ako njezini europski partneri ne pristanu da svi zajedno to učine. Nije, dakle, velika tajnovita novost kad njemački diplomat na sastanku govori američkom kolegi da će Njemačka intenzivno raditi na tome da sve zemlje EZ-a priznaju Hrvatsku i Sloveniju, no da je spremna djelovati i bez takvog konsenzusa EZ-a, povlačeći sa sobom “koliko god država može sakupiti”. Ali vrijednost diplomatske bilješke tog sastanka, pa i iz ove perspektive četvrt stoljeća nakon međunarodnog priznanja Hrvatske, jest u tome što dočarava koliko je duboka bila ta njemačka podrška priznanju. Cijeli tekst pročitajte u izdanju Večernjeg lista od nedjelje Neke od ostalih tema iz specijalnog priloga 25 godina priznanja Hrvatske: - Uvjet priznanja: Mirovni plan i deblokada JNA - Ivo Lučić: Bitka za punu neovisnost van balkanskih asocijacija još nije gotova - Davorin Rudolf: Bush je svakog tjedna pitao "o čemu se tu radi"? - Nino Raspudić: Otkud više Juga? - Božo Skoko: Borba protiv velikosrpske propagande traje i danas - Rušenje helikoptera s promatračima EZ-a ubrzalo je priznanje - Hrvatska prije četvrt stoljeća i danas: U 25 godina udvostručen broj diploma Depeša o Njemačkoj 