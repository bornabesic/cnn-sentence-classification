U očekivanju sastavljanja vlade Tihomira Oreškovića i programskih točaka te administracije, o prvim potezima politike u idućoj godini možemo nagađati iščitavajući predizborne programe stranaka koje su ušle u koaliciju – HDZ-a i Mosta. U kampanji su obećavali puno, a kao nazivnik možemo reći da se vraćamo na 'dolinu suza' koju je na početku predizborne utrke najavio Tomislav Karamarko. HDZ je ponudio ambiciozan plan koji bio u konačnici doveo do rasta BDP-a po stopi od pet posto godišnje, koji uključuje puno teških rezova poput smanjenja državne uprave i privatizacije brojnih poduzeća koja još posluju u okrilju države. Most je glasove dobio na platformi jakih reformi koje su uključivale oštre rezove, od onih u broju općina do plaća političara. Plaća manja 30 posto Kao prvi potez mostovci su najavljivali rezanje plaća zastupnicima na 9999 kuna mjesečno, a u tome bi mogli imati potporu i u HDZ-u, čiji je predsjednik Karamarko nekoliko puta istaknuo kako plaće dužnosnika treba rezati i do 30 posto. Iako na prvu loptu populistički dobro zvuči, takva mjera ne bi donijela bitnije uštede u državnom proračunu, a moguće je da bi otvorila vrata za korupciju. Takav potez za sobom povlači i rezanje plaća u državnom aparatu u kojem bi zbog toga moglo doći do egzodusa kvalitetnih kadrova pa bismo umjesto efikasnije i sposobnije uprave mogli imati još lošiju birokraciju. Od najave rezanja općina i ukidanja županija neće biti ništa, jasno je bilo i prije izbora, jer je HDZ odmah ustao protiv takve ideje koja podrazumijeva naglo rezanje teritorijalnih jedinica. Mostovci su reterirali i od ideje velikih promjena u monetarnoj politici. HDZ je pak pred birače išao s najavom manjeg PDV-a, ali tek kada se gospodarstvo oporavi dovoljno da državni proračun ne osjeti taj pad prihoda u većoj mjeri, ali ono gdje se promjene mogu napraviti od prvog dana jest najava rezanja broja parafiskalnih nameta iako to u konačnici slabi fiskalnu poziciju općina i županija te nekih državnih tvrtki i agencija. Za djecu 320 milijuna kuna Nisu sva obećanja bila vezana za rezanje troškova – neka su bila i usmjerena na povećanje prava. Tako je HDZ obećao da će svaka obitelj za novog člana dobiti 1000 eura potpore od države, što bi državu koštalo oko 320 milijuna kuna godišnje, ali bi se barem četvrtina tog novca vratila u državni proračun u obliku poreza. >> Most: Ovo je 5 ključnih točaka reforme zdravstvenog sektora! >> Sindikat zatečen mjerama koje će u postupku reforme zdravstvenog sustava podržati Most Porezno rasterećenje građana, pri čemu se najavljivalo i smanjenje opće stope PDV-a, a tvrtkama bi se olakšalo rezanjem parafiskalnih nameta i smanjenjem poreza Državno zemljište staviti u pogon obećanje je kojim bi se trebala znatno povećati proizvodnja hrane i ojačati prehrambena industrija Reforme su obećane, a najviše se govorilo o efikasnijoj javnoj upravi Manje plaće zastupnicima i ministrima obećanje je koje je Most i konkretizirao najavivši da će saborski zastupnici raditi za 9999 kuna mjesečno Ukidanje općina i županija bilo je najjače obećanje kojim je Most ušao u predizbornu kampanju Promjena monetarne politike u smjeru ekspanzivnijih mjera i plasmana novca na tržište 