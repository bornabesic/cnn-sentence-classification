Foto:   SRBIJANSKA policija uhitila je 16 carinika i odgovornu osobu u jednom poduzeću zbog sumnje da su zlouporabama oštetili proračun Srbije za više od 11,5 milijuna eura, priopćeno je u Beogradu.  Istraga je otvorena pod sumnjom da su carinici gotovo godinu dana raznu robu, a uglavnom cigarete iz inozemstva, fiktivno razduživali za navodne potrebe raznih veleposlanstava i međunarodnih organizacija u Srbiji.  Privedeni su osumnjičeni da su uz nekompletnu, neispravnu i falsificiranu dokumentaciju omogućili poduzećima neplaćanje carine, poreza, pristojba na luksuz i drugih dadžbina.  "Osim uhićenja osumnjičenih i njihovog procesuiranja, spriječeno je i dalje nanošenje štete proračunu Srbije i nastavak krađe više milijuna eura", naveo je u pisanoj izjavi srbijanski ministar unutarnjih poslova Nebojša Stefanović.