Theresa May izgubila je vjerodostojnost 90 minuta nakon što je postala premijerka. Tako su britanski liberali reagirali na vijest koja je zapanjila i Veliku Britaniju i svijet: nova britanska premijerka Theresa May na mjesto šefa diplomacije imenovala je Borisa Johnsona, koji je u svojoj karijeri uspio uvrijediti pola svijeta, narode kao i političke vođe, od Vladimira Putina do Georgea W. Busha i Baracka Obame, od Afrike preko Turske do Kine. “Dragi svijete, žao nam je”, poručuje Daily Mirror na naslovnici, a u Europi ne mogu povjerovati da imenovanje nije neki skeč u stilu Montyja Pythona. Po Obami je bivši novinar Johnson, koji je karijeru počeo pristranim i tabloidnim izvještavanjem iz Bruxellesa, opleo u komentaru, ljutit što je američki predsjednik stao na stranu ostanka Britanije u EU, pa ga nazvao licemjerom. Novom britanskom ministru vanjskih poslova neće biti ništa lakše ni ako Hillary Clinton uđe u Bijelu kuću, jer ona ga, rekao je, podsjeća na “sadističku medicinsku sestru u psihijatrijskoj bolnici”. Glasnogovornik State Departmenta Mark Toner pokušao je ostati ozbiljan i izvući se frazama kad su ga pitali kako će imenovanje bivšeg londonskog gradonačelnika utjecati na odnose dviju zemalja. S koliko će nas zemalja posvađati do vikenda, pitaju se Britanci, iako ima i onih koji misle da će Johnson uspjeti. No, drugi su uvjereni da će mandat provesti kružeći svijetom i ispričavajući se. Mediji nemaju pravog odgovora zašto je May imenovala Johnsona, moguće je i da je cilj riješiti ga se zauvijek, jer izgledi da uspije nisu veliki, iako govori četiri jezika. Možda je najtočniju ocjenu izrekao šef Europskog parlamenta Martin Schulz. Prema njemu, vlada nove premijerke više služi za rješavanje unutarnjih pitanja Konzervativne stranke, nego nacionalnim interesima, pa se tako, kaže Schulz, nastavlja opasno vrzino kolo koje bi moglo naštetiti i Britaniji i Europi. Jer, unutarnji prijepori među torijevcima su i doveli do referenduma. Na Johnsonovo imenovanje njemačka kancelarka Angela Merkel reagirala je suzdržano, držeći se odnosa među narodima, a ne među dužnosnicima, no francuski šef diplomacije Jean-Marc Ayrault nije se susprezao, rekavši kako je Johnson, kad nema kud, lažljivac, koji je Britancima izrekao gomilu laži uoči referenduma, što ne upućuje na blistav start nove Johnsonove karijere. Premijerka May na važne je položaje postavila još političara koju su vodili kampanju za izlazak Britanije iz EU, pa je zagovorniku Brexita Liamu Foxu pripala dužnost ministra međunarodne trgovine, koji će morati utanačiti detalje razvoda s EU. Novoformirano ministarstvo za izlazak iz EU pripalo je također aktivistu izlaska Davidu Davisu. – Želim zemlju koja je dobra za svakoga, bolju Britaniju, riješit ćemo goruće nepravde. Vladu neće voditi interesi privilegirane manjine – obećala je premijerka. No, društvene mreže nije uvjerila, prozivaju je zbog sporne uloge u zaštiti ljudskih prava.  >> Povratak Borisa Johnsona: Karijera puna gafova i uvreda 