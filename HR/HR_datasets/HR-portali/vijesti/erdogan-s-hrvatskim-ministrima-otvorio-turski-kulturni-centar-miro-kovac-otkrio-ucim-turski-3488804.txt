ZAGREB - Hrvatski ministri diplomacije i kulture i turski gosti predvođeni predsjednikom Recepom Tayyipom Erdoganom otvorili su u srijedu navečer Turski kulturni centar u Zagrebu čime je turski predsjednik završio posjet Hrvatskoj posvećen jačanju bilateralne suradnje s naglaskom na gospodarstvo.   Turska je smještena na raskrižju drevnih civilizacija koje su oblikovale svjetsku povijest, rekao je Erdogan u prigodi otvaranja zagrebačkog Instituta Yunus Emre, jednog od 45 takvih centara koji djeluju u 37 zemalja diljem svijeta.   O snazi hrvatsko-turskih povijesnih veza govorili su i Erdogan i ministar vanjskih i europskih poslova Miro Kovač koji je s ministrom kulture Zlatkom Hasanbegovićem, zagrebačkim gradonačelnikom Milanom Bandićem, s Erdoganovom suprugom i ostalim članovima turskog izaslanstva sudjelovao u istodobnom presijecanju vrpce.   Erdogan je izrazio zadovoljstvo tijesnom suradnjom između katedre Turkologije Filozofskog fakulteta u Zagrebu i Instituta Yunus Emre.   Kroz tu ustanovu nazvanu po pjesniku i predstavniku filozofije sufizma iz 13. stoljeća, službena Ankara od 2009. promiče turski jezik i književnost, kulturu te povijest i jača kulturnu razmjenu među zajednicama i regijama.   Ulazni prostor zagrebačkog centra rese po zidovima ispisane riječi iz bogatog korpusa turcizama koji su ušli u svakodnevnu uporabu hrvatskog jezika poput badema, kutije te visoko na vrhu ortaka, na što se Erdogan referirao poželjevši dobar ortakluk dvjema zemljama.   Kovač je podsjetio na važnost turskoga gospodarstva i ulogu te zemlje kao mosta između Azije i Europe i otkrio da i sam uči turski.   Otvorenje kulturnog centra u Hebrangovoj 34. upotpunjuje obilježavanje 100. obljetnice priznanja islama u Hrvatskom saboru, rekao je u Kovač.   U srijedu prije podne ta je obljetnica bila svečano proslavljena u Hrvatskom saboru, a poslije podne programom u Hrvatskom narodnom kazalištu u Zagrebu u kojem su Erdogan, hrvatski dužnosnici i predstavnici islamskih zajednica u regiji isticali pozitivan hrvatski primjer međuvjerskog suživota i dijaloga.   Zagrebački centar, koji će nuditi besplatne tečajeve turskog jezika zainteresiranima, otvoren je izložbom "Od Konstatinopolisa do Istanbula: bosporske fotografije od sredine 19. do 20. stoljeća", koje su sve originali i svjedoče o kozmopolitskom duhu Istanbula.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!