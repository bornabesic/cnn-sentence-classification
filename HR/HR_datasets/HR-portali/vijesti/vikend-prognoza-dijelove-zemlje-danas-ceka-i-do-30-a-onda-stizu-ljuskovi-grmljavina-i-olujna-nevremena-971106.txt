Foto: 123rf I DOK će neke danas boljeti glava zbog južine, skore promjene vremena i nepovoljnih biometeoroloških prilika, neke bi mogla zbog prpošnih maturanata koji će slaviti po suncu i toplini, a u subotu će biti nevolja i zbog mjestimičnog olujnog nevremena.   Iznad Slavonije, Baranje i Srijema oblaka će biti malo, veći dio dana čak i nimalo. Uz slab do umjeren južni i jugoistočni vjetar najniža temperatura zraka bit će od 10 do 12 °C, a najviša uglavnom oko 28 °C. Ponegdje možda čak i 30 °C, piše HRT.  I u središnjoj će Hrvatskoj biti stabilno, sunčano i iznadprosječno toplo, uz slab, poslijepodne gdjegod i umjeren južni i jugoistočni vjetar, u zapadnim krajevima i jugozapadni.  Umjerenog jugozapadnjaka bit će i u gorju, dok će na sjevernom Jadranu jačati jugo, uz koje u drugom dijelu dana more na otvorenome može biti i umjereno valovito. Navečer će biti i sve više oblaka, pa će se povećavati vjerojatnost pljuskova i grmljavine, kojih će gotovo sigurno biti u subotu. Najniža temperatura zraka u unutrašnjosti oko 8 °C, uz more od 13 do 17 °C, a najviša između 23 i 25 °C.  Na srednjem Jadranu i u unutrašnjosti Dalmacije još toplije, najprije uz vedrinu, pa poslijepodne sve više oblaka koji još neće remetiti dojam sunčanog vremena. Nakon noćnog i jutarnjeg burina poslijepodne će zapuhati mjestimice umjeren jugozapadnjak, prema kraju dana sve češće jugo.  Juga i jugozapadnjaka, nakon burina, bit će i na jugu Hrvatske, uz također sunčano vrijeme, te relativno visoku temperaturu zraka - ujutro od 15 do 20 °C, a poslijepodne od 24 do 28 °C, u unutrašnjosti ponegdje vjerojatno i 30 °C.  Stiže nova promjena  U subotu promjena! Pljuskovi, grmljavina, ponegdje vjerojatno i olujno nevrijeme, već prijepodne na sjevernom Jadranu, a do večeri i južnije, gdje će nestabilno biti i u nedjelju. Od ponedjeljka ponovno sunčanije, uz umjerenu, gdjegod i jaku buru i tramontanu, koje će mjestimice zapuhati već u subotu, a u nedjelju će na većini Jadrana vjerojatno biti najjače, ponegdje i s olujnim udarima.  I u unutrašnjosti će u subotu biti povremene mjestimične kiše, često u obliku pljuskova koje će pratiti grmljavina, najprije u gorju, unutrašnjosti Istre i Dalmacije, a u drugom dijelu dana vjerojatno posvuda, najkasnije u Podunavlju. Sporadične kiše bit će i u svježiju nedjelju, uglavnom prijepodne, a u ponedjeljak još vjerojatno i u gorju, te Slavoniji, Baranji i Srijemu.