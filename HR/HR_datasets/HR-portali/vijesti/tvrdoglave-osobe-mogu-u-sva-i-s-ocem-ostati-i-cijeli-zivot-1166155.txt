Sedmogodišnja izolacija na koju se, čini se, svojom voljom odlučila Marica Krlin iz Čeglja kraj Jastrebarskog, bizaran je slučaj koji je jučer privukao pažnju javnosti. Nestala je u dobi od 32 godine, sve potrage nisu dale rezultata, da bi je s 39 pronašli u susjedstvu obiteljske kuće – sve vrijeme živjela je u sobičku u susjedovu štaglju. Ta je nesvakidašnja priča donijela brojna pitanja, a najteže je shvatiti kako se netko može odlučiti na takav korak i, još više, tako dugo na njemu ustrajati. Djeca zamjeraju ocu Sve skupa spada u područje psihopatologije, ne dvoji ugledni psihijatar prof. dr. sc. Nikola Mandić, danas stalni psihijatrijski sudski vještak, ranije dugogodišnji predstojnik Klinike za psihijatriju KBC-a Osijek. – Nije osvijetljen njen odnos s ocem. Taj bi odnos prvi trebao biti istražen, ali i odnos sa susjedom. Moguće da se u oba slučaja njome manipuliralo i svi su ti odnosi u području psihopatologije, kao i njena osobnost koja spada u kategoriju osoba koje nisu u stanju riješiti konflikt bez stručne pomoći. Njen postupak ukazuje na graničnu strukturu ličnosti, nizak kvocijent inteligencije i upornost da ostaje u dijelu konflikta s ocem koji njoj ide u prilog odnosno koji je ona prihvatila kao realan, a ne koji je objektivan. Normalna osoba uvijek ima težnju da razriješi konflikt i da energiju koja je bila vezana na konflikt oslobodi i usmjeri na nešto drugo, a osobe koje su tvrdoglave, s poremećajem ličnosti, ali i nedovoljne mentalne razvijenosti, kamuliraju konflikt, pogotovo kad im netko u tome da podršku. Ima osoba koje cijeli život ostanu u jednom konfliktu ako im se ne pomogne – ističe prof. Mandić navodeći primjer supruga koji je nakon svađe sa ženom napravio zemunicu i šest mjeseci u njoj živio, sve dok ga policija nije privela. Na sudu se pokazalo da zbog velikog gubitka više nije bio u stanju nositi se s realitetom i prelazi u irealno. Bilo je još nekoliko takvih slučajeva u 55-godišnjoj karijeri prof. Mandića, a uvijek je bila psihoza u pitanju. Također, kaže, znao je za slučajeve kada su djeca toliko zamjerila ocu zbog ponovne ženidbe da nisu po 20 godina razgovarali! – Otvara se mnogo pitanja, a među njima i kako je okolina dozvolila da se ništa ne napravi u njenu korist u tih sedam godina – kaže prof. Mandić. Struktura ličnosti Prof. Vlado Jukić, ravnatelj Klinike za psihijatriju Vrapče, ustvrdio je tek da je riječ o kompleksnoj situaciji koja se ne može svesti na jedan uzrok. – Nikako nije isključiv razlog jedan, već je niz elemenata u kombinaciji uzrokovalo ovu situaciju, od strukture ličnosti, snalaženja u socijalnoj sredini, odnosa prema ljudima, pa do bolesti– rekao je prof. Jukić dodajući tome i neobičnu ulogu čovjeka kod kojeg je bila skrivena.