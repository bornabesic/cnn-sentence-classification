Uskokovi istražitelji u četvrtak će, najvjerojatnije u bolnici gdje se nalazi na liječenju, ispitati suvlasnika CIOS-a Petra Pripuza, nakon čega će odlučiti hoće li protiv njega i njegovih suosumnjičenika pokrenuti istragu zbog izvlačenja novca iz tvrtke i izbjegavanja plaćanja poreza. Pripuzov odvjetnik Anto Nobilo večeras je izjavio Hini kako bi njegov branjenik, nakon uhićenja i pretresa doma i poslovnih prostorija, trebao primiti dokumente o privremenom oduzimanju predmeta. Potom očekuje ispitivanje Uskokovih istražitelja, a nakon toga i odluku o pokretanju istrage. Nobilo je kazao i da ga ne bi iznenadilo da tužiteljstvo za njegova branjenika zatraži istražni zatvor, o čemu će odlučiti sudac istrage zagrebačkog Županijskog suda. Ukoliko mu odrede istražni zatvor, na što će se obrana žaliti, Pripuz bi mogao završiti u zatvorskoj bolnici u Svetošimunskoj ulici, ali i u zatvoru u Remetincu. "U ovom trenutku je u bolnici, ako Svetošimunska ima mogućnost za njegovo medicinsko stanje vjerojatno će ići tamo. No, ako ga u međuvremenu otpuste iz bolnice, a odredi mu se istražni zatvor, ići će u Remetinec", kazao je Nobilo. Dodao je i kako smatra da je u Pripuzovu slučaju zatvaranje nepotrebno, jer policija godinu dana istražuje poslovanje CIOS-a. - Godinu dana su oni u firmi. Sve ostavlja traga, to je gospodarsko poslovanje, a ne krvni delikt. Postoji trag o svemu, izuzeli su dokumentaciju i tu nema potrebe za pritvor - kazao je Nobilo. Uskok se i dalje nije službeno oglasio o Pripuzovu uhićenju, no neslužbeno se doznaje da osim njega za izvlačenje novca i izbjegavanje plaćanja poreza terete još 12 osoba. Prvi osumnjičenici poslijepodne su dovedeni na ispitivanje u sjedište Uskoka u Gajevoj ulici, a sve bi trebalo biti dovršeno u četvrtak, nakon čega slijedi odluka o pokretanju istrage i eventualno traženje istražnog zatvora. Prema neslužbenim informacijama istražitelji sumnjaju da je u ovom slučaju riječ o zločinačkom udruživanju, ali i o zlouporabi povjerenja u gospodarskom poslovanju te utaji poreza, oboje u sastavu zločinačkog udruženja. Iznos izvučenog novca neslužbeno se procjenjuje na gotovo 100 milijuna kuna. Neslužbeno se doznaje da je među osumnjičenima i Pripuzov sin Ante, kao i nekoliko direktora CIOS-ovih tvrtki kćeri. Osim što su glavni osumnjičenici međusobno navodno podijelili "više desetaka milijuna kuna" izvlačenjem novca je, prema sumnjama istražitelja, Pripuzovoj tvrtki omogućeno umanjenje poreznih obveza za čak 20-ak milijuna kuna. Pripuz je navodno uhićen jer je njegova tvrtka od nekoliko dobavljača kupovala sirovine koje je plaćala gotovinom, a policija sumnja da je na taj način izvlačio novac i izbjegavao plaćanje poreza. Nobilo je ranije ustvrdio da je riječ o "šupljim optužbama", a indikativnim smatra i da je Pripuz, kojega se povezuje sa zagrebačkim gradonačelnikom Milanom Bandićem, uhićen neposredno pred drugi krug lokalnih izbora. - Unutar godinu dana policija je prikupila više od 100 tisuća stranica dokumentacije iz CIOS-a, jer je CIOS od pet ili šest tvrtki kupovao otpad u vidu starih automobila i sličnog otpada na što je uredno plaćen PDV. Te su tvrtke gotovinom plaćale ljudima koji se bave sekundarnim sirovinama, međutim policija tvrdi da su to bili fiktivni računi i da su na taj način izvlačili gotovinu iz CIOS-a da bi izbjegli plaćanje poreza - kazao je Nobilo Hini.