Predsjednik SDP-a Zoran Milanović održao je u zagrebačkoj Tvornici u punoj dvorani svojih pristaša završni predizborni skup uoči izbora za čelništvo stranke, piše Novi list. - Uvjeren sam da je najbolje vrijeme za hrvatsku socijaldemokraciju i SDP kao humanu, modernu, zapadnjačku i pristojno agresivnu stranku, koja se ne da zaplašiti, tek pred nama - poručio je Milanović uz skandiranje publike, piše Novi list. Milanović se ispričao za sve krive ili povišene tonove kojih je u kampanji bilo s njegove strane. - Ako se itko našao uvrijeđenim, žao mi je - kazao je bivši premijer. - Mi smo progresivna stranka i nikad ne želimo stajati na mjestu i idemo naprijed. Naše četiri godine u vladi Hrvatsku su gurale naprijed. Imali smo velike uspone i manje padove u te četiri godine - govorio je Milanović i dodao da SDP vidi kao veliku hrvatsku državnu i radničku stranku te da se ne boji za Hrvatsku u kojoj je SDP na parlamentarnim izborima ipak dobio veliki broj glasova povjerenja. - Možda se nismo dovoljno glasno obraćali svima kojima smo mogli, ali glasače HDZ-a ne gledamo kao neprijatelje. Za par godina oni će glasati za nas jer HDZ ne nudi ništa osim plašenja lustracijom, Srbima i sličnim stvarima iz prošlosti - uvjeren je Milanović. Osvrnuo se i na svoje kritičare u stranci: - Govori se o tome da ćemo se svetiti. A čime, molim lijepo? Stranka je dobrovoljno društvo odgovornih ljudi. Nema u SDP-u osvete, pričaj i radi što hoćeš - kazao je. Na kraju je pozvao Forum mladih SDP-a da ga napadaju dobrim i novim idejama i da se ne bave statusnim pitanjima. - Tada se za snagu SDP-a ja ne bojim - dodao je Milanović i završio riječima: - Nema predaje, nema prijevare.