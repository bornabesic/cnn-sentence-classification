Jadranki je danas 66 godina. S godinama je teško oboljela. Bolest ju je dovela do deložacije iz stana i sada sa svojih 2.600kn mirovine i 300kn pomoći, preživljava kao podstanar. Glumica Jadranka Matković, nekima poznatija kao Rebeka Palisander iz Nad lipom 35, proživljava teške trenutke. Na njenu situaciju upozorila je novinarka Tina Puhalo. Evo što je napisala na društvenim mrežama. “Jadranku Matković znam onoliko koliko me sjećanje najdalje vraća u djetinjstvo. Bila je kolegica mog tate i naša susjeda u Utrinama. Iako samozatajna i uvijek u nekom svom filmu, prema nama djeci uvijek je bila srdačna i nasmijana. Jadranka je u Zagreb stigla iz Sarajeva. Svoje obitelji nije imala, a nije imala ni stalni angažman u kazalištu, koji je glumcima omogućavao određenu materijalnu sigurnost i stabilnost. Jadranka je cijelu svoju, više nego respektabilnu karijeru, bila slobodnjak. Wikipedija kaže da je odigrala 26 televizijskih i čak 68 filmskih uloga! Podatak o kazališnim ulogama nedostaje jer pozdano znam da je i u kazalištu igrala, s obzirom da smo bile partnerice u Komedijinoj Muholovci. Jadranki je danas 66 godina. S godinama je teško oboljela. Bolest ju je dovela do deložacije iz stana i sada sa svojih 2.600kn mirovine i 300kn pomoći, preživljava kao podstanar. Kažem, preživljava i to doslovno jedva jer kad plati stanarinu i režije, ostane joj cijelih 700kn za hranu i ostale troškove, odnosno 22,5 kn dnevno. To je razlog radi kojeg ovo pišem. Jadranka treba našu pomoć! Na ovaj mail me potaknulo 137 Jadrankinih frendova koji su joj neki dan putem Facebooka čestitali rođendan. Jadranka je bila zahvalna što nije zaboravljena i u par navrata je svima zahvalila, a ja sam pomislila da je svatko od tih 137 ljudi koji su joj čestitali, uplatio samo po 10kn na njen račun, skupilo bi se za Jadranku velikih 1370kn. Zato sam odlučila zamoliti vas da zajedno pomognemo Jadranki, kako bi joj barem malo olakšali. Ne budi vam teško, uplatite koliko možete. Doslovno svaka kuna će joj dobro doći. I sherajte dalje!! Uzdam se u vas, dobri ljudi! Evo broja Jadrankinog računa na koji možete uplatiti: Jadranka Matković IBAN: HR 6623900013290759961″, napisala je Puhalo. Poznata glumica za dnevnik.hr je kazala da je jako zahvalna Tini zbog toga što je napravila, ali i da joj je bilo  malo neugodno. “Bojala sam se loših komentara. Nemam ja nikakva očekivanja ali iskrena da vam budem – ako nešto bude od toga, bude”, kazala je skromno Jadranka koja je svjesna da se na umirovljenički dom čeka godinama. ”Naravno da bi mi umirovljenički dom dobro došao. Ali iskrena da vam budem, mene je ubila deložacija prije pet godina. Da sam ja u svojem stanu sve bi bilo drugačije, izdržala bih nekako s tim novcima.  Ali ja nisam jedina, znate. Puno je mojih kolega završilo grozno. Svjesna sam da sam trebala biti racionalnija u životu. Bila sam slobodnjak i zato mi je mala penzija. Trebala sam slušati kada su mi govorili da trebam imati negdje angažman”, kazala je glumica koja je statusom prijateljice s petka na subotu preplavila društvene mreže. 