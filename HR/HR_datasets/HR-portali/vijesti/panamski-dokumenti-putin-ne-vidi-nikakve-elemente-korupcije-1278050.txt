Ruski predsjednik Vladimir Putin rekao je kako ne postoje nikakvi elementi korupcije u pogledu Panamskih dokumenata kojima je razotkrivena masovna utaja poreza u svijetu i ocijenio da njegovi protivnici žele time destabilizirati Rusiju. "Naši protivnici prije svega ciljaju jedinstvo i konsolidaciju ruske nacije, našeg multinacionalnog ruskog naroda. Oni nas pokušavaju potresti iznutra, kako bismo bili poslušniji", rekao je. "Pa su stvorili informativni proizvod." "Postoji određeni prijatelj ruskog predsjednika, on je učinio ovo i ono, i u tome vjerojatno postoji element korupcije", rekao je Putin, referirajući se na tvrdnje da je upleten u korupciju s prijateljem, čelistom Sergejem Rolduginom. "Ali ne postoji nikakav element korupcije", kazao je, istaknuvši da se ponosi ljudima kao što je Roldugin. Putin je, kako prenosi Blic , izjavio i da se 'moćna Rusija mnogima ne sviđa'. Dodao je da se 'Rusija sviđala svima devedesetih godina, kada je molila za pomoć, a sada zapadne partnere iritira samostalan stav Moskve'. 'To je počelo u vezi s Jugoslavijom, kada se zapadni tisak obrušio na tadašnjeg predsjednika Rusije Borisa Jeljcina, koji se protivio bombardiranju Beograda. To se potvrdilo i u slučaju Ukrajine, odnosno želje naroda Krima da se pripoji Rusiji. Tu su i manji slučajevi, kao što je afera Snowden. Sve to iritira naše partnere, koji su navikli na monopol u međunarodnim odnosima i ne žele o svojim potezima razgovarati ni s kim. Međutim, posljednji događaji u Siriji pokazali su da Rusija nije samo u stanju rješavati probleme u svom neposrednom okruženju, već može to raditi i daleko od svojih granica', kazao je. Panamski dokumenti, milijuni povjerljivih dokumenata koji su procurili iz odvjetničke tvrtke Mossack Fonseca u Panami, otkrivaju da Putinovi bliski suradnici posjeduju niz offshore tvrtki. Sugeriraju da se te tvrtke možda koristi za pranje novca. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!