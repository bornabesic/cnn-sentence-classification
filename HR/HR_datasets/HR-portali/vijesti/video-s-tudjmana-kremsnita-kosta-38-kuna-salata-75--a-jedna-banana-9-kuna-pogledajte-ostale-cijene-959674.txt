«»Foto: Borna Filić/Pixsell, Index DANAS JE s radom počeo novi terminal Zračne luke Franjo Tuđman, a tom smo ga prilikom obišli kako bi čuli dojmove putnika, ali i samih zaposlenika novog aerodroma.  Stigli smo na njega oko 9, u vrijeme kad nije bilo gužve. Budući da je aerodrom velik (predviđen je za prihvat 5 milijuna putnika), a putnika malo, sve je djelovalo poprilično pusto.   Porazgovarali smo s nekoliko ljudi i svi su zadovoljni viđenim.  "Oduševljene smo. Nismo nikad putovale s Plesa pa ne znamo kako je bilo tamo, no ovaj je aerodrom jako lijep i velik. Sviđa nam se. Evo zovemo sve prijatelje da im pokažemo kako izgleda", rekla su nam dvije djevojke koje lete za Dubrovnik. I putnici i djelatnici zadovoljni  Porazgovarali smo i sa zaposlenicima MZLZ-a koji rade na registraciji putnika. Rekli su nam da sve teče u redu, da nije bilo nikakvih problema te da uživaju radeći na novom terminalu.  Jedan od zaposlenika je samo dodao da ga jedino malo bole noge, od hodanja, aludirajući na veličinu novog terminala.  Sve u svemu, osoblje novog aerodroma je zadovoljno i nadaju se da će se i dalje promet odvijati prema planu i bez nekih problema. Danas očekuju da će novim aerodromom proći oko 6000 putnika.   Pričali smo i s dvoje Nizozemaca koji su boravili u Zagrebu i sad putuju za Amsterdam.  "Super je, sviđa nam se kako izgleda. Kad smo dolazili u Zagreb prije par dana, sletjeli smo na stari aerodrom, tako da nam je ovo baš zanimljivo. Zanimljivo nam je to što smo se zatekli u ovo vrijeme u Zagrebu i imali priliku letjeti i s novog aerodroma", rekli su nam Nizozemci.  > Otvoren Franjo Tuđman > Pogledajte veliku galeriju fotografija USKORO OPŠIRNIJE Kremšnita 38 kuna, prijevoz do Tuđmana i za 4 kune  Sreli smo i Zagrepčanku koja je došla samo popiti kavu.  "Nigdje ne letim danas, no zanimalo me kako sve izgleda pa sam došla popiti kavu. Super je to što se puno prije dođe do novog aerodroma nego do Plesa. Išli smo Radničkom pa preko Domovinskog mosta i došli smo za tren", rekla nam je Zagrepčanka koju smo zatekli na ulazu u zračnu luku.  Provjerili smo i cijene koje su poprilično paprene, baš kao što je i običaj na zračnim lukama. Kava se može popiti za 18 kuna, a najskuplja je preko 30 kuna, ovisno o dodatnim okusima. Voda od pola litre je 18 kuna, jedna jabuka je osam kuna, a ako želite kupiti jednu bananu, to ćete platiti 9 kuna. Posebno nam je za oko zapela zagrebačka kremšnita po cijeni od 38 kuna te salata od avokada i škampa za 75 kuna. No, postoje i jeftinije stvari ako ogladnite, pa tako recimo burek možete kupiti za 16 kuna.  Što se tiče prijevoza do zračne luke, ako idete osobnim automobilom sat parkiranja platit ćete 27 kuna. Dva sata su 47 kuna, a dnevna karta je 150 kuna.   Ako se pak odlučite na taksi, velikogorički taksisti koji stoje pred aerodromom naplatit će vam oko 160 kuna prijevoz do centra Zagreba, no možete i autobusnim prijevozom Pleso koji vozi do Autobusnog kolodvora, a cijena karte je 30 kuna u jednom smjeru.   No najjeftiniji je način javnim prijevozom, budući da je ZET od danas uveo novu autobusnu liniju 290 koja vozi na relaciji Kvatrić-Zračna luka-Velika Gorica. Cijena karte je 4 kuna, a ovisno o gužvi u prometu, možda ćete trebati kupiti još jednu, no ta je opcija od 8 kuna po smjeru daleko najpovoljnija.