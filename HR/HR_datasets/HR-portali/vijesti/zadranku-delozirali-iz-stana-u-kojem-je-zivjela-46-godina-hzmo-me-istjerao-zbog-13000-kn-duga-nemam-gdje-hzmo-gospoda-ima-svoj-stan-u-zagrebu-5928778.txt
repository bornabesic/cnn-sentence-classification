Zbog navodnog duga od 13 tisuća kuna Hrvatskom zavodu za mirovinsko osiguranje, 57-godišnja Zadranka Nada Bosnić u utorak je deložirana iz stana u /Ulici Josipa bana Jelačića u Zadru u kojem, kako tvrdi, živi već 46 godina. U međuvremenu joj nije pronađen privremeni smještaj, a Centar za socijalnu skrb u Zadru dodijelio joj je jednokratnu pomoć. - Na žalost nisam mogla stan otkupiti kada mi je mama umrla jer sam živjela od socijalne pomoći. Zbog toga sam sklopila ugovor o najmu s Hrvatskim zavodom za mirovinsko osiguranje koji je bio davalac stana na korištenje, a od 1991. su postali i vlasnici stana. No, nisam mogla plaćati niti tu najamninu - rekla je Bosnić za Zadarski.hr. Ona pritom tvrdi da nakon deložacije nema gdje. Stanarsko pravo Bosnić je, kako tvrdi, naslijedila od majke. Najamninu je, kako također tvrdi, uredno podmirivala do 1994. kada, kako kaže, ostaje bez posla. HZMO joj tada, kako navodi, radi raskid ugovora, ali, kako dodaje, uredno nastavlja slati uplatnice. Prije deset godina protiv Bosnić podnose tužbu, a 2013. sud donosi presudu o predaji nekretnine. Luka Gerlanc / CROPIX   - Ne znajući i za išta od toga, ona 2014. u DUUDI-u predaje zahtjev za otkup stana. Oni kažu da se 2015. trebaju donijeti posebni akti kojima će se definirati pravo otkupa stanova, a Nada Bosnić do danas nije dobila odgovor. Ne znajući više kako da ostvari svoje pravo na stan, koji je otplatila 70 posto, u travnju tuži HZMO radi utvrđivanja prava vlasništva - kažu u Živom zidu, čiji su članovi došli na jučerašnju deložaciju. - U međuvremenu gospođa Nada je dobila mirovinu, te joj se skida trećina kako bi se podmirila najamnina HZMO-u koji je vlasnik stana, a gospođa je do sad otplatila 70 posto - tvrde iz Živog zida. Luka Gerlanc / CROPIX   Zbog ovog slučaja danas je u Saboru govorio i Ivan Pernar. - Ako treba raditi cirkus ja ću ga morati raditi jer na uljudne molbe ne reagirate. Ako ne nađete rješenje u 24 sata onda ćete me odavde morati nositi - poručio je Pernar, koji se pritom obraćao HDZ-ovcima. Međutim, o cijelom slučaju se u međuvremenu oglasio i HZMO. Oni tvrde da nije istina da gospođa nema gdje živjeti, jer je naslijedila stan u Zagrebu, te da im je stan u Zadru ostavila u groznom stanju, za što su kao dokaz priložili i nekoliko fotografija. Priopćenje HZMO-a prenosimo u cijelosti: U vezi sa slučajem deložacije gđe Nade Bosnić, izvješćujemo Vas o sljedećem. Hrvatski zavod za mirovinsko osiguranje vlasnik je stana u Zadru, Ul. bana Josipa Jelačića 6B koji je na temelju Ugovora o najmu stana sa zaštićenom najamninom od 14. travnja 1998. dan u najam gđi Nadi Bosnić. Budući da gđa Bosnić već godinama ne plaća zaštićenu najamninu ni druge troškove, HZMO je 11. travnja 2007. protiv gđe Bosnić podnio tužbu za iseljenje. Općinski sud u Zadru je 27. lipnja 2013. donio pravomoćnu presudu u kojoj se nalaže Nadi Bosnić da iseli iz stana te da ga slobodnog od osoba i stvari preda u posjed i vlasništvo HZMO-a. Gđa Bosnić nije dobrovoljno postupila po presudi, stoga je HZMO zatražio donošenje rješenja o ovrsi radi ispražnjenja i predaje stana, koje je doneseno 21. ožujka 2014. Na ovršno rješenje Nada Bosnić podnosila je žalbe, koje su Rješenjem Županijskog suda u Zadru od 13. ožujka 2017. odbijene kao neosnovane te je donesen Zaključak o provedbi ovrhe na licu mjesta, na adresi u Zadru, Ul. bana Josipa Jelačića 6B i zakazana ovrha za dan 18. travnja 2017. u 10:00 sati. Nada Bosnić je 27. ožujka 2017. tražila odgodu ovrhe, ali je Općinski sud u Zadru odbio prijedlog ovršenice te je 18. travnja 2017. sudski ovrhovoditelj proveo ovrhu. U tijeku sudskog postupka HZMO je došao u posjed pravomoćnog i ovršnog Rješenja o nasljeđivanju Općinskog građanskog suda u Zagrebu od 10. listopada 2012. prema kojem je nakon smrti izvanbračnog supruga gđa Nada Bosnić jedina nasljednica stana u Zagrebu, površine 60,90 m2. Dakle, gđa Bosnić ima u vlasništvu stan u Zagrebu, stoga nije bilo prepreka za provedbu ovrhe i predaju stana Hrvatskom zavodu za mirovinsko osiguranje kao vlasniku stana. Zatečeno stanje stana nakon deložacije pokazuje potpunu nebrigu za stan koji je u potpunosti devastiran i zahtjeva velika ulaganja kako bi se doveo u stanje potrebno za stanovanje. Goran Mehkek / CROPIX Ivan Pavković, pomoćnik ravnatelja za Sektor pravnih, kadrovskih i općih poslova HZMO-a   HZMO HZMO HZMO HZMO