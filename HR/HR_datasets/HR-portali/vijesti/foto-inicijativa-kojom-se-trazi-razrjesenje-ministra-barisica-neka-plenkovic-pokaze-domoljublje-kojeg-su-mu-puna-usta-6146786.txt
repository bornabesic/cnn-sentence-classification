ZAGREB - Od premijera Andreja Plenkovića tražimo da kaže svojoj tajnici da pripremi razrješenje ministra znanosti i obrazovanja Pave Barišića, istaknuo je Marko Kovačić iz GOOD inicijative na konferenciji za novinare uoči prosvjedne akcije za kurikularnu reformu, koja se ponavlja 1. lipnja u 18 sati na Trgu bana Jelačića u Zagrebu. Od prošlogodišnjeg prosvjeda 1. lipnja, koji je pod motom "Hrvatska može bolje" okupio 50 tisuća ljudi na trgovima Hrvatske, prošlo je godinu dana, a po riječima organizatora novog prosvjeda ništa se nabolje po pitanju reforme nije dogodilo. Prosvjedna akcija u četvrtak zato se odvija pod motom "Hrvatska mora bolje", a naziv akcije je "Čekajući tramvaj zvan obrazovna reforma". Uz razrješenje ministra Barišića, organizatori traže ostavka predsjednice Posebnog stručnog povjerenstva za provedbu Strategije znanosti Dijane Vican te ponavljanje natječaja za voditelja i članove Ekspertne radne skupine za kurikulrnu reformu kojeg smatraju netransparentnim. Boris Kovacev / HANZA MEDIA Boris Kovacev / HANZA MEDIA   - Želimo da ministar Barišić svojim odlukama i prijedlozima kontinuirano radi na derogaciji obrazovnog sustava i znanosti. Pogoduje različitim klijentelističkim skupinama, mijenja Zakon o znanosti kako bi on mogao biti neprocesuiran, kako bi rektor Boras mogao ostati na mjestu rektora i nakon 65., a to su manipulacije na koje građani ne smiju pristati. Uz to, pogoduje se različitim marginalnim skupinama koje nisu dobile izborni legitimitet, ali kontinuirano drmaju sustavom odgoja i obrazovanja. Barišić nije sposoban biti ministar, a ovaj sukob, iako ga neki pokušavaju prikazati kao sukob konzervativaca i progresivaca, nije ništa drugo nego apel na europske vrijednosti. Očekujemo da ministar Barišić bude smijenjen, odnosno da Plenković pokaže domoljublje kojeg su mu puna usta, istaknuo je Marko Kovačić, iz GOOD inicijative. Po riječima Marija Bajkuše iz Foruma za slobodu odgoja, Dijana Vican rekla je u javnosti da nije čitala dokumente – životopise kandidata koji su se prijavili za rad u ERS-u. - Pitamo se je li profesoricu Vican briga za provedbu obrazovne reforme Slijedom toga, zahtijevamo se da se ponovi natječaj za voditelja i članove ERS-a uz visoke standarde transparentnosti, da bude javan te da se očuva neovisnost ERS-a, poručio je. Obzirom na interes javnosti za kurikularnu reformu, organizatori prosvjeda zaključuju da se od svega mogao napraviti primjer dobre prakse, a političari su opet napravili slučaj. Iz Ministarstva znanosti najavljena je presica u 17 sati, na kojoj će biti predstavljene zadaće i daljnje aktivnosti nove Ekspertne radne skupine za kurikularnu reformu, na čelu s Jasminkom Buljan Culej.