Tužiteljstvo BiH podiglo je jučer optužnice protiv devetorice pripadnika HVO-a za ratne zločine počinjene na području Orašja između travnja 1992. i srpnja 1993. Prvi je na popisu umirovljeni general Đuro Matuzović, zapovjednik Zbornog područja Orašje. Optužnica je podignuta i protiv Ive i Tade Oršolića, Marka Dominkovića, Jose Nedića, Marka Blažanovića, Mate i Ante Živkovića te Stjepe Đurića. Svi oni imaju i hrvatsko državljanstvo. Riječ je o devetorici uhićenih krajem listopada, a tereti ih se da su kao pripadnici struktura HVO-a, Vojne policije i policijskih struktura te stražara u logorima i zatočeničkim centrima Srednjoškolskom centru u Orašju i Osnovnoj školi Donja Mahala počinili ratni zločin nad većim brojem žrtava srpske nacionalnosti iz Orašja i okolice. Njihovo uhićenje krajem listopada, dan nakon posjeta premijera Andreja Plenkovića BiH, izazvalo je konsternaciju u Hrvatskoj. Sam Plenković je izjavio da je tajming uhićenja indikativan. Tužitelje se javno optuživalo za progon po nacionalnom ključu jer su za zločine na istom području istraživani i Bošnjaci, ali nitko od njih nije uhićen. O problemu je tada raspravljalo i nekoliko saborskih odbora, koji su na zatvorenim sjednicama saslušali izvješća obavještajne agencije, glavnog državnog odvjetnika i ministra pravosuđa, a Vlada je paralelno osnovala savjet koji bi trebao pružiti pravnu pomoć uhićenima. Ministar pravosuđa Ante Šprlje kaže kako im je država za sada osigurala odvjetnike. – Mi smo im osigurali pravnu pomoć, a onima koji su odvjetnika imali samo po službenoj dužnosti omogućili smo da odaberu iskusnije odvjetnike – rekao nam je Šprlje. Optužene pripadnike HVO-a tereti se za kazneno djelo zločina protiv čovječnosti, opisano Kaznenim zakonom BiH iz 2003. Hrvatska je u više navrata upozoravala Europsku komisiju i Vijeće sigurnosti UN-a na selektivnu primjenu tog zakona kad su u pitanju počinitelji Hrvati, ali ne i kad se sudi Bošnjacima. Tužiteljstvo BiH, naime, Hrvate u najvećem broju slučajeva tereti za zločin protiv čovječnosti, a ta kvalifikacija podrazumijeva da je zločin počinjen s namjerom ostvarenja političkog cilja te razrađenu zapovjednu odgovornost. S druge strane, optužnice protiv Bošnjaka temeljene su na zakonu iz SFRJ, koji ne poznaje zločin protiv čovječnosti. Takve optužnice ne sadrže zapovjednu odgovornost, a zapovjednicima se na teret stavlja tek nečinjenje, odnosno da su propustili spriječiti zločin. Na to podsjeća i europarlamentarka Marijana Petir, koja ističe da su članice EU pred Vijećem sigurnosti “jasno pozvale vlasti BiH da zajamče jednakopravnost triju konstitutivnih naroda BiH te tražile depolitizaciju pravosuđa, uključujući i slučajeve procesuiranja ratnih zločina”. – Teško se oduprijeti dojmu da je optužnica političkog karaktera s obzirom na to da su Orašje branile združene hrvatske i bošnjačke snage, a optužnice su podignute samo protiv Hrvata – primijetila je jučer Petir. Tužiteljstvo BiH podiglo je optužnicu i protiv Blažana Kljajića, također hrvatskog državljanina, za zločine protiv civilnog stanovništva na području Bosanskog Broda.  >> Podignuta optužnica protiv 9 bivših pripadnika HVO-a iz Orašja: Optuženi su za zločin protiv čovječnosti