Foto: Facebook ISTAKNUTI HDZ-ovac i državni tajnik Središnjeg državnog ureda za Hrvate izvan Hrvatske, Zvonko Milas, odao je jučer počast vojsci NDH.   Milas je jučer posjetio Odžak, gdje se obilježavalo sjećanje na slamanje posljednje obrane NDH, a što se dogodilo na jučerašnji dan 1945. godine.   "Državni tajnik u Središnjem državnom uredu za Hrvate izvan Republike Hrvatske, Zvonko Milas, posjetio je danas, 25. svibnja, Odžak i Posavsku Mahalu kako bi sudjelovao u 21. "Danima sjećanja na hrvatske žrtve Drugog svjetskog i Domovinskog rata odžačkog i podvučjačkog kraja”.  Cjelokupni program održava se od 18. do 28. svibnja, a ispunjen je vjerskim, znanstvenim, kulturnim i športskim sadržajima. Danas je blagoslovljen početak gradnje spomen parka svim poginulima u Drugom svjetskom ratu.  "Naime, tog svibnja 1945. u samo par dana ubijen je 3361 Hrvat! O tom zločinu šutjelo se desetljećima! Zato mi je izuzetna čast što sam toj žrtvi, svim stradalima, njihovim obiteljima, danas mogao odati poštovanje i pomoliti se za sve njih. Danas smo odali počast njihovim životima, koji su nas 72 godine nakon njihove tragične smrti okupili i povezali. Važno je da se zajedništvo hrvatskog naroda očituje, kako u teškim tako i u boljim vremenima. Spomen park koji se gradi bit će trajni spomen i znak o vrijednostima za koje se vrijedi boriti i za koje vrijedi umrijeti'', rekao je u svom govoru Zvonko Milas.  Na obljetnici „Dana sjećanja“ uz vojnog ordinarija mons. dr. Tomu Vukšića nazočilo je i visoko izaslanstvo HDZ-a BiH koje je predvodio predsjednik HDZ-a BiH i hrvatski član Predsjedništva BiH dr. Dragan Čović, uz stranačke dužnosnike izvršne i zakonodavne vlasti sa svih razina te brojne Posavljanke i Posavljaci", stoji u priopćenju na Facebook stranici Zvonka Milasa. Jedna od posljednjih bitaka u Europi  Bitka za Odžak je trajala od kraja travnja do 25. svibnja 1945. i zapravo predstavlja jednu od posljednjih bitaka u Drugom svjetskom ratu. Bitka je trajala tjednima nakon što je Njemačka kapitulirala 8. svibnja, a upravo će zbog toga kasnije biti slavljena u proustaškim krugovima. Otuda i dolazi često korištena fraza ekstremnih desničara "Berlin je pao, Odžak nije". Malobrojnije ustaške snage razbijene NDH tjednima su se branile od partizanskih snaga i odbijale su se predati. Partizanske snage su pomoću avijacije konačno slomile obranu 25. svibnja 1945. godine, a osveta je bila brutalna te je stradalo i civilno stanovništvo. Bitka za Odžak tako će postati jedan od ključnih mitova u poslijeratnoj ustaškoj emigraciji, a i danas se, kroz pijetet prema žrtvama koji je navodno glavni razlog obilježavanja, zapravo slavi NDH.   Jasno, tamo je jučer bio i Željko Glasnović.   "Dok profesionalni uhljebi-antifašisti slave rođendan Krvavoga bravara, patrioti se sjećaju herojske opsade Odžaka. Malobrojna Hrvatska posada protiv cijele divizije Communista-Chetnika s Ozrena. Vukovar 1991. Odžak 1945.", napisao je u objavi Glasnović.