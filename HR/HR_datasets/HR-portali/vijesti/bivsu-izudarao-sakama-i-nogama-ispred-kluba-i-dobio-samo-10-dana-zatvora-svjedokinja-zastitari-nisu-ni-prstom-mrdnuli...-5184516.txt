Bivši 27-godišnji pripadnik Specijalne policije koji je prije tjedan dana iz jednog kluba na splitskim Bačvicama nasilno izvukao godinu dana stariju bivšu suprugu i izudarao je šakama i nogama, kažnjen je na Prekršajnom sudu s 10 dana bezuvjetnog zatvora, piše Slobodna Dalmacija. Presuda je za sada nepravomoćna, a osim što će se "malo hladiti" iza rešetaka, bivši policajac dobio je i zabranu prilaska bivšoj partnerici na 50 metara u idućih godinu dana te mu je određeno i da mora pola godine ići na psihosocijalni tretman. Podsjetimo, "Slobodnoj" se tada javila djevojka koja je sve što se događalo u klubu gledala i koja je bila ogorčena postupanjem zaštitara koji, po njezinim riječima, "nisu prstom mrdnuli" niti kad ju je on izvlačio iz kluba, a niti kad ju je počeo brutalno udarati i bacati naokolo. Nesretnu djevojku, pored svih "muškarčina" koji se nisu htjeli miješati u sukob, spasile su dvije djevojke koje su se jedine suprotstavile i koje su je uspjele odvući od nasilnika do dolaska policije. Vlasnik prostora nam je tada kazao da se u njegovom klubu nije dogodilo ništa zbog čega su redari trebali reagirati te da ne zna što se vani događalo. Nakon što ju je pretukao, nasilnik se vratio u klub, a onda su po njega došli, po riječima vlasnika, policajac u civilu i jedan zaštitar te je s njima mirno izišao iz kluba.