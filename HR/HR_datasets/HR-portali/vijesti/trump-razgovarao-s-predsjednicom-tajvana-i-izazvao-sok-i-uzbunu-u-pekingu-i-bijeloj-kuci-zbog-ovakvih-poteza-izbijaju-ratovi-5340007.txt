Novoizabrani američki predsjednik Donald Trump razgovarao je s tajvanskom predsjednicom Tsai Ing-wen čime je napravio drastičan zaokret u američkoj politici prema tom otoku s kojim su Sjedinjene Države 1979. godine prekinule sve diplomatske odnose. Iz Trumpova su ureda priopćili da mu je tajvanska predsjednica čestitala na izbornoj pobjedi, a vjeruje se da je Trump prvi novoizabrani predsjednik koji je stupio u kontakt s nekim tajvanskim liderom od 1979. godine i prekida odnosa te istovremenog priznavanja suverenosti Narodne Republike Kine. - Dvoje lidera se dotaknulo bliskih ekonomskih, političkih i sigurnosnih veza između Tajvana i SAD-a, a novoizabrani predsjednik je predsjednici Tsai također čestitao na izbornoj pobjedi koju je ostvarila ranije ove godine, navodi se u priopćenju iz Trumpova ureda. Razgovor je trajao dulje od deset minuta, a Trumpovi motivi, kako piše New York Times, nisu jasni. On je naknadno na Twitteru velikim slovima napisao: 'ONA JE NAZVALA MENE'. No, diplomati povezani s Tajvanom tvrde da bi bilo krajnje neobično da je tajvanska liderica zvala Trumpa bez da je unaprijed dogovorila takav potez s američkom administracijom. Ured gospođe Tsai je potvrdio da je do razgovora došlo, a u priopćenju navodi da je s Trumpom razgovarala o promociji ekonomskog razvoja i jačanju obrane. Tajvanska državna novinska agencija razgovor je ocijenila 'povijesnim'. Iako se odmah pojavila bojazan zbog moguće reakcije službenog Pekinga na ovaj razgovor, kineski ministar vanjskih poslova Wang Yi u prvoj službenoj izjavi pokušao je umanjiti značaj ovog telefonskog poziva. Istaknuo je da su odnosi Kine s SAD-om dobri te je izrazio nadu da politika 'jedne Kine', koju američke vlasti podupiru već desetljećima, neće doživjeti promjenu. - Vjerujemo da je riječ o jeftinom triku tajvanske strane, izjavio je kineski šef diplomacije novinarima u Pekingu. New York Times ističe da je Trump ovim telefonskim pozivom još jednom pokazao da slabo razumije uzuse međunarodne diplomacije, a ugledni list pritom navodi čitavu seriju nenajavljenih telefonskih razgovora s liderima većeg broja država koji su još uvijek aktualnu administraciju Baracka Obame i State Department doveli u niz neugodnih situacija. Kao primjer su navedeni razgovori s britanskom premijerkom Theresom May, koju je, iako je Britanija ključni američki saveznik, nazvao tek nakon što je pričao s osmero drugih lidera, a tu je i već čuveni razgovor s pakistanskim premijerom Nawazom Sharifom, kojega je neviđeno nahvalio baš kao i kazahstanskog despota Nursultana Nazarbajeva. Razgovor s tajvanskom čelnicom uslijedio je nakon što je u četvrtak Bijela kuća javno zamolila Trumpa da se ubuduće za sve razgovore sa stranim liderima priprema u suradnji sa State Departmentom. NYT doznaje da Bijela kuća o najnovijem kontroverznom pozivu nije bila unaprijed obaviještena, a dodaje i da je u Washington, čim je stigla vijest o razgovoru, stigao hitan poziv iz Pekinga. Jedan neimenovani dužnosnik Bijele kuće ističe da bi na duge staze Trumpove diplomatske eskapade mogle jako naštetiti američkim odnosima s drugim državama, u ovom slučaju s Kinom, koja je prije nekoliko godina s velikom dozom bijesa reagirala na sklapanja ugovora s Tajvanom o prodaji američkog oružja, iako je sve to dogovreno na temelju davno potpisanog međudržavnog sporazuma, koji podupire i Peking. Razgovor s predsjednicom Tsai smatra se većom provokacijom, s obzirom da Peking Tajvan smatra svojom odmetnutom pokrajinom. Inače, Trump je 14. studenoga razgvoarao i s kineskim predsjednikom Xijem Jinpingom, a u priopćenju odaslanom nakon razgovora navedeno je da su jedan drugome iskazali poštovanje. Prve reakcije iz Pekinga, prije izjave njihova šefa diplomacije, bile su veliko iznenađenje i nevjerica. - Ovo je velika stvar, prvi izazov novoizabranog predsjednika Kini, rekao je profesor Shi Yinhong s pekinškog Sveučilišta Renmin, inače stručnjak za međunarodne odnose. - Ovo je sasvim sigurno loša vijest za kinesko vodstvo, dirnuo je u najosjetljiviju stvar, rekao je. Jednak šok doživjeli su i diplomati u Washingtonu. - Ovo je promjena povijesnih razmjera, rekao je Evan Medeiros, bivši čelnik odjela za azijska pitanja u Obaminoj administraciji. - Pravo je pitanje što će sada Kinezi učiniti, zapitao se. Trump je nakon svega u novoj objavi na Twitteru zajedljivo napisao da mu je zanimljivo kako Amerika Tajvanu prodaje vojnu opremu vrijednu milijarde dolara, a sada je problem ako njega netko nazove da bi mu čestitao na izbornoj pobjedi. Posljednji put kada je Amerika putem odnosa s Tajvanom zaoštravala odnose s Pekingom bio je početak prvog predsjedničkog mandata Georgea W. Busha, koji je oko sebe okupio niz jastrebova neprijateljski raspoloženih prema Kini. No, uslijedili su napadi 11. rujna i sve se u tom pogledu promijenilo, a u Republikanskoj su stranci antikineski jastrebovi ostalo relativno izolirani u jednoj manjoj skupini. Demokratski senator Chris Murphy u potpunom je šoku zbog najnovijih diplomatskih akcija Donalda Trumpa. Smatra da su na djelu tektonski poremećaji koje izaziva novoizabrani predsjednik, a to, kako kaže, čini bez ikakvog plana. - Zbog ovakvih stvari izbijaju ratovi, dramatično je napisao na Twitteru zahtijevajući da Trump hitno imenuje po mogućnosti nekog iskusnog na poziciju državnog tajnika. Bijela kuća tvrdi da nema promjene dugogodišnje politike ‘jedne Kine’ SAD-a te da je i novoizabrani predsjednik Trump bio svjestan te politike. Kina prema Tajvanu ima upereno na stotine vojnih projektila čime im prijeti u slučaju da zatraže neovisnost. U reakciji na telefonski poziv ministarstvo vanjskih poslova izrazilo je protivljenje službenoj interakciji ili vojnom kontaktu Amerike i Tajvana, piše People's Daily, a ministar je poziv nazvao ‘jeftinim trikom’ predsjednice. ‘To je tek nizak manevar Tajvana, to jednostavno ne može promijeniti okvir jedinstvene Kine, već integriran od međunarodne zajednice. Politika ‘jedne Kine’ temelj je zdravih odnosa Kine i SAD-a i nadamo se da se u to nitko neće miješati’, rekao je za hongkonšku televiziju Phoenix. Telefonski poziv Trumpa i tajvanske predsjednice potpuno je cenzuriran u subotu u kineskim državnim medijima koji su se radije osvrnuli na posjet Pekingu nekadašnjeg američkog državnog tajnika Henryja Kissingera, 'starog prijatelja Kine', koji je nedavno dijelio svoje savjete Trumpu. Predsjednica Tsai je prva žena na čelu Tajvana i zalaže se za neovisnost države, a protivi se politici ‘jedne Kine’. Unatoč činjenici da su dvije države, Amerika i Tajvan, službene veze prekinule još prije četiri desetljeća, neslužbeno su u prijateljskim odnosima. U međuvremenu, Trump je navodno pozvao u posjet Bijeloj kući iduće godine kontroverznog filipinskog predsjednika Rodriga Dutertea, koji je imao nesuglasica s predsjednikom Barackom Obamom i uvrijedio ga zbog čega je otkazan njihov zajednički planirani susret u rujnu ove godine. (Hina)