Neovisni centrist Emmanuel Macron vjerojatno će pobijediti na francuskim predsjedničkim izborima ove godine, prema predviđanjima u anketi  objavljenoj u jeku skandala njegova konzervativna suparnika Francoisa Fillona. Anketa koju je Elabe 30. i 31. siječnja proveo za list Les Echos pokazuje da raste broj glasača i za Macrona i za čelnicu desničarske Nacionalne fronte Marine Le Pen, a Fillon, kandidat republikanaca koji je bio favorit do proteklog tjedna ne ulazi u drugi krug. Elabe ima dva izborna scenarija koji će se razlikovati ovisno o tome kako stoji drugi kandidat. Potpora u prvom krugu za Macrona bila je nepromijenjena ili viša za 1 bod, odnosno 22-23 posto ovisno o scenariju. Potpora za Len Pen u prvome krugu bila je viša za 3 boda, odnosno 26-27 posto. Potpora Fillonu pala je između 5 i 6 bodova na 19-20 posto. Anketa je provedena nekoliko dana nakon novinskog izvješća u kojemu se navodi da je Fillonova supruga plaćana novcem poreznih obveznika za nepostojeće poslove tijekom njegove kampanje. Očekuje se da Fillon ne bi ušao u drugi krug. Elabe predviđa da će Macron pobijediti Le Pen u drugome krugu u svibnju sa 65 posto glasova. Uđe li Fillon ipak u drugi krug, on bi mogao pobijediti Le Pen ali sa nižom marginom, od 59 posto, navodi Elabe. Anketa, objavljena u srijedu, druga je otkad je skandal potresao Fillonovu kampanju prošli tjedan te je otvorena službena istraga. U utorak je francuska policija pretraživala Fillonov ured u parlamentu i stranački čelnici počeli su razmatrati 'Plan B'.