Izravna strana ulaganja pridonose povećanju produktivnosti, zapošljavanja i konkurentnosti, no za njihovo povećanje i širenje izvan usluga i trgovine treba početi provoditi strategije koje Hrvatska ima, ali stoje, poručio je s poslovnog ručka AmChama njezin predsjednik Berislav Horvat. On je iznio je podatke prema kojima je u Hrvatskoj 2014. godine bilo tek 10 posto tvrtki koje su u 50 i više postotnom stranom vlasništvu, ali one su hrvatskom izvozu pridonijele s 37 posto, ukupnim prihodima svih kompanija s više od 20 posto, a svim ulaganjima s 26 posto. "Ti podaci pokazuju važnost izravnih stranih ulaganja, ali je pitanje ulažu li strane kompanije dovoljno u Hrvatsku i činimo li sve što možemo da budemo privlačniji za ta ulaganja. Imamo dobre strategije za razne sektore, ali bi ih trebalo početi provoditi", ocijenio je Horvat. Kao primjer dobre strane investicije istaknuto je ulaganje IBM-a u korisničko-inovacijski centar. Poslovni direktor IBM-a Hrvatska Damir Zec kazao je da IBM globalno godišnje u razvoj poslovanja investira 6 do 7 milijardi dolara, a od 2008. dodatno ulaže u kognitivnu tehnologiju i umjetnu inteligenciju. "Pogledamo li Hrvatsku, IBM je tehnološki gledano prisutan od 1937., a s uredom od 1995. godine. Iako je teško reći koliko je u svih tih godina uložio sigurno je to puno, pogotovo što ni u krizi nismo stali te je odlučeno da se u Hrvatskoj i Zagrebu otvori korisničko-inovacijski centar", istaknuo je Zec. Centar jer po njegovim riječima operativan od početka godine, a usluge se daju korisnicima širom Europe i svijeta. Naglasio je da je za odluku o otvaranju centra u Hrvatskoj važno bilo što Hrvatska ima dovoljno brojne i kvalitetne ljudske potencijale. Slično smatra konzultant iz Boston Consulting grupe Tomislav Čorak naglasivši da Hrvatska ima kvalitetne stručnjake za razne sektore, što je dobar motiv za dolazak stranih ulagača i što je po njegovoj ocjeni dobro iskoristio Ericsson. "U Hrvatsko je dosad bilo puno investicija, ali nisu baš generirale rast izvoza i konkurentnost. Rang liste na kojima se vidi u čemu nas drugi ocjenjuju dobrim ili lošim trebaju biti polazne točke za razmišljanje o jačem privlačenju stranih investicija", kazao je Čorak. Ocijenio je da su u Hrvatskoj ipak poboljšani uvjeti koji privlače investitore, od stabilnog makroekonomskog okruženja s nekoliko pozitivnih zadnjih kvartala s rastom BDP-a, preko još uvijek relativno konkurentnih troškova rada u odnosu na Austriju, Njemačku, Italiju i neke druge zemlje, pa do boljeg pristupa tržištima EU-a, ali i Bliskog istoka i Afrike, kao i relativno uređene prometne i logističke infrastrukture, u čemu još zaostaju željeznica i riječne luke. Čorak smatra da Hrvatska treba odrediti koje sektore želi razvijati, primjerice u energetiku i ICT. Savjetnik predsjednika hrvatske Vlade Tomislav Pokaz smatra da Hrvatska u zadnjih 20-ak godina nije bila tako loša u privlačenju stranih ulaganja, jer je privukla nešto više od 30 milijardi eura ulaganja, ali ne zadovoljava njihova struktura, jer nedostaje greenfield i proizvodna ulaganja. "S novom Vladom i porastom gospodarskih pokazatelja imamo preduvjete postati zanimljivom ulagačkom destinacijom. Aktivno radimo na poboljšanju investicijske klime - tu je porezna reforma, novi zakon o javnoj nabavi i akcijski plan za rasterećenje gospodarstva, a priprema se i nacionalni program reformi, izvijestio je Pokaz. Ističe i kako se radi na smanjenju administrativnog opterećenja za 30 posto.