Sine moj jedini – vrisnuo je Rešid Pašić, otac trogodišnjeg Denisa, dok ga je na rukama dizao s odra u dvorištu svoje rodne kuće, dvorišta u kojemu se pokojni Denis godinama igrao s bratićima i sestričnama dok ga majka Chiara nije odvela u Pulu. Zagrljeni iznad tijela Prošlog ga je tjedna s 14-godišnjakinjom iz popravnog doma zadavila u stanu, a tijelo bacila u plićak. Policiji je prijavila da je mališan nestao, ali istražitelji su ipak sklopili mozaik zločina. Majci Chiari Pašić i 14-godišnjakinji određen je pritvor. Bolni krik oca, koji je na pogreb sina došao iz zatvora i uz pratnju policije, nikoga od mnoštva onih koji su došli na posljednji ispraćaj malenog Denisa nije ostavio ravnodušnim. Braća i sestre, Rešidova majka te brojna rodbina, susjedi i prijatelji iz Podzvizda, mjesta pokraj Velike Kladuše, nisu skrivali suze na posljednjem ispraćaju malenog Denisa. Plakali su zagrljeni s Rešidom nad tijelom dječačića umotanog u ćefini, tradicionalni prekrivač u kojem se tijelo pokojnika polaže u zemlju. – Obožavao je svog sina, Denis mu je bio sve na svijetu. Ovo je strašno, nitko nikada ne bi mogao pomisliti da bi Klara, kako smo je mi zvali dok je živjela tu kod nas, tako nešto mogla napraviti. U braku su bili pet godina, a prije toga Klara je došla u Veliku Kladušu zbog braka s jednim drugim čovjekom. Onda su se oni razišli pa se udala za Rešida. Istina, kada ste razgovarali s njom, vidjelo se da je u svom svijetu, da ima svoje priče, često se šetala s malenim i vikala, nešto sebi pa njemu. No, nikada nije tukla malenoga. Nije ona ovdje ni pila, ni pušila ni imala kontakta s ikakvom drogom, ali nije bila baš normalna. No, sve je pošlo po zlu kada je otišla u Pulu – kažu nam susjedi koji su se okupili na pogrebu. Chiara u Velikoj Kladuši nije radila, njezin je suprug radio u šumi, imao neke poslove na crno, samo da bi Chiara i njegov Denis imali što im treba. Odvela mališana u Pulu – Nije njoj bilo dosta ni 500 eura tjedno da potroši. Uvijek je bila sređena, lijepo je izgledala, našminkana i, za razliku od naših žena, nije ništa radila oko kuće – kažu nam sugovornici. A onda si je našla ljubavnika, zatekao ih je Rešid, istukao je i završio u zatvoru na nešto manje od tri godine, a ona se vratila u Pulu. – Pričalo se da bi Denis ostao kod njegovih, ali ga je ona ipak odvela prije nekoliko mjeseci, prošle jeseni. Znala je nazvati Rešida u zatvor pa bi maleni Denis razgovarao s njim i dijete mu se požalilo da ga majka tuče. Koliko znamo, Rešida je to progonilo, plakao je i tražio od sestre da ode po Denisa i ona se spremala da ide po dijete. Ma, možda je nekoliko dana zakasnila da ga spasi od smrti – kaže nam sugovornik. Mještani kažu da su njihove službe znale za probleme i da se ništa nije poduzelo da se zaštiti dijete, a pomoći nije bilo ni s hrvatske strane. Denisovi stričevi nisu mogli ništa reći, tek nam je jedan od njih kroz suze rekao da se ponovno rodio kada je Denis došao kući, da barem bude pokopan među svojom obitelji.