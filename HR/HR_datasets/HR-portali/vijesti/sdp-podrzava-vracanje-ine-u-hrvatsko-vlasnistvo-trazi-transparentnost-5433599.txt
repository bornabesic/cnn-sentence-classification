ZAGREB - SDP podržava odluku Vlade da se INA vrati Hrvatskoj, poziva Vladu da javnosti predstavi financijski plan za to, te ponovno traži sazivanje saborskog Odbora za europske poslove kako bi se razmotrili budući koraci, priopćeno je u subotu navečer iz SDP-a.   SDP podržava odluku Vlade da se INA vrati Hrvatskoj, međutim, tražimo od Vlade da postupi odgovorno te da javnosti predstavi financijski plan vraćanja INA-e kako bi taj proces bio transparentan, navodi se u priopćenju.   Ta stranka podsjeća da je prije dva tjedna tražila da se sazove saborski Odbor za europske poslove koji bi raspravio zahtjeve Europske komisije za promjenu zakona o privatizaciji INA-e. S obzirom na novonastale okolnosti još jednom pozivamo da se saborski Odbor što prije sazove kako bi se razmotrili budući koraci Vlade i Sabora vezano uz INA-u i nacionalnu i energetsku sigurnost Republike Hrvatske, kaže se u priopćenju Ureda za odnose s javnošću SDP-a.   Saborski zastupnik i predsjednik SDP-a Davor Bernardić je na sjednici Sabora 12. prosinca, istaknuvši važnost energetske neovisnost RH i Ine, pozvao Vladu da izvijesti saborske zastupnike o tome što Europska komisija traži od Hrvatske  i o aktivnostima koje je Vlada poduzela da zaštiti hrvatske interese.   Europska komisija je zatražila od Hrvatske da izmijeni zakon o privatizaciji Ine-Industrije nafte jer je ocijenila da se njime krši sloboda kretanja kapitala i sloboda poslovnog nastana. Ako Hrvatska u roku od dva mjeseca Zakon o privatizaciji Ine ne uskladi s pravom EU-a, Komisija može odlučiti uputiti predmet Sudu EU-a.   Premijer Andrej Plenković je u subotu navečer objavio da je hrvatska Vlada odlučila u svoje vlasništvo vratiti Inu otkupom cjelokupnog udjela koji u njoj ima MOL. Objasnio je da je odluka donesena nakon što je Vlada obaviještena o nepovoljnoj odluci za Hrvatsku arbitražnog  suda komisije Ujedinjenih naroda za međunarodno trgovačko pravo u Ženevi. Arbitražni sud je odbio poništiti ugovore iz 2009. jer je ocijenio da ponuđeni dokazi nisu dovoljni da dokažu da su ti ugovori bili plod koruptivnih aktivnosti.