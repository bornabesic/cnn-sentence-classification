Britanski i slovenski ministri vanjskih poslova Boris Johnson i Karl Erjavec rekli su u srijedu kako očekuju da će se dobra suradnja Britanije i Slovenije nastaviti i nakon izlaska Britanije iz Europske unije, a Johnson je rekao kako će njegova zemlja tada podupirati Uniju izvana. U izjavi nakon njihova susreta, Johnson i Erjavec izrazili su uvjerenje da će se odnosi dviju država razvijati i produbljivati unatoč odluci Velike Britanije da napusti Europsku uniju, a Erjavec je gostu pojasnio i poziciju Ljubljane glede rješavanja graničnog prijepora s Hrvatskom. "Odlično smo surađivali ovih 25 godina, nadamo se da ćemo tako surađivati i idućih 250", rekao je nakon susreta britanski šef diplomacije o odnosima sa Slovenijom od kada ju je 1992. priznala Velika Britanija. "Velika Britanija će napustiti Europsku uniju, ali nećemo napustiti Europu. Želimo jaku Veliku Britaniju i jaku Sloveniju unutar EU-a", kazao je Johnson, koji u srijedu navečer boravi u radnom posjetu Sloveniji, te pojasnio da Ujedinjeno Kraljevstvo ne želi oslabiti Europsku uniju nego će je podupirati izvana kada nakon pregovora s EU-om ta zemlja izađe iz integracije. Erjavec je novinarima rekao da su odnosi Ljubljane i Londona bez otvorenih pitanja, da se trgovinska razmjena između dviju država u zadnje dvije godine povećala za 18 posto, te da je dogovoreno da i dalje jača. Erjavec je iskoristio razgovor sa britanskim ministrom i da ga upozna sa stanjem u odnosima s Hrvatskom vezanima za neriješeno granično pitanje. "Mi očekujemo da će Hrvatske poštovati međunarodne sporazume", kazao je Erjavec, govoreći o arbitražnom rješenju za spor, od čega je Hrvatska zbog slovenske kompromitacije tog postupka odustala, dok Slovenija izražava uvjerenje da će arbitri donijeti presudu koju će po ocjeni Ljubljane obje strane morati uvažiti. Što se tiče stanja na Balkanu, o čemu su također razmijenili mišljenje, slovenski je ministar rekao da stanje nije zadovoljavajuće ni u Makedoniji ni u Bosni i Hercegovini, ali "ni drugdje". "No, primarno je da sve te države imaju euroatlantsku perspektivu", kazao je Erjavec. >> Židan: 'Slučaj teran' pitanje je prvorazrednog političkog sadržaja, ono predstavlja borbu za položaj Slovenije u EU