Ljudi se uvijek neugodno iznenade kada im stigne kazna ili račun za nešto što nisu skrivili, naručili ili potrošili. Šok bude i veći kada shvate da im je netko ukrao identitet. Dogodilo se to i Dini Žunjiću (29) iz Zagreba. Nepoznati prevarant sredinom kolovoza lani ukrao je njegove osobne podatke i na njegovo ime sklopio tri pretplatnička ugovora u Vipnetu i T-com-u te kupio tri mobitela. –  Ugovore za T-com uspio sam odmah stornirati jer su računi stigli na adresu u Trogiru, gdje sam tada boravio. Međutim, računi za ugovor u T-com-u stigli su na moju zagrebačku adresu i to sam primijetio 17. listopada, kada sam se vratio u Zagreb. Čim sam to saznao, otišao sam u VIP centar kako bih vidio što je posrijedi i oni su rekli da će to riješiti – prisjeća se Dino Žunjić. Nije niti pomišljao da mu predstoji dugotrajna borba te da će rješenje problema morati tražiti sudskim putem. Slučaj je prijavio i policiji, ali kako tvrdi, u Vipnetu mu ugovor ne žele raskinuti. – Bio sam u njihovu centru nekoliko puta, zvao sam ih desetak puta, slao brojne emailove. Svaki put rekli bi mi da će se javiti telefonski i da je ugovor poslan na moju adresu. Kopiju ugovora dobio sam na e-mail, a original poštom tek prije mjesec dana. Također uporno odbijaju dati podatke o tome kada je, gdje i tko preuzeo mobitel – ogorčen je Žunjić. Lopov je ugovor sklopio preko webshopa, a otkud mu Žunjićevi podaci – adresa, broj osobne iskaznice i OIB, zasad je nepoznato. Iz Vipneta odgovaraju kako prilikom dostave pošiljke korisniku, kurir traži na uvid osobnu iskaznicu kako bi broj iskaznice upisao na dostavnicu. Međutim, prevarant je mogao imati tek kopiju osobne iskaznice Dine Žunjića jer originalni dokument Žunjić nije izgubio, tako da je vjerojatno došlo do propusta u samoj provjeri prilikom dostave. Prevarant je ostavio svoj kontakt-broj te je moguće da se oko dostave čuo s dostavljačima koje je najvjerojatnije preusmjerio na drugu adresu jer na Žunjićevu adresu sporni mobitel, zlatni LG G4c – nije stigao. Ali zato stižu računi – svaki mjesec po 480 kuna, i tako bi trebalo dvije godine, na koliko je ugovor potpisan. Broj koji je nepoznata osoba ostavila kao kontakt, naravno, više se ne koristi. – Presliku dostavnice korisnik može sam zatražiti od dostavne službe, budući da osporava zasnivanje pretplatničkog odnosa. U slučaju da se nakon provedene istrage policije pokrene sudski postupak, Vipnet će postupiti po pravomoćnoj odluci suda. Presliku prijave policiji potrebno nam je dostaviti, kako bismo obavili privremeno isključenje i spriječili daljnje troškova – istaknuli su u Vipnetu. Kako bi prevenirali ovakve slučajeve, iz Agencije za zaštitu osobnih podataka (AZOP) upozoravaju građane da pripaze gdje i kome ostavljaju svoje podatke. – Prije nego bacite u koš za smeće vaše osobne podatke, dobro razmislite – što bi se moglo dogoditi ako ih netko iskopa i pronađe? Izliste s osobnim podacima koji vam više ne trebaju uništite. Osobne podatke zaštitite jakim šiframa, a samo nužne osobne podatke ostavljajte gdje je to potrebno. Nikada te podatke ne objavljujte na društvenim mrežama – savjeti su AZOP-a.      >> Tvrtke se brinu zbog krađe podataka na mobitelima 