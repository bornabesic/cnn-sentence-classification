Foto: Dusko Marusic/PIXSELL JUTROS oko 9 sati nedaleko lučice Mandrač u Puli, na nepristupačnom terenu, pronađeno je mrtvo dijete. Utvrđeno je da je umrlo nasilnom smrću. Kako neslužbeno doznajemo, radi se o dječaku u dobi od tri godine. Identitet dječaka poznat je policiji, ali ga zasad ne otkrivaju u javnosti zbog zaštite identiteta žrtve i tajnosti istrage. Neslužbeno se doznaje kako je majka, 32-godišnja C.P. noćas oko ponoći policiji prijavila nestanak djeteta te je potom u srijedu ujutro upravo ona odvela djelatnike policije na mjesto događaja, odnosno na mjesto pronalaska mrtvog djeteta, kilometar od lučice Mandrač. Potraga trajala cijelu noć Iako se sumnjalo na istinitost dojave policija je cijelu noć sa svim raspoloživim snagama tragala za djetetom. U ranim popodnevnim satima se kriminalističko istraživanje provodilo nad više osoba, dvije ženske i dvije muške osobe. Policijska službenica za odnose s javnošću PU Istarske Nataša Rogić Jukopila za Index je u 19.45 sati potvrdila da se nad još nekoliko osoba provodi kriminalistička obrada, nakon koje će se znati koliko osoba je uplateno u ubojstvo. Kako Index neslužbeno doznaje, nakon očevida i kriminalističke obrade uhićene su tri osobe, dok je jedna od uhićenih osoba i majka djeteta.  Osim majke dječaka, neslužbeno doznajemo kako su među uhićenima i jedna maloljetnica te jedna punoljetna muška osoba. Kako piše iPress, pretpostavlja se da je dječak - čije je beživotno tijelo pronađeno u plićaku kod lučice Mandrač - zadavljen i bačen u more. Majka  s polusestrom i djetetom u Puli boravila sama Očevid je danas potrajao gotovo dva sata, a na teren su izašli: dr. Ilija Kučinar patolog iz Opće bolnice Pula i nadležni državni odvjetnik Eddy Putigna koji je na mjestu pronalaska tijela izjavio: "Nađeno je tijelo djeteta te je preliminarnim pregledom utvrđena nasilna smrt, a tijelo ide na daljnju obradu". Nesretni dječak je s majkom živio na adresi Akvilejski prilaz 2 u Puli, u blizini Željezničkog kolodvora. Ondje se obitelj nedavno doselila u stan pokojnog djeda. Majka je s polusestrom i djetetom u Puli boravila sama, dok se otac nalazio u Bosni i Hercegovini.