Foto: Dusko Marusic/PIXSELL SLUČAJ ubojstva trogodišnjeg dječaka u Puli nastavlja privlačiti pozornost hrvatske javnosti. Naime, Županijsko državno odvjetništvo u Puli donijelo je rješenje o provođenju istrage protiv 32-godišnje Chiare Pašić iz Pule, a protiv 14-godišnjakinje pokrenulo pripremni postupak zbog sumnje da su počinile teško ubojstvo djeteta. Objema je određen istražni zatvor, i to zbog opasnosti od ponavljanja djela te osobito teških okolnosti kaznenog djela. > UBILA 3-GODIŠNJEG SINA Majci monstrumu iz Pule prijeti kazna od 40 godina zatvora  Prema kaznenom zakonu, za teško ubojstvo djeteta predviđena je kazna u trajanju od najmanje deset godina zatvora, odnosno kazna dugotrajnog zatvora.  Istraga se provodi i protiv 29-godišnjeg Adema Budima iz Vinkurana, i to zbog sumnje da je počinio kazneno djelo neprijavljivanja teškog kaznenog djela, za što je predviđena zatvorska kazna u trajanju do tri godine. Za njega državno odvjetništvo nije predložilo sucu istrage određivanje istražnog zatvora te će se on tijekom istrage braniti sa slobode.  Ugušile dijete pa njegovo tijelo bacile u more  Državno odvjetništvo priopćilo je da postoji osnovana sumnja da su "32-godišnjakinja i 14-godišnjakinja 23. svibnja 2017. u stanu u Puli u Akvilejskom prilazu, zajedno i dogovorno te u nakani da usmrte trogodišnje dijete, ugušile ga, a zatim njegovo mrtvo tijelo odnijele do obale mora bivše vojarne i bacile ga u more".  Nadalje, sumnja se da je nakon što je 29-godišnji okrivljenik saznao od 32-godišnjakinje i 14-godišnjakinje da su počinile teško ubojstvo, to nije prijavio nadležnom tijelu, iako je bio svjestan da bi time u znatnoj mjeri pridonio razrješenju tog kaznenog djela i utvrđivanju počinitelja.  Iz Ministarstva za demografiju, obitelj, mlade i socijalnu politiku potvrđeno je, piše Glas Istre, da je pokrenut nadzor nad pulskim Centrom za socijalnu skrb i Domom za odgoj djece i mladeži, a policija nastavlja s kriminalističkim istraživanjem te provjerava sve informacije vezane uz Centar za socijalnu skrb i Dom za odgoj djece i mladeži do kojih se došlo tijekom kriminalističkog istraživanja teškog ubojstva.  Ravnatelj Doma za odgoj djece i mladeži u Puli u kojem je boravila i osumnjičena 14-godišnjakinja i odakle je ona 16. svibnja pobjegla, Damjan Bistričić, kazao je da nije u mogućnosti govoriti o slučaju jer su izvidi u tijeku. "Mogu jedino potvrditi da o svakom bijegu štićenika iz ustanove, promptno izvješćujemo policiju", rekao je kratko Bistričić.  Puljani zgroženi  U razgovoru s osobama koje su bliske obitelji 32-godišnje Chiare Rojnić, Glas Istre doznaje da je Chiari obitelj nastojala pomagati jer je još u tinejdžerskim danima imala određenih psihičkih poteškoća, ali je ona tu pomoć odbijala.  "Ja bih za tako nešto uvela smrtnu kaznu i gotovo. Mislim da onaj koji takne dijete na bilo koji neprimjeren način zaslužuje najveću kaznu, a za ubojstvo da ne govorim. Strašno je i tužno, ne poznajem Chiaru osobno, ali znam za njezine roditelje i stvarno mi ih je žao", kazala je jedna Puljanka.  Neki su se ogradili od izjava, držeći se tek slova zakona koji propisuje da nitko nije kriv dok mu se isto ne dokaže.