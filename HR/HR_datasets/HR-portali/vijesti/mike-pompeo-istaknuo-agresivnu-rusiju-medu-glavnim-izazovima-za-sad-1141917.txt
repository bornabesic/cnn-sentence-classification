Kandidat novoizabranog američkog predsjednika Donalda Trumpa za čelnog čovjeka CIA-e upozorio je u četvrtak na brojne izazove s kojima je suočen SAD, od agresivne Rusije do "remetilačkog" Irana i Kine koja izaziva "realne napetosti". Za razliku od Trumpa koji želi poboljšanje odnosa s Moskvom, Mike Pompeo rekao je da se Rusija "agresivno nameće" invazijom i okupacijom Ukrajine, prijeteći Europi i "čineći gotovo ništa" da uništi Islamsku državu. Pompeo, republikanski član Zastupničkog doma i bivši vojni časnik, to je kazao na početku saslušanja u Senatu na kojem bi trebao biti potvrđen. U pripremljenoj izjavi, kazao je da CIA ne kreira politiku ni za koju zemlju, dodajući: "politička odluka je što će se učiniti s Rusijom, ali ključno će biti da Agencija kreatorima politika osigura točne podatke i jasnu analizu ruskih aktivnosti." Trump već tjednima dovodi u pitanje zaključke američkih obavještajaca da je Rusija pokušala hakiranjem i drugim mjerama utjecati na rezultat predsjedničkih izbora u njegovu korist. U srijedu je kazao da je Rusija odgovorna za hakiranje, ali i da su i druge države također hakirale SAD. Ovaj je tjedan također kritizirao američku obavještajnu zajednicu zbog toga što su u medije procurile neprovjerene informacije o njegovim navodnim kontaktima u Rusiji. Na pitanje o hakiranju, Pompeo je kazao da je bio jasan kad je riječ o "agresivnom djelovanju" koje je naredilo rusko vodstvo i smatra da je izvješće tajnih službi o hakiranju utemeljeno. Pompeo je izrazio snažnu potporu CIA-i, ističući da njezini djelatnici "hodaju preko vatre." Pompeo, konzervativni zastupnik iz Kanzasa koji sjedi u Odboru za obavještajnu zajednicu Zastupničkog doma, upozorio je na čitav niz izazova s kojima je suočen SAD, ocijenivši da je riječ o "najsloženijoj situaciji u recentnoj povijesti SAD-a". Tu spadaju i "žilava" Islamska država i posljedice višegodišnjeg građanskog rata u Siriji. Pompeo je spomenuo i Sjevernu Koreju, kazavši da je ta zemlja "opasno ubrzala razvoj svojih nuklearnih i balističkih kapaciteta". Za Kinu je kazao da izaziva "realne napetosti" svojim aktivnostima u Južnom kineskom moru i kibernetičkom prostoru, jačajući svoju vojnu i ekonomsku snagu. Kad je riječ o Iranu, ocijenio je da je riječ o "smjelom, remetilačkom igraču na Bliskom istoku, koji potiče napetosti" sa sunitima koji su saveznici SAD-a. Kazao je da će odustati od svojeg dosadašnjeg protivljenja nuklearnom sporazumu s Iranom, ističući da CIA mora biti "pravedna i objektivna" u procjeni tog sporazuma. Pompeo je također dao do znanja da će se, bude li potrebno, suprotstaviti Trumpu kad je riječ o radikalnijim tehnikama ispitivanja sumnjivaca za terorizam, koje se smatraju mučenjem i koje je Kongres zabranio, s obzirom na to da je Trump najavio da će ih dopustiti, primjerice mučenje vodom. Pompeo je istaknuo da "apsolutno neće" ponovno to raditi ako ga Trump to zatraži. Napomenuo je da bi za to trebalo promijeniti zakon i dodao da ne može zamisliti da bi Trump naložio CIA-i da koristi nezakonite metode. >> Trump priznao: Rusija je vjerojatno hakirala Demokratski nacionalni odbor. Ako me Putin voli, to je prednost 