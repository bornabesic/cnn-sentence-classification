- Slavimo četvrtu godišnjica Zapadne obale, pobijedili smo 2009. kada smo obećali neke stvari, dosta toga smo napravili, nismo sve završili, ali oćemo do 2021. kad nas građani Splita ponovno izaberu. Nijedan projekt u našoj domovini nije tako velik i dobar kao što je ovaj. Za dvije godine ćemo bit, ako Bog da, na Istočnoj obali koja će bit na ponos Gradu Splitu kao i Zapadna - istaknuo je Željko Kerum uoči proslave koju je u utorak priredio na Zapadnoj obali, gdje su pred oko tisuću Splićana na prilično hladnom vremenu nastupili Jasna Zlokić i Mladen Grdović, a podijeljeno je oko dvije tisuća sendviča s pršutom i sirom, piše Slobodna Dalmacija. Vladimir Dugandžić / CROPIX Mladen Grdović - Poštivam vas i cijenim što ste došli na ovakvo ladno vrime i vitar, to je puta 10! Bog vas blagoslovio! Što ljudi žele tako će i bit. Moja konkurencija spominje uhljebe, a oni su ti uhljebi koji nikad nisu podilili plaće i ne znaju šta je platit porez, rade cili život u gradu, županiji ili ustanovama, a moji ljudi stvaraju. Dragi moj oznoji se, uzmi motiku u ruke i napravi nešto. Pobjednik sam sto posto - uputio je poruke s pozornice poslije otpjevane pjesme s Jasnom Zlokić koja mu je zahvalila što je ponovno pozvao u naš grad i pozvala Splićane da glasuju za njega. Njegov govor povremeno su prekidali ushićeni podržavatelji, a s pljeskom je dočekana objava da će mu zamjenici, ako ponovno osvoji fotelju gradonačelnika, biti poduzetnik Davor Grčić Gaga i te već provjereni bivši zamjenik Jure Šundov, dok će njegov zet Petar Sapunar, predsjednik Županijske skupštine, biti HGS-ov kandidat za splitsko-dalmatinskog župana. Vladimir Dugandžić / CROPIX - Ispričavam se Boljanima zbog neugode oko koncesije. Ja nisam bio za to, ali sam poštivao dogovor u koaliciji. Obećajem da ćemo idući put bit za njih. Dali smo podršku Zlatku Ževrnji za župana, no on je odustao, zato je prof. Sapunar ovdje - pojasnio je Kerum svojim sugrađanima s kojima se slikavao i družio cijele večeri, govoreći da ih ne želi previše opterećivati, a zapjevao je i s Grdovićem koji se našalio da će biti ministar ako Kerum pobjedi. - Ima moj glas, puno je napravio u svom mandatu, bio je dobar za Split i okolicu. Za mene je ovo više proslava obljetnice, a ne nekakva kupnja glasova, zašto i on ne bi napravio ovako nešto kad to rade i drugi - smatra Nenad, a zadovoljna proslavom bila je Zora koja je došla na koncert s prijateljicama. Vladimir Dugandžić / CROPIX Jasna Zlokić - Glasala sam za njega i zadnja dva puta. Najviše je napravio za nezaposlene, socijalu i umirovljenike od svih gradonačelnika. On ne laže, nije lažljiva osoba. Nek nastavi gdje je stao i bit će dobro! No, bivši gradonačelnik nije bio dobro raspoložen kada je odgovarao na novinarska pitanja, a posebno ga je isprovociralo pitanje novinarke HRT-a o dugovima koji spominju njegovi protukandidati, prvenstveno Marijana Puljak, a našem je listu zamjerio što se njegovu suprugu Fani, kako tvrdi, spominje u negativnom kontekstu. - To što vi govorite je neutemeljeno i neistinito, zbog toga možete odgovarat i ostat bez svoje plaće pa ćete vi bit dužni i posli plakat. Informirani ste krivo i to je vaša stvar. Zašto ne pitate Marijanu Puljak za koga ona radi, koliko je ovrha napravila, koliko građana je blokirano. Sram je bilo i njen bankarski lobi. Kerum nije nikome dužan, potražuje od mnogih, ali to nigdje ne spominje. Najveće zlo u Hrvatskoj je bankarski sustav koji je uništio mnoge obitelji - dodao je, a dužan nije ostao ni Andri Krstuloviću Opari, kojega je nazvao čuvarom kipova, piše Slobodna Dalmacija. Vladimir Dugandžić / CROPIX Fani i Željko Kerum - Ževrnja je žrtva, izigrale su ga i namjestile su mu elite iz HDZ-a poput Krstulovića Opare kojega 15 godina nije bilo nigdi, smatrali su ga nebitnim čimbenikom. Onda ga je predsjednica Kolinda izabrala za savjetnika pa su ga izgurali kao kandidata za gradonačelnika. Ništa nije radio ni napravio cili život, vodio je muzej i čuvao kipove. On je uništio Zlatka Ževrnju i namjestio mu igru. I Ževrnja je danas političar koji je završio karijeru - istaknuo je Kerum. Inače, kao dio svog predizbornog programa Željko Kerum je naveo Lungo mare do Stobreča, Žnjan, Istočnu obalu, Sirobuju, Sportski centar za Brda, Barutanu, Neslanovac...