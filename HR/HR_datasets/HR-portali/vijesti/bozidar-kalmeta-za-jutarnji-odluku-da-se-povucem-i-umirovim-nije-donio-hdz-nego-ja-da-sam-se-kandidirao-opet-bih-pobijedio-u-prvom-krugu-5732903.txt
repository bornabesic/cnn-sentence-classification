- Odustao sam od kandidature za zadarskog gradonačelnika i moja odluka je definitivna. Prije dva dana obavijestio sam kolege na Gradskom odboru, a prethodno sam o tome razgovarao i s predsjednikom stranke Andrejem Plenkovićem. Izvijestio sam ga o svojoj odluci koju je on prihvatio - rekao nam je jučer aktualni gradonačelnik Zadra Božidar Kalmeta. Njegova odluka o povlačenju, kako doznajemo, izazvala je prilično iznenađenje među zadarskim HDZ-ovcima, ali i šire, jer se njegov ulazak u utrku za još jedan mandat smatrao gotovo sigurnim. Štoviše, u prilog tome govorile su i ankete koje je HDZ provodio, a prema kojima bi HDZ mogao nakon niza godina izgubiti Zadar ako njihov kandidat ne bude upravo Kalmeta. No, u stranačkim kuloarima moglo se čuti da Plenković od početka nije bio za opciju da kandidat u Zadru ponovno bude Kalmeta. Kako kažu izvori iz HDZ-a, navodno je više od mjesec dana odbijao dati zeleno svjetlo za Kalmetinu kandidaturu. Ipak, zadarski gradonačelnik kaže kako je sam donio odluku da se povuče jer je procijenio da bi to moglo naštetiti HDZ-u, i to ne samo u Zadru nego i u drugim gradovima. - Ima onih koji jedva čekaju da iskoriste moju pravnu situaciju kako bi napadali ne samo mene, nego i HDZ. Most i SDP nemaju ni ljude, ni programe, ni ideje i cijela bi se kampanja pretvorila u napade, ja bih bio glavna tema, a HDZ bi optuživali kako to dopušta. Želio sam im to onemogućiti - pojasnio je Kalmeta svoje razloge, dodajući da napadi na njega traju već neko vrijeme. - Pa, mostovac Nikola Grmoja nedavno je izjavio da će njihova ekipa sve učiniti da se mene makne iz politike. A SDP i ne može drugačije pobijediti nego da vrši pritisak na pravosuđe i mene unaprijed proglašava krivim - komentira Kalmeta koji je do sada pobijedio na svim izborima. Na čelu Zadra bio je ukupno 15 godina. Pobijedio bi opet, kaže, i to u prvom krugu da se kandidira, no uvjeren je da će to učiniti i novi zadarski kandidat za gradonačelnika Branko Dukić. - Predložili smo kao kandidata Dukića koji također dobro stoji u anketama. On ima moju punu podršku. U zadarskim je krugovima poznat, riječ je o uglednom liječniku, šefu ginekologije u Zadru, humanitarcu i dragovoljcu Domovinskog rata koji je omiljen među ljudima. Obiteljski je čovjek, otac četvero djece oko kojeg nema nikakvih repova. Bit će dobar gradonačelnik - kaže Kalmeta o svom dugogodišnjem suradniku za kojeg je uvjeren da će ga naslijediti na čelu grada. Dukića je, navodno, dobro prihvatio i Plenković. I u HDZ-ovim kuloarima moglo se čuti da se Kalmeta odlučio na povlačenje zbog velikih pritisaka u javnosti. - Sve je to postalo neizdrživo. Vjerujem da bi Kalmeta opet pobijedio da se kandidirao. Čak u našim internim anketama stoji bolje nego u anketama prije četiri godine. No, odlučio se povući. Uostalom, zamislite kako bi mu bilo teško dalje obavljati gradonačelnički posao sa svim tim teretom, ne bi to imalo više isti odjek. Zato me njegova odluka, iako je iznenađenje, ipak ne čudi. Ali, vjerujem da ni Dukić nije bez šansi. Mislim da je ovo i dobra poruka, da u Zadru imamo još kvalitetnih ljudi - kaže jedan od sugovornka iz stranke. Sam Dukić u priopćenju za javnost je rekao da mu je velika čast biti HDZ-ov kandidat za gradonačelnika Zadra, ali da je to ujedno velika odgovornost i obveza. - Zadru se uspjeh nije dogodio preko noći, dogodio se zahvaljujući kontinuiranom, predanom zajedničkom radu građana i naših timova, kao i svih dosadašnjih gradonačelnika i taj kontinuitet ćemo svakako nastaviti. Zadar je na dobrom putu, stalno se razvija, ali to ne znači da se smijemo opustiti. To će mi, kao budućem gradonačelniku, biti samo dodatni motiv da budemo još bolji - naveo je Dukić koji je istaknuo da će kao gradonačelnik učiniti sve da zadarska Opća bolnica u sljedeće četiri godine osigura još bolju zdravstvenu skrb i zaštitu svim građanima. No, povlači li se Kalmeta doista ili će u slučaju Dukićeve pobjede postati “zadarski gradonačelnik u sjeni”? - Naravno da ću kolegi uvijek pomoći ako bude trebalo, ali neću biti nikakav gradonačlenik u sjeni. To su spinovi, kao što su spinovi i informacije koje su se pojavile u medijima da ću biti nezavisni kandidat ako me HDZ ne predloži. Ja sam čovjek HDZ-a, to je moja jedina stranka u kojoj sam od 1989. i nema tog razloga zbog kojeg bih stranci okrenuo leđa - komentirao je Kalmeta. On sam će nakon lokalnih izbora, kaže, u mirovinu. - Očekujem da će primopredaja biti negdje u lipnju. Tada se povlačim iz izvršne vlasti - kaže Kalmeta kojemu će kao jedina funkcija, kada napusti mjesto gradonačelnika Zadra, ostati ona predsjednika županijskog HDZ-a. - Moram misliti i na obitelj. Imam dvoje velike, ali i dvoje male djece. Napadi na mene sve su žešći. Oporba ne bira ni sredstva, ni riječi. To je više gadljivo i slušati - kaže Kalmeta kojeg čeka dug sudski postupak. Potvrđene su mu dvije optužnice vezano uz zlouporabu položaja i ovlasti - jedna za HAC i tzv. aferu Remorker, a druga zbog filma “Prometna renesansa Hrvatske”, čija je produkcija dogovorena s Fimi-Medijom i koju je Ministarstvo platilo 612 tisuća kuna, no film nikada nije prikazan. - Nevin sam. Duboko sam uvjeren da ću to dokazati na sudu. No, moram proći cijeli proces, to nije ugodno, ali se toga ne bojim. Vjerujem u hrvatsko pravosuđe - zaključio je Kalmeta.