Na lokalnim izborima u Velikoj Britaniji zasad su najveći dobitnici konzervativci, a najveći je gubitnik euroskeptična stranka UKIP koja je izgubila sva mjesta koja je na lokalnoj razini imala. I dok su konzervativci osvojili vlast u pet lokalnih vijeća u kojima su do sada bili u oporbi, laburisti su vlast izgubili u dva vijeća. Usprkos dobrim početnim rezultatima, konzervativci tvrde da ovi lokalni izbori nisu nikakav test za prijevremene opće izbore koji se održavaju 8. lipnja. Najviše se iščekuju rezultati izbora u Škotskoj. Prema prvim pokazateljima, konzervativci su uspjeli osvojiti neka mjesta u tri lokalna vijeća, no kako je Škotska tek jučer ujutro počela brojiti glasove, ovi početni podaci ne govore u principu ništa osobito. Liberalni demokrati nisu puno izgubili, ali ni dobili tako da je stranačko vodstvo u osnovi nezadovoljno, a najviše ih zabrinjava što su izgubili lokalno vijeće u izbornoj jedinici u kojoj njihov predsjednik Tim Farron kani 8. lipnja izboriti svoje mjesto u parlamentu. U Walesu je izvrsne rezultate polučila velška nacionalna stranka Plaid Cymru. 