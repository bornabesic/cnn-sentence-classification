Predsjednik HDZ-a i premijer Andrej Plenković u četvrtak je na sjednici Vlade zatražio razrješenje trojice Mostovih ministara - Vlahe Orepića, Ante Šprlje i Slavena Dobrovića, nakon što nisu iskazali povjerenje ministru financija Zdravku Mariću. Hrvatska je tako još jednom našla u ozbiljnoj političkoj krizi, no to se nije moglo zaključiti prema reakcijama čelnika oporbe na društvenim mrežama. Predsjednik SDP-a, Davor Bernardić, u četvrtak je tijekom dana objavio neuobičajeno mnogo tvitova, no rijetko kojim je nešto ozbiljno poručio. Prvo je konstatirao da je očekivao pad Vlade, no ne tako brzo. Odmah potom napisao je kako je ‘spreman formirati najbolji tim za Hrvatsku’. ‘Što se tiče premijerove prozivke, napravit ću selfie ne samo s kupusom i čokoladom već ću učiniti sve da potaknem kupovinu domaćih proizvoda’, nastavio je s nizom tvitova. Nakon toga je odlučio potražiti mišljenje javnosti pa je svoje pratitelje pitao smatraju li da će biti izvanrednih izbora. Kao da je tek jučer otkrio Twitter, Bernardić je napisao: ‘Twitter je digitalna agora’, a potom je rekao da će se potruditi što više tvitati i da očekuje pomoć i ideje. Potom je posve skrenuo s teme i ustvrdio kako je Zagreb jako lijep po kiši i kako je odlučio prošetati. Neobično aktivan dan na društvenim mrežama Bernardić je zaključio alanfordovskom maksimom: ‘Ako kaniš pobijediti, ne smiješ izgubiti. Ja pobjeđujem!’