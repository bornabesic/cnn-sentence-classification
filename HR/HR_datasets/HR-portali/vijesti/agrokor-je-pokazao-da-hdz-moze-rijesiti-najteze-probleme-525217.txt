Predsjednik HDZ-a i premijer Andrej Plenković u petak je još jedanput uoči lokalnih izbora 21. svibnja istaknuo temeljnu poruku Hrvatske demokratske zajednice da u Hrvatskoj ima različitih izazova i problema koji zabrinjavaju hrvatske ljude u općinama, gradovima i županijama te da su različita i rješenja za te probleme, ali Hrvatska je "jedna i jedina". Uza sve različitosti, naši kandidati imaju zajedničku odgovornost, želju i viziju učiniti sve za kvalitetniji život u svojim sredinama, poručio je Plenković. Podsjetio je da je, otkako je na dužnosti predsjednika Vlade, obišao sve hrvatske krajeve. "Hrvatski ljudi očekuju stabilnost i konkretne rezultate. Stoga se naša Vlada odgovorno posvetila rješavanju niza naslijeđenih problema i provođenju programa koji će osigurati političku stabilnost, pravnu sigurnost, gospodarski rast te društvenu solidarnost", rekao je Plenković.   Ustvrdio je da se optimizam vraća u Hrvatsku. "Predani smo poduzimanju mjera za demografsku revitalizaciju, osnaživanje obitelji, potporu mladima, stvaranje novih prilika za radnike i dostojanstveni život umirovljenika", rekao je Plenković i dodao da su ekonomski trendovi pozitivni. "Imamo 53 tisuće zaposlenih više nego prije dvije godine. Nezaposlenost je ispod 200 tisuća s trendom daljnjeg smanjenja. Gospodarski rast je iznad očekivanja, smanjuje se javni dug, a proračunski manjak je rekordno nizak. Nije slučajno da su sve tri svjetske agencije pretvorile izglede našeg kreditnog rejtinga iz negativnih u stabilne. Bilježimo rast industrijske proizvodnje, rast izvoza, kao i potrošnje nakon poreznih rasterećenja", istaknuo je.   Ustvrdio je kako je kriza u Agrokoru pokazala da su sposobni riješiti i najteže, sistemske probleme, a da teret nije prebačen na leđa građana. "Spriječili smo, kaže, tsunami i očuvali stabilnost gospodarskog i financijskog sustava zemlje te zaštitili gotovo 200 tisuća radnih mjesta", rekao je Plenković.   Najavio je da će nova turistička sezona biti opet rekordna. "Pronašli smo rješenje za gužve na granicama u dogovoru sa Slovenijom i čelnicima EU", rekao je.     "Naša je politika pokrenuti razvoj svih dijelova zemlje, a posebno onih koji su podnijeli najveću žrtvu u obrani Domovine. Započeli smo Projekt 'Slavonija, Baranja i zapadni Srijem' kojim iz europskih fondova ulažemo 2,5 milijarda eura u pet slavonskih županija za oporavak hrvatskog sela i zaustavljanje iseljavanja. Trajna nam je zadaća ravnomjeran razvoj svih dijelova Hrvatske i zato Vlada i ministri od prvog dana rade u partnerstvu sa županima, gradonačelnicima i načelnicima", poručio je.    Plenković je ustvrdio i da su "mnogi prošlih tjedana pokušavali destabilizirati Vladu" i zaustaviti promjene koje HDZ uvodi u Hrvatsku. "Nisu uspjeli - HDZ je ostao čvrsto na braniku političke stabilnosti", dodao je.   Poručio je i kako je ovo vrijeme razotkrivanja na političkoj sceni Hrvatske. "Izbor je jednostavan: ili smo za politiku stabilnosti, nastavak reformi i rast ili, s druge strane, za politiku rušenja i populizam", dodao je.   HDZ, rekao je Plenković, na lokalne izbore izlazi kao vodeća politička snaga. "Na svim razinama okupili smo tim kvalitetnih i vjerodostojnih kandidata nove generacije, čiji dosadašnji rezultati jamče da će odgovorno raditi na dobrobit svih naših ljudi", poručio je te pozvao građane da u nedjelju, 21. svibnja izađu na izbore.