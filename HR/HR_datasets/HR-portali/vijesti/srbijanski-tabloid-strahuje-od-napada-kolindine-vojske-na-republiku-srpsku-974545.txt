Foto: Slavko Midzor/PIXSELL  SRPSKI tabloid Alo piše kako je hrvatska predsjednica Kolinda Grabar Kitarović spremna za napad na Republiku Srpsku. Prema Alo.rs, situaciju čini dodatno ozbiljnom to što su Sandžak, Kosovo i Albanija prepuni radikalnih džihadista koji jedva čekaju ovakav scenarij.  "Grupa Bošnjaci nedavno je na svojoj stranici na Facebooku objavila kartu BiH sa smjernicama i detaljnim planom u kojemu su izložili kako vojnim snagama ugasiti RS u slučaju referenduma ili neuspjeha rušenja Milorada Dodika. Njima vjetar u leđa daje i američka ambasada u BiH, ali surađuju i s hrvatskim obavještajnim službama", piše tabloid ozbiljnim tonom.   Navode kako karta predstavlja upute za vojno gašenje RS "za sva vremena" i vraćanje starog ustava Bosni i Hercegovini.   "Plan je jasan, realizirat će se ako Milorad Dodik pokuša referendumom nasilno odcijepiti RS, odnosno ako ga ne uklone s vlasti u RS-u. Postoji čak i uputa koju je izradila hrvatska vojna sigurnosna služba", piše srpski tabloid. U toj navodnoj uputi, navodno stoji kako je potrebno tek nekoliko hrabrih momaka koji bi se uputili prema Drini i srušili mostove prema Srbiji, presjekli koridor kod Brčkog i tako presjekli RS na dva dijela. Analitičari u panici  Tabloid je odmah kontaktirao i izvore iz sigurnosnih krugova, a jedan od njih im je, tvrde, otkrio da u planovima piše i kako treba djelovati na tromeđi BiH, Crne Gore i Srbije i time odvojiti istočnu Hercegovinu od istočne Bosne.  I analitičar Saša Borojević je, tvrdi tabloid, rekao da je "situacija ozbiljna" i da su spomenute lokacije od velike važnosti, čije bi osvajanje i kontroliranje paraliziralo RS.   "Ovo je dokaz da Sarajevo nikad nije prihvatilo Dayton i odustalo od ukidanja RS-a i Daytonskog sporazuma te unitarizacije države, ali to nije prihvatio ni Zagreb", rekao je Borojević.   I BiH analitičar Dževad Galijašević, piše tabloid, upoznat je sa situacijom.  "Znam za tu ambiciju i planove Hrvatske. Za američku ambasadu u BIH i EU jedini prihvatljiv rat na ovim prostorima je rat Srba i Bošnjaka. Do tih naroda njima je najmanje stalo, nebitni su im, a imali bi višestruke koristi, oslabili bi malo Rusiju zbog Srbije, a Tursku zbog Bosne. Hrvati se sigurno neće uključiti u rat, ali će huškati ostale. Republika Srpska je idealna točka za ostvarivanje tog plana i napad na Dodika. Od tih sukoba višestruku korist bi imala Hrvatska koja je ekonomski nikad slabija", smatra on.