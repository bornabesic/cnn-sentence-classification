Kujica Luna, koju je njen vlasnik Z.M. (77) iz Velike nedaleko Požege sustavno tukao te čekićem odlučio ubiti i zakopati, nakon što je došla k sebi izašla je iz vlastitog groba i vratila se zlostavljaču. Samo nekoliko sati nakon što je strašna priča objavljena na web stranici 24 sata ona je udomljena.  S njom je u Hrvatski Leskovac otišao i njen brat Medo. Udomili su ih Domagoj i Daniela Ratković ljudi dobra srca koji su do sada udomili sedam pasa, tri mačke i dva stara konja. Psi su dobili nova imena i jako se dobro oporavljaju, jer su dobili ono što do sada nisu imali, ljubav.  – Zahvaljujući tim dobrim ljudima uspjeli smo jadne životinje spasiti. Odmah po dolasku u novu obitelj psi su odvedeni veterinaru na pregled, koji je utvrdio kod kujice frakturu lubanje, polomljen zub, ozljede po cijelom tijelu. Kujica je anemična zbog loše prehrane Starije ozljede su pronađene i kod mužjaka, što ukazuje da su oba psa premlaćivana. Vlasnik je bio kod kuće pri preuzimanju pasa, malo je negodovao zbog mužjaka, no, rekli smo mu da oba psa moraju ići kod udomitelja. Dozvolio je, jer on sada ima drugih problema pošto je protiv njega policija podnijela kaznenu prijavu. Zahvaljujemo se svima koji su nas podržali u spašavanju pasa, a posebno dobrim ljudima koji su ih udomili – rekla je Gordana Malbašić, predsjednica Udruge Sirius iz Požege, koji su prvi reagirali na vijest o zlostavljanoj kujici.