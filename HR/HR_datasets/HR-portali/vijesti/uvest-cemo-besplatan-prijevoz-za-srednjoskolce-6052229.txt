Vladimir Bregović tri je mandata bio gradonačelnik Vrbovca, a na ovim lokalnim izborima odlučio se kandidirati za župana Zagrebačke županije ispred HDZ-a, HSLS-a i HSU. Suprotstavit će se dugogodišnjem županu Stjepanu Kožiću, koji juriša na peti mandat, a Bregović koristi i ovu priliku da pozove Kožića na javno sučeljavanje. Što ste u tri mandata napravili kao gradonačelnik Vrbovca? Na čelu Vrbovca sam od 2005. Godine, a najviše smo postigli u infrastrukturi – 60 kilometara vodovoda, 16 kilometara kanalizacije. Zamijenili smo javnu rasvjetu bez pomoći državnog fonda, a bez da smo uložili ijednu kunu. To znači da imamo dvije i pol tisuće novih led svjetiljki, a sve u sklopu ESCO projekta. Time štedimo 60 posto utroška električne energije. Imamo i mnogo projekata čija realizacija tek kreće poput najveće željezničke investicije, izgradnje drugog kolosijeka Dugo Selo-Križevci, vrijedne čak 200 milijuna eura koja je 85% sufinancirana iz EU te izgradnje vodvodne mreže Zagreb Istok koji je projekt općina i gradova i Hrvatskih voda, a ne Županije kako se hvali dosadšnji župan Stjepan Kožić. Bili smo prisiljeni otvoriti svoju razvojnu agenciju radi nefukncioniranja regionalne razvojne agencije, nefunkcioniranja u smislu izrade projekata i projektnih ideja za Zagrebačku županiju. Koje su ključne stvari na kojima se temelji vaša kampanja? Županiji je potrebno racionalnije upravljanje proračunom i rad na demografskoj politici. To znači osigurati besplatne udžbenike za sve osnovnoškolsce u županiji. Dosad se za to iz županijskog proračuna nije izdvojila ni kuna, nego je to ostavljeno gradovima i općinama, sa koštalo bi 12 milijuna kuna. Želimo standard kao u Zagrebu, kao u Europi. Želimo da se za sport izdvaja tri posto proračuna. To bi u Zagrebačkoj županiji značilo stopostotno povećanje za sport i mlade. To je ukupno 16 i pol milijuna kuna. Iz kojih izvora? Iz neraspoređenih sredstava  koja se svake godine prenose i kao takva planiraju u iznosima od 20 do 22 milijuna kuna. Tako nikoga ne bismo oštetili, a pomogli bismo našim građanima. Našim poljoprivrednicima olakšat ćemo otvaranjem dva ureda Agencije za plaćanje u poljoprivredi, jedan za istočni, jedan za zapadni dio županije. Moram istaknuti i pitanje besplatnog prijevoza za sve srednjoškolce, njih ima 12 tisuća. Potrebno je naći novac u sredstvima za obrazovanje, koje je dovoljno veliko, ali nije dobro raspoređeno.Sada se ta sredstva koriste za kapitalna ulaganja u smislu kupiovine glasova. Želimo i što brže uvođenje jedinstvene karte za vlak, tramvaj i autobus, po prihvatljivoj cijeni. Kako biste odabrali suradnike? Isključivo po stručnosti. Vjerujem da u ustanovama Zagrebačke županije i sada ima ljudi koji vrlo dobro rade. Po meni, stranačka preferencija dolazi tek nakon stručnosti. Obitelj i nepotizam ne dolaze u obzir, moja supruga i sin npr. rade u tvrtkama iz koncerna Agrokor, u realnom su sektoru i u ovom trenutku na žalost dijele neizvijesnost mnogih zaposlenih u ovoj kompaniji. Za župana Kožića se priča da sin i kćer, cijela obitelj rade u županiji, čak je i sadašnji koalicijski partner Zmajlović je pričao o HSS d.o.o za Zagrebačku županiju budući da je većina zaposlena baš na takav način. Za što mislite da je ipak dobro napravljeno u županiji? U prvom redu to se tiče transfera novca za projekte gradova i općina koji su od tog novca stvorili stvarne projekte. Nedostaju veliki županijski projekti, osim ulaganja u objekte školstva, koje je na zadovoljavajućoj razini.