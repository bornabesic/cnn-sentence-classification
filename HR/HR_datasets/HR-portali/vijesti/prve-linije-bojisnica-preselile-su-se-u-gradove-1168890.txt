Čak 157 tisuća ljudi izgubilo je život u različitim sukobima diljem svijeta u prošloj godini, objavio je Institute for International Strategic Studies (IISS). Broj ubijenih manji 10.000 Iako je broj poginulih u stalnom padu u posljednje tri godine, pa je tako 2016. poginulo deset tisuća ljudi manje nego godinu prije kad je u borbama stradalo 167 tisuća ljudi, ili 2014. kada je ubijeno 180 tisuća osoba, svijet je i dalje suočen sa sukobima koji odnose ogroman broj žrtava. U objavljenom izvješću posebno se ističu mjesta su na kojima su ljudi izgubili živote. Dok su se u prošlosti borbe vodile na otvorenim područjima, u šumama, pustinjama i na sličnim linijama razgraničenja između zaraćenih strana, sada su se žarišta sukoba preselila u velike gradove zbog čega je smrtnost povećana i kada je broj bojišnica smanjen. U izvješću se navodi kako se više od polovice od 36 zona sukoba nalazi u gradovima, a posebno upada u oči činjenica da je na drugom mjestu po smrtnosti, odmah iza Sirije u kojoj rat bjesni već šest godina, Meksiko, u kojem nema vojnih sukoba, no rat narkokartela jednakom silinom odnosi ljudske žrtve. U Siriji je tako prošle godine poginulo 50 tisuća ljudi, a u Meksiku 23 tisuće, i to gotovo svi u gradskim područjima. Koliko je smrtonosan obračun bandi koje žele kontrolirati trgovinu drogom na tom području, dovoljno govori podatak da je Meksiko po broju ubijenih ispred Iraka i Afganistana u kojima, baš kao i u Siriji, bjesne ratni sukobi različitih lokalnih i međunarodnih vojnih postrojbi. Zanimljivo je da je i u tim državama u porastu broj poginulih u gradskim područjima, a najznakovitiji primjer irački je Mosul, snažno uporište terorista takozvane Islamske države. Gledajući geostrateški, najveći broj žrtava, njih 80 tisuća, poginuo je na području Bliskog istoka i sjeverne Afrike, i to u Siriji, Iraku i Jemenu, ali i Turskoj. Obračuni Kurda i Turaka Broj poginulih u Turskoj narastao je nakon jačanja kurdskih snaga u Siriji, što se prelilo i na samu Tursku gdje se povećao broj okršaja između Kurdske radničke stranke (PKK) i turskih vojnih i policijskih snaga, najviše od 1997. godine. I tu su žrtve u najvećem broju slučajeva bile upravo u gradskim područjima. Treba naglasiti i da porastu broja poginulih u gradovima treba dodati i stradale u terorističkim napadima čiji je brod u europskim središtima u prošloj godini također bio u porastu. Najveći broj stradalih na europskom području i dalje je u Ukrajini u kojoj je stradalo čak 70 posto od tisuću poginulih u 2016. godini.   