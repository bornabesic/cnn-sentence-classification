Obljetnicu proboja logoraša u Jasenovcu i ove godine prate snažne podjele, a u pripremi su čak tri odvojene komemoracije. Službenu komemoraciju u organizaciji Hrvatskog sabora, zakazanu za 23. travnja, ponovno će zaobići Koordinacija židovskih općina, koja će dan kasnije u jasenovačkom logoru obilježiti Dan sjećanja na žrtve holokausta 24. travnja, umjesto uobičajene komemoracije na zagrebačkom Mirogoju. Srpsko narodno vijeće i Savez antifašističkih boraca pripremaju komemoraciju za 22. travnja, a kao razlog bojkota službene komemoracije i jedni i drugi navode, među ostalim, ploču s natpisom “Za dom spremni” postavljenu nedaleko od jasenovačkog logora u spomen poginulim braniteljima HOS-a. Ploča još nije maknuta Ta je ploča i povod za interpelaciju koju SDP potkraj tjedna namjerava uputiti u saborsku proceduru. Iz te stranke poručuju da razumiju nelagodu koju osjećaju udruge nacionalnih zajednica žrtava ustaškog režima te kako interpelacijom žele ukazati na neprimjerenost postavljanja takve ploče u blizini nekadašnjeg ustaškog logora. – Nakon što je u studenome prošle godine u Jasenovcu osvanula sramotna ploča s natpisom “Za dom spremni”, intervenirali smo i na Odboru za Ustav te pokušali postići konsenzus koji bi bez pretjeranog politiziranja doveo do uklanjanja sporne ploče i sramote koju je ona nanijela Hrvatskoj. Od prosinca do danas nije se dogodilo ništa – podsjeća Peđa Grbin. Ploča sa spornim nazivom izazvala je žestoke reakcije i podijelila društvo na one koji su zahtijevali da odmah bude uklonjena, s argumentom da je riječ o fašističkom pozdravu, i one koji su isticali da natpis “Za dom spremni” nije istaknut da bi se veličalo ustaški režim, nego kao počast žrtvi koju su za Hrvatsku podnijeli poginuli pripadnici HOS-a. Takvim tenzijama Vlada je naumila stati na kraj osnivanjem Vijeća za suočavanje s posljedicama totalitarnih režima, s poprilično široko postavljenim zadaćama, od znanstvenog istraživanja totalitarizama do izrade smjernica za imenovanje ulica i trgova. Čitav posao Vijeće bi trebalo dovršiti u svega godinu dana, no ono se u gotovo dva mjeseca od osnutka ni jednom nije sastalo. Na čelu Vijeća je predsjednik Hrvatske akademije znanosti i umjetnosti Zvonko Kusić, koji jučer nije želio odgovoriti kada namjerava okupiti Vijeće. Zašto se to tijelo još nije sastalo nisu željeli nagađati ni drugi članovi Povjerenstva, a iz HAZU-a su nam poručili kako rad Vijeća ne koordiniraju oni nego Vlada. Iz Banskih dvora su nam, pak, kratko poručili kako će prvi sastanak biti idući tjedan, bez dodatnih komentara. Kašnjenje u radu Vijeća nimalo ne brine ravnatelja Memorijalnog centra Domovinskog rata Antu Nazora. Iako nam je potvrdio kako ga nitko nije kontaktirao još od kada su članovi Vijeća na zamolbu Zvonka Kusića poslali svoje viđenje kako bi trebao izgledati rad tog tijela, Nazor je uvjeren da Vijeće može dovršiti posao u zadanom roku. – Ne znam kada će biti prva sjednica Vijeća, ali što se mene tiče, već na toj sjednici možemo završiti cijeli posao – kaže Nazor.  >>Nećemo sudjelovati na službenoj komemoraciji u Jasenovcu, nego na komemoraciji SAB-e >>Govorili smo Mesiću: Pusti Jasenovac, sad je '92., a ne '45.​