Sirijski izbjeglica koji je ovaj tjedan stradao u naletu policijskog vozila u izbjegličkom kampu Idomeniju, na grčko-makedonskoj granici,  preminuo je, objavili su bolnički izvori. Četrdesetogodišnji sirijski Kurd, koji je više od dva mjeseca bio blokiran u tom kampu zajedno sa svojom obitelji, podlegao je ozljedama glave zadobivene u sudaru s vozilom. Kako pojašnjava grčka policija, Sirijac se sudario s "bočnim dijelom policijskog vozila". Ne zna se, međutim, kojom se brzinom kretalo policijsko vozilo. U izbjegličkom kampu je brzina vožnja  uvelike ograničena. Taj je incident potaknuo pobunu migranata koji su policiju zasuli kamenjem, a snage reda odgovorile suzavcima. Stanje u Idomeniju je i dalje vrlo napeto, a migranti gotovo svakodnevno prosvjeduju i traže otvaranje zapadnobalkanske rute kako bi se uputili prema zapadnim i sjevernim zemljama Europe. U tom izbjegličkom kampu i dalje boravi preko 10.000 migranata. U petak kasno navečer u Idomeniju je izbio sukob između pakistanskih i afganistanskih migranata, nakon čega je četvero Pakistanaca prevezeno u bolnicu zbog rana zadobivenih od noža. Sličan incident, u kojem je stradao 18-godišnjak, zabilježen je u subotu ujutro u luci Pirej, nedaleko od Atene, gdje se nagomilalo više od 3200 migranata. >> Najmanje 260 migranata ozlijeđeno u Idomeniju u sukobu s policijom 