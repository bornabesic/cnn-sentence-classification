Ruski predsjednik Vladimir Putin nazvao je u četvrtak "histerijom" optužbe prema kojima Rusija želi utjecati na ishod izbora u Sjedinjenim Državama favorizirajući republikanskog kandidata Donalda Trumpa. "U Sjedinjenim Državama razvila se histerija oko utjecaja Rusije na američke predsjedničke izbore", rekao je Putin, naglašavajući da se radi o tome da američka politička elita nema ništa reći o ozbiljnim pitanjima kao što su nacionalni dug ili kontrola oružja. "Elita očito nema ništa drugo reći, ništa drugo za smirivanje društva, pa je jednostavnije privući pozornost ljudi pričama o tzv. informatičkim piratima, špijunima, agentima, ruskom utjecaju", dodao je. Putin, koji je govorio o međunarodnim odnosima pred stranim stručnjacima za vanjsku politiku koji su se okupili u Sočiju, rekao je da je teško vjerovati da netko zaista misli da je Moskva sposobna utjecati na izbore 8. studenoga. "Zar zaista netko misli da bi Rusija na bilo koji način mogla utjecati na to koga će birati američki narod? Je li Amerika banana-republika ili što? Amerika je velika sila", kazao je Putin. Američka vlada službeno je optužila Rusiju da vodi kampanju kibernetičkim napadima na organizacije Demokratske stranke, dok je demokratska kandidatkinja Hillary Clinton optužila republikanskog protivnika Trumpa da je Putinova "marioneta". 