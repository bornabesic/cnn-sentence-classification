Europska komisija u petak je potvrdila da je još sredinom prošlog mjeseca poslala Hrvatskoj službeno pismo upozorenja zbog zakona o konverziji kredita u švicarskim francima u eure, smatrajući da je zakon o konverziji sav trošak prebacio na banke i da retroaktivna primjena ugrožava načelo pravne sigurnosti.  "Europska komisija 16. lipnja poslala je pismo s formalnim upozorenjem Hrvatskoj u vezi sa zakonom o konverziji kredita u švicarskim francima", rekla je Vanessa Mock, glasnogovornica Komisije za financijske usluge. Kazala je kako se zna da krediti u stranim valutama, poput onih u švicarskim francima, mogu postati problem kada se zajmoprimci ne mogu zaštiti od iznenadnih promjena tečaja te "u potpunosti podržavamo potrebu da im se pomogne u tim teškim okolnostima". EK: Potrebno je postići ravnotežu  "Međutim, zakon koji je donio hrvatski parlament dopušta da svi zajmoprimci (osim pravnih osoba) retroaktivno zamijene kredite iz švicarskih franaka u eure po povijesnom tečaju, bez obzira na njihovu sposobnosti za vraćanje kredita. Time su troškovi konverzije gotovo potpuno pali na leđa zajmodavaca i izlazi se izvan onoga što je potrebno i razmjerno kako bi se postigao legitiman cilj zaštite siromašnih zajmoprimaca i izbjegla kriza potrošačkih kredita", rekla je Mock. "Osim toga, retroaktivna primjena zakona ugrožava načelo pravne sigurnosti, što može potkopati povjerenje investitora u hrvatsko gospodarstvo", dodala je. Istaknula je kako Komisija smatra da je potrebno "postići ravnotežu između interesa potrošača i potrebe čuvanja jedinstvenog tržišta kapitala i njegova pravnog okvira". "Nadamo se da će Hrvatska pronaći razmjerno rješenje. To je važno i u interesu svih, potrošača i investitora", rekla je Mock. Pismo s formalnim upozorenjem prvi je korak koji Komisija pokreće protiv zemlje članice kada smatra da je prekršeno europsko pravo. Ako zemlja ne odgovori na to pismo ili u svom odgovoru ne pruži zadovoljavajuće objašnjenje, Komisija poduzima drugi korak, šalje obrazloženo mišljenje. Ako ni nakon toga nema zadovoljavajućeg odgovora, Komisija se može obratiti Sudu EU. >> Neuredni dužnici zadržali kredite u francima "Republika Hrvatska je zaprimila pismo službene obavijesti kojim su nas službe Europske komisije obavijestile kako smatraju da je donesenim izmjenama i dopunama Zakona o potrošačkom kreditiranju i Zakona o kreditnim institucijama prekršeno pravo Europske unije", priopćeno je u petak iz vlade. O daljnjim koracima Europske unije i Hrvatske vezanim za ovo pitanje javnost će biti pravovremeno obaviještena, stoji u priopćenju vlade, te se dodaje da će "ova vlada učiniti sve kako bi spriječila moguće negativne posljedice, a sukladno trenutnim ustavnim ovlastima". 