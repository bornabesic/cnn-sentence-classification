Posebni izaslanik pape Franje za Međugorje, poljski nadbiskup Henryk Hoser stigao je u to mjesto u Hercegovini poznato po navodnim Gospinim ukazanjima u višemjesečnu misiju čiji je cilj unaprijediti pastoralni rad s hodočasnicima kojih svake godine stigne više od dva milijuna. Hoser je stigao zajedno s provincijalom Hercegovačke franjevačke provincije Uznesenja blažene Djevice Marije fra Miljenkom Štekom, a dočekao ih je župnik fra Marinko Šakota, brojni svećenici i časne sestre. Poljskog nadbiskupa Hosera pljeskom je pozdravilo više stotina župljana Međugorja i hodočasnika koji su se tamo zatekli. Papin izaslanik pomolio se u župnoj crkvi sv. Jakova i okupljenima kratko poručio da je Marija kraljica Poljske te ih pozvao da bude kraljica njihovih života, i potom se uputio u župni ured. Prije dolaska u Međugorje, nadbiskup Hoser je na radnom ručku u Mostaru razgovarao s mostarsko-duvanjskim biskupom Ratkom Perićem koji je nedavno ponovio svoj stav da se Gospa posve pouzdano ne ukazuje u Međugorju. Međugorje godišnje posjeti između 2 i 2,5 milijuna hodočasnika iz cijeloga svijeta te se ubraja među najveća katolička hodočasnička mjesta. Papa je poslao posebnog izaslanika kako bi osigurao pastoralnu skrb hodočasnika neovisno o vjerodostojnosti ukazanja koja po tvrdnjama vidjelaca traju od 1981. Kako je njegov doček izgledao, možete pogledati na videu: >> Nakon Sarajeva, mons. Hoser za nekoliko dana u Međugorju >> Izaslanik pape Franje za Međugorje sletio u Sarajevo 