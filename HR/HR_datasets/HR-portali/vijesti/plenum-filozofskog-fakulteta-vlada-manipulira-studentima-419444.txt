Nedonošenje odluke Vlade o subvencioniranju troškova druge godine diplomskoga studija iz državnog proračuna Plenum Filozofskog fakulteta u Zagrebu nazvao je novim napadom na visoko obrazovanje kao javno dobro dostupno svima koji će velikom broju studenata otežati ili potpuno onemogućiti završetak njihova akademskog obrazovanja. Vlada je na sjednici 17. svibnja donijela odluku da se u akademskoj godini 2012./13. iz državnoga proračuna subvencioniraju troškovi školarina samo prvih godina preddiplomskih i diplomskih studija. Nije odlučeno o subvencioniranju druge godine diplomskoga studija, uz obrazloženje kako će ta odluka biti donesena naknadno. Članovi Plenuma izrazili su uvjerenost kako troškovi na kraju neće biti financirani iz državnog proračuna ili će biti subvencionirani samo malom postotku studenata. Odgađanje donošenja na Plenumu su nazvali "očitim pokušajem politikantskog taktiziranja i manipuliranja studentima" te ustvrdili kako je ovakvo "nedjelovanje aktualne vladajuće garniture primjer konstante između sadašnje i bivše vlasti, kojima je besplatno obrazovanje samo retorička manira dok u stvarnosti provode politiku čiji je cilj upravo dokidanje visokoga obrazovanja kao javnoga dobra dostupnog svima".