Andrej Plenković može biti zadovoljan rezultatima najnovijeg istraživanja CRO Demoskopa. Povjerenje birača u njega osobno i u njegovu stranku raste, što znači da je prvo tromjesečje na čelu Vlade prebrodio vrlo uspješno. S druge strane, SDP i Most potvrđuju višemjesečni pad povjerenja birača. Budući da je do lokalnih izbora svega dva mjeseca, iskustvo nas uči da bi dvije stranke izlaz mogle potražiti upravo u napadu na HDZ. Takva se taktika već može nazrijeti kroz Mostov prijedlog otvaranja partijskih arhiva, koji je prije svega usmjeren prema HDZ-u, čiji konzervativniji dio birača nije prebolio Plenkovićev dolazak na čelo stranke. Most je sličnu taktiku pokazao i ranije, kada je, suočen s padom podrške birača nakon ulaska u Oreškovićevu Vladu, otvorio pitanje Ine i sukoba interesa Tomislava Karamarka. Prijetnju kakvu HDZ-u predstavlja Most SDP bi mogao imati u Živom zidu, čiji rejting raste upravo na “lijevim” temama. Novi predsjednik SDP-a nije se dobro snašao na svojoj funkciji. Od početka je nudio Plenkoviću konsenzus oko važnih nacionalnih tema, no očito je postao svjestan kako je to pogrešno jer je u posljednje vrijeme promijenio taktiku i okrenuo se kritiziranju premijera. Plenkoviću na nos nabija ministra plagijatora Pavu Barišića, a ovih je dana pozvao i Most da u Saboru glasa za njegovo razrješenje. Pitanje je, međutim, koliko je Bernardić sposoban iznijeti jedan takav “rat” s HDZ-om. Prvi čovjek SDP-a nije iskoristio “loptice” koje mu je u svom nesnalaženju nabacila Vlada. Njegova reakcija na otkriće da premijer koji predlaže povratak obaveznog vojnog roka, a sam nije služio vojsku bila je krajnje benigna. Zamislite što bi na njegovu mjestu napravio Zoran Milanović! Osim vlastitog nastupa, Bernardić mora u red dovesti i stranku, koja upravo puca pred očima zbunjenih birača. U tome mu, ako žele izbjeći potpuni izborni potop, moraju pomoći i drugi SDP-ovci, koji bi u korist stranke morali barem privremeno zatomiti vlastite ambicije.  >> Božo Petrov: Objavit ćemo sve komunističke dosjee 