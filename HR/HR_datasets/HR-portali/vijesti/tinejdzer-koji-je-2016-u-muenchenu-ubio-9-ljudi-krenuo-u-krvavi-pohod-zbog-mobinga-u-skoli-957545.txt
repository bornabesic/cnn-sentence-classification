Foto: FAH MOTIV pokolja izvedenog u srpnju prošle godine kada je u Muenchenu jedan 18-godišnjak ubio 9, a ozlijedio petero ljudi bio je mobing u školi, prenose njemački mediji u subotu, pozivajući se na konačno izvješće vještaka.  "Počinitelj je godinama bio izložen mobingu u školi i to od strane počinitelja koji su porijeklom s juga Europe. Zato je prilikom pokolja odabirao žrtve koje su vanjštinom upućivale na južnoeuropsko porijeklo", stoji u izvješću u kojem se naglašava da počinitelj nije djelovao iz rasističkih pobuda kako se isprva mislilo, s obzirom na to da su žrtve uglavnom bile tamnopute, nego iz osvete. 18-godišnji David S., koji je i sam bio iranskog porijekla, je 22. srpnja 2016. u jednom trgovačkom centru na sjeveru Muenchena ubio devet uglavnom mlađih osoba turskog porijekla te na kraju počinio samoubojstvo. Roditelji nisu ništa znali Roditelji počinitelja nisu ništa znali o planovima svog sina koji je preko interneta nabavio oružje te se mjesecima pripremao na napad. Protiv osobe koja je preko tzv. Darkneta Davidu S. prodala oružje pokrenuta je istraga zbog ubojstva iz nehaja. "Počinitelj je živio u vlastitom svijetu u kojem je razvio fantazije protiv osoba koje treba ukloniti i za koje je smatrao da su zaražene virusom", stoji nadalje u izvješću. Pokolj koji se odvio 22. srpnja izazvao je alarm u Muenchenu i okolici jer se isprva pretpostavljalo da se radi o terorističkom napadu.