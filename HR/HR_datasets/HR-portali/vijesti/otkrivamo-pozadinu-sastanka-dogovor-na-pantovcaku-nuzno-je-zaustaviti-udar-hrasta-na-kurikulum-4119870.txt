Dan prije velikog prosvjeda dvojica glavnih aktera sukoba oko kurikularne reforme sjela su za isti stol. Uz posredovanje predsjednice Kolinde Grabar-Kitarović, voditelj ekspertne skupine za reformu obrazovanja Boris Jokić i resorni ministar Predrag Šustar susreli su se na Pantovčaku. Jokić je došao u dogovoreno vrijeme. Malo prije 13 sati biciklom se dovezao pred predsjedničin Ured. Ministar je zbog sastanka prekinuo posjet Bruxellesu, ali je zbog rasporeda letova kasnio oko pola sata. Sastanak je počeo oko 13.30, a otprilike sat vremena poslije predsjednica, voditelj reforme i ministar stali su pred novinare. Rezultat je bila predsjedničina izjava u kojoj je podržala stav Borisa Jokića o potrebi uklanjanja svih mogućih političkih utjecaja na reformu obrazovanja. - Obvezujem se da ću kao predsjednica učiniti sve kako bih uklonila političke utjecaje na reformu. Riječ je o prevažnom pitanju za budućnost ove zemlje da bismo se na tome dijelili - izjavila je Grabar Kitarović. Iako u izjavama za novinare nije decidirano spomenuta niti jedna stranka od koje se traži da prestane raditi pritisak na reformu, doznajemo da je tijekom jednosatnog sastanka najviše govora bilo o izjavama predsjednika Hrasta Ladislava Ilčića. Ilčić je, naime, jučer u Saboru sazvao konferenciju za novinare uz retoriku od kakve otklon uporno traži Jokić, a sada i predsjednica. - Zoran Milanović je rekao da je osobno formirao tu radnu skupinu i da je Jokić bio njihov izbor. Milanović je potvrdio ono što Hrast govori, a to je da je Jokića postavila politika - izjavio je Ilčić, pozivajući SDP-ovce Željka Jovanovića i Sabinu Glasovac te voditelja Strategije obrazovanja Nevena Budaka da se “ispričaju javnosti koju su obmanjivali mjesecima tvrdeći da radnu skupinu nije imenovala politika”. Čelnik Hrasta još je zaključio da je današnji prosvjed političke naravi i da njime SDP pokušava skupiti jeftine političke bodove. Neslužbeno doznajemo da se Grabar-Kitarović negativno osvrnula na Ilčićeve nastupe, podržavajući jučerašnje priopćenje ekspertne radne skupine kojom mole sve političke stranke da ne prisvajaju kurikularnu reformu. “Umjesto deklarativne podrške molimo sve političke opcije da stave obrazovanje i znanost kao svoje prioritete. Od praznih riječi i jeftinih političkih bodova onih koji su u prošlosti bili ili trenutno jesu moćni ova zemlja nema mnogo”, poručila je Jokićeva skupina. Uz novi Ilčićev istup protiv Jokića, ekspertnu radnu skupinu iznenadila je i retorika bivšeg premijera Zorana Milanovića, zbog čega je Jokić na Pantovčaku naglasio da neće odustati od traženja da se politikantstvo odmakne od reforme. - Političke stranke raznih veličina žele iskoritisti reformu, a ona je reforma nastavnika, profesora, roditelja, djece, teta u vrtićima. Ne svojatajte taj proces. Struka mora biti izvan politike, inače se reforma neće provesti - rekao je Jokić. Kako na jučerašnjem sastanku nije bilo riječi o razrješenju koje je prije tjedna dana Jokić zatražio do ministra upravo zbog političkih silnica koje se petljaju u reformu, voditelj reforme je poručio da i dalje ostaje na svome. Jokić, doznajemo, nije siguran hoće li se pridružiti današnjem prosvjedu na Trgu bana Jelačića, a novinarima je najavio da će biti nedostupan za izjave sljedeća tri dana. Prosvjed pak, po ministru obrazovanja, nije prosvjed, nego - fešta. - Ja bih to proglasio podrškom kurikularnoj reformi, feštom u kojoj treba uživati i ni na koji način manipulirati onim što je najnježnije u našem društvu - rekao je ministar i izvazvao promptnu reakciju organizatora prosvjeda, Inicijative Hrvatska može bolje. - Prvi lipnja nije fešta, ministre, nego prosvjed - poručili su, uz dodatak da je iz ministrovih izjava vidljivo da ne može voditi sektor koji mu je povjeren. Stoga, zaključuju, ili neka odstupi, ili neka počne štititi obrazovanje i proces reforme od politički i interesnih pritisaka. Iz Šustarove izjave nakon sastanka s predsjednicom nejasna je ostala njegova poruka da “cijeli proces moramo vratiti tamo gdje mu je mjesto, a to su institucije hrvatskog društva”. Neven Budak, voditelj Povjerenstva za provedbu Strategije obrazovanja, smatra da je ministrova izjava nejasna zbog toga što reforma cijelo vrijeme jest u okviru institucija s obzirom na to da je o tomu kako je treba provoditi odlučio - Sabor. Osvrćući se na izjavu bivšega premijera i tvrdnju Ladislava Ilčića da je Jokića instalirao Milanović, Budak je opovrgnuo navod riječima da Jokića sigurno nije postavio bivši premijer, nego je izabran javnim pozivom i odlukom ministra Vedrana Mornara.