Andreja Plenkovića, sudeći prema prvim reakcijama iz HDZ-a, ne očekuje drama u stranci nakon prvog kruga lokalnih izbora. Iako je Plenković osobno, a i HDZ, u Zagrebu doživio potop jer je upravo Plenković nametnuo Dragu Prgometa kao HDZ-ova gradonačelničkog kandidata, HDZ je u svim drugim gradovima i županijama ostvario prilično dobar rezultat. Prgomet izravno prozvao Ta činjenica amortizirat će izbornu katastrofu u Zagrebu, iako HDZ u metropoli tradicionalno loše prolazi, ove je godine Plenković rezultat u metropoli vezao za sebe jer je on iskadrovirao Prgometa kao kandidata i nositelja liste za Skupštinu. HDZ danas ima sjednicu Predsjedništva na kojoj će se analizirati izborni rezultati, a posebno onaj u Zagrebu. Drago Prgomet već je u izbornoj noći vrlo izravno rekao da su pojedini ljudi iz vrha HDZ-a, izuzev deklariranog Zlatka Hasanbegovića, radili za Brunu Esih, a ne za njega kao službenog HDZ-ova kandidata. Prgomet je jučer, nakon prospavane noći, bio suzdržaniji i nikoga nije prozivao. Tek je ironično konstatirao da birači očito žele drugačiji profil političara, poput Čehoka, Keruma, Obersnela i Bandića. Međutim, iz Prgometova stožera nekoliko dana prije prvog kruga izbora čule su se kritike na nekolicinu članova Predsjedništva HDZ-a i vrlo utjecajnih stranačkih ljudi koje je Prgometova ekipa detektirala kao sabotere u vlastitim redovima. Tada se kritiziralo da Milijan Brkić, zamjenik šefa HDZ-a, u Zagrebu iza kulisa navija za Milana Bandića, da se Goran Marić, kao član zagrebačkog HDZ-a i Predsjedništva stranke, ali i predstavnik desnije struje, u Prgometovoj kampanji uopće ne pojavljuje te da je Davor Ivo Stier, politički tajnik i potpredsjednik Vlade, izjavom o tome da je bilo najpoštenije odmah nakon smjene Mostovih ministara ići na nove parlamentarne izbore zadao udarac ne samo Plenkoviću nego i Prgometu u jeku kampanje. Jesu li u Prgometovu stožeru već tada bili svjesni da će rezultat biti jako loš pa su krenuli tražiti krivce, sada nije ni posebno bitno jer će Prgomet, ali i Andrej Plenković imati prilike, budu li to htjeli, prozivati na Predsjedništvu HDZ-a. Međutim, to će biti i prilika da se kaže kako je Plenković pogriješio kada je oktroirao Prgometa kao kandidata. “Nije se nametnuo” – Prgomet nema pravo nikoga prozivati. Kao da su za nas ostale radili svi HDZ-ovci. Bio je pogrešan odabir, nije se nametnuo i ovo je rezultat cijele priče. Drugo, sada se pokazalo da oktroirani kandidati ne prolaze, oktroirati nije mogao ni Tuđman, a kamoli Plenković. Nametanje kandidata nije prošlo ni Sanaderu – komentirao je jedan član Predsjedništva HDZ-a. Drugi sugovornik iz Predsjedništva HDZ-a rekao je da se pogriješilo što su se stvorila očekivanja od rezultata u Zagrebu pa je sada veliko razočaranje. Smatra da situaciju u Zagrebu treba raspraviti, ali mirne glave. – Činjenica je da su se glasovi HDZ-ovih birača podijelili između B. Esih, S. Švaljek, Bandića i Prgometa – rekao je taj izvor. Plenković je jučer poručio da je evidentno kako je lista HDZ-a dobila više glasova nego Prgomet te najavio detaljnu analizu zašto je do toga došlo. I on je, poput Milijana Brkića, izjavio da glasovi koji su otišli Bruni Esih nisu nužno HDZ-ovo biračko tijelo. Današnja sjednica Predsjedništva očito će biti mjesto rasprave o Zagrebu, gdje će odgovore tražiti Plenković, ali gdje će i ostali članovi Predsjedništva imati i njega što pitati kada je riječ o Prgometu.