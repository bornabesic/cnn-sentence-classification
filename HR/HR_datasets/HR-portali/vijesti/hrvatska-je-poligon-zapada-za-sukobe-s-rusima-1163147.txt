Iako je Rusiju hrvatska javnost još od Domovinskog rata uvijek povezivala sa Srbijom držeći ih prikrivenim saveznicima, popis oružja koje je Moskva isporučila Hrvatskoj vojsci daje sada sasvim drukčiju sliku. Zrakoplovi kojima se Hrvatska branila od agresije i oslobađala svoj teritorij potječu iz Rusije. Od tamo su došli i protutenkovski sustavi Fagot kojima je zaustavljan prodor srpskog oklopa prema Vukovaru. Uostalom, čak je i dobar dio streljiva za kalašnjikove kojima se Hrvatska branila došao pod okriljem noći ruskim zrakoplovima koji su tajno slijetali u Pulu. I to u isto vrijeme dok je SAD odbijao svaki zahtjev za naoružavanje Hrvatske tvrdeći da ne želi kršiti međunarodni embargo. Tim više neshvatljiva je današnja politika Hrvatske koja kao da namjerno ruši odnose s Moskvom i u vrijeme kada je nitko na to ne tjera. Prilično je jasan stav hrvatske politike i želja za što bližim savezništvom sa SAD-om, ali ono što se događa posljednjih godina izlazi polako izvan okvira racionalnog razmišljanja. Hrvatska je članica NATO-saveza, članica Europske unije, ali članice su i Mađarska i Slovenija koje u okviru legalnih mogućnosti i zajedničke EU politike razvijaju, a ne pokapaju odnose s Moskvom. Stječe se dojam da je Hrvatska u posljednje vrijeme svojevrsni europski poligon velikih sila Zapada za otvaranje trzavica s Moskvom. Samoinicijativno nuđenje hrvatskog modela rješenja ukrajinske krize Kijevu pa rigorozno i prekomjerno uvođenje sankcija Rusiji zbog Krima, i to iznad okvira koji je dogovoren na razini Europske unije prilično su hrabri, ali i za Hrvatsku prilično nepromišljeni potezi. Vidi se to i posljednjih dana, po ulozi koju ruske banke imaju na području Agrokora, a vidjelo se i nakon što je na vidjelo isplivala logistička potpora Moskve Hrvatskoj tijekom Domovinskog rata. Naravno, nitko ne kaže da treba biti servilan prema Rusiji. Ali ne treba biti servilan ni prema zapadnim saveznicima. Vrijeme je da Hrvatska počne voditi svoju vanjsku politiku, baš kao što je vode Slovenija, Češka ili Mađarska. >> ‘Nama Sirijcima žele uvesti demokraciju petrodolara, što je put u svjetski rat’ >> SAD sada posjeduje najveći ratni brod u povijesti! 