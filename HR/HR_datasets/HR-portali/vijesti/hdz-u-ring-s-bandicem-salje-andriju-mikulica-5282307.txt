Andrija Mikulić, šef zagrebačkog HDZ-a, sve je bliže kandidaturi za gradonačelnika metropole. No, premijer i šef stranke Andrej Plenković, neslužbeno doznajemo, još nema koncept za Zagreb. Mikulić naveliko lobira, a imena onih koji su se ranije spominjali u kuloarima, sve se manje čuju: u stranci se još kalkulira s imenom Drage Prgometa, iako sve manje, dok za Zlatka Hasanbegovića kažu da nikada nije ni slovio kao ozbiljan kandidat. Plenković na temu kandidature za gradonačelnika službeno još nije primio ni Mikulića, a iz izvora bliskog vrhu HDZ-a doznajemo kako među suradnicima premijer zapravo ni ne vidi pravu osobu za tu poziciju. Svi njegovi najbliži suradnici već su na funkcijama. - Ostala je bez funkcije još samo Ivana Maletić, no ona se odlučila vratiti u Bruxelles, iako je još jedino ona intrigantna za tu poziciju - kaže nam izvor. U Plenkovićevom krugu kažu kako ta tema nije bila na dnevnom redu. - Bili su parlamentarni izbori, formirala se Vlada, radilo se na poreznoj reformi, ali za desetak dana počet ćemo se ozbiljno baviti pripremama za lokalne izbore - kažu u vrhu HDZ-a. Plenković i Mikulić, doznajemo, nisu ozbiljno ni razgovarali, a naš izvor blizak šefu zagrebačkog HDZ-a kaže da su se susreli nedavno u Saboru. - Mikulić ga je pitao za sastanak, ali mu Plenković nije potvrdio termin - kaže nam izvor. Doznajemo da Mikulić iščekuje sastanak već neko vrijeme, ali nikako da se dogodi. - Trebali bi se vidjeti sredinom sljedećeg tjedna, a kroz osam dana bi se trebalo znati tko će biti kandidat HDZ-a za gradonačelnika. Vrijeme prolazi i svi ostali kandidati već su u kampanji, nemamo više toliko vremena - rekao nam je sugovornik blizak šefu zagrebačkog HDZ-a. U stranci su podijeljeni oko Mikulićeve kandidature. - A tko će drugi ako ne Mikulić? - komentira jedan HDZ-ovac te dodaje: - S jedne strane Švaljek, s druge Mikulić i to je to. Kolike su nam šanse za uspjeh? Teško mi je reći. Izvor blizak vrhu stranke ne vjeruje da Mikulić može osvojiti izbore u Zagrebu. - Ako HDZ izgubi lokalne izbore u Zagrebu, to nikako nije dobro za Plenkovića - kaže nam izvor. I dio članstva protivi se da kandidat za gradonačelnika Zagreba bude Mikulić. Smatraju kako on nema velike šanse da ostvari dobar rezultat, a ističu i kako je Mikulić osvojio malo preferencijalnih glasova na parlamentarnim izborima. Ni sam Plenković, doznajemo, nije zadovoljan idejom da Mikulić bude kandidat, no, kako sada stvari stoje, čini se da neće imati izbora. HDZ, naime, već godinama nema pravog kandidata za Zagreb. - Plenković zna da Mikulić ne može napraviti puno, ali logično je da on bude kandidat jer je šef zagrebačkog HDZ-a. Mikulić sad lobira i to je legitimno, a u slučaju da odluka bude drugačija, on će je prihvatiti - kaže nam sugovornik. U stranci se, podsjetimo, donedavno pričalo o mogućem raspuštanju zagrebačkog HDZ-a, pogotovo u vrijeme kad je Plenković preuzeo stranku, jer je poznato da tu najveću organizaciju preko Mikulića kontrolira Plenkovićev zamjenik Milijan Brkić. No, od tog se odustalo. Oni bliži Plenkoviću kažu kako se pored izbora, formiranja Vlade i ostalih obveza šef HDZ-a nije mogao baviti još i situacijom u tom ogranku. Dio HDZ-ovaca smatra da nije imao hrabrosti upustiti se u tu bitku jer još ne može procijeniti pravu snagu Brkića na terenu. Smatraju kako je Plenković trebao odmah početi s raščišćavanjem situacije ne samo u ograncima, nego u središnjici HDZ-a gdje je još podosta kadrova koji su bliski Brkiću i Tomislavu Karamarku. - Trebao je to odraditi prije, ovako se samo gomilaju problemi. Sada je prioritet riješiti situaciju u Zagrebu. Koliko poznajem Plenkovića, vjerujem da će pustiti Mikulića da se kandidira, a ako napravi loš rezultat, to će iskoristiti kao argument i tražiti njegovu ostavku - komentira jedan visokopozicionirani član HDZ-a. I drugi sugovornik iz stranke je sličnog stava. - Mikulić se silno gura. Pomalo samoubilački - kaže HDZ-ovac i dodaje: Plenković će ga najvjerojatnije pustiti da to i učini. Hoćeš biti kandidat? Evo ti. Hoćeš se ubiti? OK. U Mikulićevu krugu, pak, kažu da je on spreman dati ostavku ako njegov rezultat bude loš, a uspjehom bi smatrali njegov ulazak u drugi krug. Dio HDZ-ovaca, pak, ističe kako Plenković u slučaju kandidature Mikulića ide linijom manjeg otpora. - To nije loša taktika, ali HDZ time gubi četiri godine. I kakva je to poruka ako se ne želite upustiti u ozbiljnu bitku za Zagreb? Vjerujem da on taktizira i gleda dugoročno, no vrijeme idile prolazi i Plenković je došao u situaciju da mora početi presijecati stvari ako želi zadržati kontrolu - kaže jedan od naših sugovornika koji pripada onom dijelu članstva HDZ-a koji šefu zamjeraju neodlučnost. - Za Plenkovića će biti teži lokalni izbori nego parlamentarni, koje je praktički sam iznio. Zagreb bi mu mogao biti prvi poraz - zaključio je jedan istaknuti član HDZ-a.