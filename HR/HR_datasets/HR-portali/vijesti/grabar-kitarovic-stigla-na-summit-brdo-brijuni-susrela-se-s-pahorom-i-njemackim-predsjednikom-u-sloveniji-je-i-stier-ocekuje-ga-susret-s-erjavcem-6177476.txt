Predsjednica Kolinda Grabar-Kitarović doputovala je u subotu na Brdo kod Kranja gdje se poslijepodne održava sastanak predsjednika država iz Jugoistočne Europe uključenih u proces Brdo-Brijuni što su ga 2013. godine pokrenule Hrvatska i Slovenija, a u Sloveniji je i ministar vanjskih poslova Davor Ivo Stier koji se sastaje sa slovenskim kolegom Karlom Erjavcem. Nakon dolaska u Sloveniju gdje ju je dočekao slovenski predsjednik Borut Pahor, nakratko su razgovarali s njemačkim predsjednikom Frankom Walterom Steinmeierom koji je na skup pozvan kao poseban gost. U tom svojstvu Steinmeier će sudjelovati i na popodnevnom plenarnom sastanku predsjednika Slovenije, Hrvatske, Srbije, BiH, Kosova, Makedonije i Albanije koji će započeti nakon neformalnog radnog ručka. Paralelno s predsjedničkim panelom održavaju se i razgovori i bilateralni susreti ministara vanjskih poslova. Na Brdu kod Kranja je i ministar Davor Ivo Stier koji će među ostalim govoriti sa slovenskim kolegom i domaćinom Karlom Erjavcem, nakon čega će obojica dati izjave. Cilj je predsjedničkog summita i razgovora šefova diplomacija ojačati povjerenje među državama, te potvrditi njihovu privrženost stabilnosti i pomirenju, a on se događa u uvjetima pogoršanja sigurnosnih prilika u regiji tzv. zapadnog Balkana, navode slovenski diplomatski izvori. Upozoravaju da unatoč europskoj perspektivi koja je obećana zemljama u regiji koje još nisu članice u kratkom razdoblju proširenje integracija nije izgledno zbog Brexita i drugih problema EU, no da treba jačati povjerenje i dijalog na području zapadnog Balkana, inzistirati na potrebnim reformama, ali i rješavanju otvorenih pitanja koje među državama još postoje. Slovenski predsjednik Borut Pahor u petak navečer u Ljubljani sastao se s kosovskim predsjednikom Hashimom Thacijem, a nakon njihovih razgovora izjavio je da su razmijenili stajališta o prilikama u regiji i odnosima Ljubljane i Prištine koji i dalje ostaju prijateljski. "Zauzeli su se i za nastavak dijaloga među državama jugoistočne Europe, te bili suglasni u mišljenju da su dijalog i pomirenje jedini put za uređivanje otvorenih pitanja, te za očuvanje mira, stabilnosti, sigurnosti, blagostanja i napretka", objavio je Pahorov ured nakon njegova razgovora s Thacijem. Na kraju predsjedničkog summita u Sloveniji ocjenu o njegovim rezultatima i zaključcima dat će slovenski predsjednik i hravtska predsjednica na zajedničkoj konferenciji za novinare s njemačkim predsjednikom Steinmeierom.