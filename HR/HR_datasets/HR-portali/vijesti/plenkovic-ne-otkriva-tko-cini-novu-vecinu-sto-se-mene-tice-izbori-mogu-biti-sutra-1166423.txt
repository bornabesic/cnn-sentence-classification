Proteklih nešto više od pola godine Andrej Plenković dolazio je u Bruxelles s mantrom da njegova Vlada donosi Hrvatskoj, kao najmlađoj članici EU, političku stabilnost. Večeras je po prvi put došao u Bruxelles svjestan da možda na tu tvrdnju netko od sugovornika - koji nemaju nikakvog utjecaja na hrvatsku nacionalnu politiku ali kao i svi ljudi imaju znatiželju - upita: a što je sad onda ovo? Prvi sastanak koji je imao po dolasku u Bruxelles, s predsjednikom Europskog vijeća Donaldom Tuskom, potrajao je otprilike pola sata dulje od planiranog. Možda zbog toga što je Plenković Tusku želio vrlo detaljno objasniti kakav je problem nastao primjenom nove europske uredbe o sustavnim kontrolama na granicama. A možda zato što su razgovarali, neformalno, i o krizi Plenkovićeve vlade. Kako bilo, Plenković je sa sastanka izašao vrlo smiren, uvjeren da ima sve pod kontrolom na obje teme.  - Što se mene tiče, izbori mogu biti sutra, uvjeren sam da bismo ostvarili dobar rezultat. Ali ono što je bitno je poruka stabilnosti - rekao je Plenković na pitanje novinara očekuje li nove izbore. Čini se da ih ne očekuje, iako tvrdi da je za njih spreman, nego da ponajprije očekuje da njegovu novu Vladu podrži “puno zastupnika i stranaka u Saboru koje su odgovorne”. Nije ulazio u detalje o tome koje su to.  - Moj je cilj rekonfigurirati parlamentarnu većinu. Nastaviti s radom - rekao je premijer Plenković.  - Ova situacija nije mojom voljom došla, ali postoje određeni limiti gdje povlačite crtu i donosite snažne političke odluke. Ja oko ovakvih situacija nemam dilema. Ni u životu pa ni o politici - objasnio je govoreći o jučerašnjoj sjednici Vlade, gdje je naložio razrješenje triju ministara iz kvote Mosta koji su bili protiv odluke Vlade da se ne suglasi s oporbenim prijedlogom iz Sabora o izglasavanju nepovjerenja ministru financija Zdravku Mariću.  Na pitanje je li ipak Hrvatska sada u razdoblju političke nestabilnosti, Plenković je odgovorio da nije. - Hrvatska je stabilna zemlja. Ako ima nekih problema, nalazimo za njih rješenja, kao što smo našli u zakonu o izvanrednoj upravi, za Agrokor. Sada smo u fazi operativnog, dnevnog, kriznog upravljanja s vrlo predvidivim koracima. Za sve postoje rješenja, pa i za ovu situaciju koja je generirana od strane naših dojučerašnjih partnera u Vladi koji nisu htjeli podržati svog kolegu niti mu čak dati šansu da objasni - zaključio je Plenković. Govoreći o sastanku s Tuskom, premijer je rekao da mu je detaljno objasnio koliko je situacija, koja je nastala nakon 7. travnja i početka primjene sustavnih kontrola za sve putnike na graničnim prijelazima, štetna za Hrvatsku.  - Moj apel čvrst i jasan: do početka ljetne sezone trebali bismo pronaći konsenzus koji bi omogućio da, kao što sada Hrvatska ima s Mađarskom, Slovenija i Hrvatska notificiraju države članice i Europsku komisiju kako se sa sustavnih kontrola prešlo na ciljane i tako omogućio puno jednostavniji protok - rekao je Plenković.  Sutra o istoj temi Plenković razgovara sa slovenskim premijerom Mirom Cerarom i predsjednikom Europske komisije Jean-Claudeom Junckerom.  - Ova situacija je neodrživa. Moja zadaća je da dobijem potporu naših prijatelja za rješavanje problema. Jer ćemo se inače dovesti u situaciju da primjena uredbe stvara više štete nego koristi. To nikome nije u interesu. Pogotovo ne državi koja je nedavno postala članica EU i vladi koja se zalaže za europske vrijednosti. Takvu vrstu kontradikcije ne možemo dopustiti - poručio je premijer Plenković.    