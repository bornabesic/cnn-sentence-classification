Muškarac koji se u ponedjeljak navečer raznio na koncertu Ariane Grande u Manchesteru je 22-godišnji Salman Abedi, izvijestili su američki dužnosnici. U svom samoubilačkom pohodu ubio je 22 ljudi, a ozlijedio njih 59. Za ovaj okrutni napad odgovornost je preuzeo ISIL. Abedi je, javljaju britanski mediji, dijete libijskih izbjeglica koji su u Veliku Britaniju stigli bježeći od Gaddafijevog režima. Njegovi susjedi tvrde da se posljednjih dana čudno ponašao te da je po ulici glasno izgovarao islamske molitve.  - Govorio je 'Postoji samo jedan Bog i prorok Muhamed je njegov glasnik', tvrdi susjeda Lina Ahmed (21).  Salman koji je rođen u Velikoj Britaniji navodno je već bio poznat vlastima.  Napad je pokrenuo široku istragu manchesterske policije koja je zatražila od vozača koji imaju kameru u automobilima da im predaju sve snimke snimljene tijekom večeri u ponedjeljak. Policija je blokirala ulaze u desetke kuća u Fallowfieldu, a svjedok je rekao da su naoružani policajci okružili jednu od kuća. "Policija je ušla pomoću eksploziva kojim su razvalili vrata", rekao je svjedok čija majka živi u kući koja se naslanja na kuću u koju je ušla policija. "U nekoliko trenutaka čulo se da je izveden neki muškarac", dodao je. U okrugu Whalley Range u južnom Manchesteru svjedoci su rekli da je naoružana policija okružila novoizgrađenu stambenu zgradu u inače mirnoj ulici. Mussab Amari je rekao da je vidio mnogo policijskih vozila. "Samo su došli i sve okružili. Svi su bili naoružani". Jedan stanar koji nije želio biti imenovan je rekao da u zgradi žive ljudi različitih nacionalisti, "Arapi, Kurdi, Englezi, ljudi raznih nacionalisti", dodavši da misli da svi tamo imaju obitelji.