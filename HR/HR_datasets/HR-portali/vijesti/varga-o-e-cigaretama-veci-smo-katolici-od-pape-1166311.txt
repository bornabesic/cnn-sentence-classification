Vladin zakonski prijedlog da se e-cigarete izjednače s ostalim duhanskim proizvodima i zabrani njihovo korištenje na mjestima gdje je pušenje zabranjeno, podijelio je saborske zastupnike – HDZ i Most ga podržavaju, SDP poručuje da to nije obveza prema EU direktivi i da smo veći katolici od Pape. U Hrvatskoj je 200 tisuća korisnika elektroničke cigarete koji drže da tom restriktivnom odredbom zapravo činite štetu pušačima koji pokušavaju prestati pušiti, spočitnuo je Vladi, odnosno resornom ministru, Željko Jovanović (SDP). E-cigareta je u Britaniji registrirana kao sredstvo za pomoć pri odvikavanju od pušenja, prema tome nema dileme da postoje njeni korisni učinci, kaže Jovanović i pita zašto se Vlada odlučila na restikciju, je li tome 'kumovao' duhanski lobi? Spomenuti prijedlog kritizirao je i Siniša Varga (SDP) koji tvrdi da smo "veći katolici od Pape" jer praktično izjednačavamo e-cigarete sa duhanom i duhanskim proizvodima. Gubitmo bitku s pušenjem, Hrvatska ima 34 posto pušača, Amerika 11, a Kanada devet posto, moramo imati alternativu, kaže Varga. Reiner: Velika lobistička kampanja Nedvojbeno je da su e-cigarete manje štetne od onih s duhanom, ali da su štete jesu, uzvraća Željko Reiner (HDZ) i poručuje kako se osobno zauzima za potpunu zabranu pušenja u svim zatvorenim prostorima te jači nadzor inspekcija. Upozorava i na veliku lobističku kampanju proizvođača e-cigareta te se pita od kuda im broj od navodno 200 tisuća korisnika e-cigarete? Nitko nije proveo ni jedno istraživanje s tim u svezi, rezolutan je Reiner. Mostova Ines Linić Strenja čudi se zaokretu kolega iz SDP-a. "Nisam očekivala da će drastično promijeniti svoj stav, ne slažem se da nisu podlegli lobiranju", kaže. Ministar zdravstva Milan Kujundžić ustrajava na predloženim rješenjima. Ne postoje, ističe, ozbiljne studije koje bi potvrdile da su se u odvikavanju od pušenja elektronički oblici (cigareta) pokazali učinkovitima, kaže ministar. Predloženi zakon o ograničavanju uporabe duhanskih proizvoda uvodi i novi način označavanja duhanskih proizvoda, kombinira zdravstvena upozorenja - slike s tekstualnim porukama i podatcima o štetnosti duhanskih proizvoda. Zabrana pušenja ispred škola Vlada je prihvatila prijedlog SDP-ova Gordana Marasa i zabranila pušenje na prostoru koji je manje od 20 metara udaljen od ulaza u obrazovne institucije. To je po uzoru na dosadašnju zabranu pušenja ispred zdravstvenih ustanova, pojasnio je Kujundžić podsjetivši zastupnike da je prema naputcima Europske komisije predloženi zakon već trebao biti donijet.  Postignut je prešutni sporazum da ćemo, ako zakon donesemo do 20. svibnja, izbjeći sankcije, rekao je ministar. Zaključivanjem rasprave o tom zakonu, Sabor je završio ovotjedni rad, sjednicu nastavlja u utorak, 2. svibnja raspravom o Mostovu prijedlogu izmjena Zakona o arhivima i arhivskoj građi. Molim predsjednike matičnih odbora da rasprave točke koje su dobili, poručio je predsjednik Sabora Božo Petrov. 