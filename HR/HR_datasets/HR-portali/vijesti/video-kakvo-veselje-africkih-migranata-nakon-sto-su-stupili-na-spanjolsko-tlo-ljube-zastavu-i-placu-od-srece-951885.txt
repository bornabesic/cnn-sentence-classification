Screenshot: Youtube/Irish Times POSLJEDNJIH je nekoliko dana više stotina afričkih migranata uspjelo prijeći ogradu s bodljikavom žicom koja dijeli Maroko od španjolske enklave Ceuta u Sjevernoj Africi.    Prvo je u petak oko 500 migranata uspjelo prijeći tu žičanu ogradu, koju afrički migranti često koriste na putu za Europu, penjući se uz ogradu ili plivajući duž obale, a zatim je jučer još 300-injak njih to uspjelo.    Jedanaest ljudi hospitalizirano je nakon penjanja uz ogradu s bodljikavom žicom koja je viša od 6 metara a okružuje sjevernoafričku enklavu, objavio je Crveni križ.  Obje sjevernoafričke enklave, Ceuta, nasuprot Gibraltaru, i Melilla, smještena istočnije i bliže alžirskoj granici, često su središte pokušaja ilegalnih prelazaka granice.  Više od 1100 migranata pokušalo je u siječnju na taj način ući u Ceutu, no vlasti su većinu njih vratile.