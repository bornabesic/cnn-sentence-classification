Milan Bandić, prema izlaznim anketama, dobio je najviše glasova u prvom krugu izbora za gradonačelnika. Osvojio je 30 posto glasova, a slijedi ga Anka Mrak Taritaš 26,78 posto.  Stožer Milana Bandića nalazi se u Praškoj 5, a osim unutar stožera, rezultati se dočekuju i na parkiralištu Hotela Dubrovnik koje se nalazi pored stožera. Postavljen je veliki video zid, a dijele se hrana i piće. PRATITE TIJEK DOGAĐAJA: 23.56 - Dobro jutro! Ništa posebno, sve ću reći u četiri rečenice. Želim se zahvaliti sugrađanima na povjerenju. Naša stranka ostvarila je odlične rezultate. To je ono što nam je bio cilj. Želim čestitati svima koji su prešli prag na izborima za Skupštinu i pozvati ih na suradnju. Posebno ću moliti da napravimo veliku koaliciju u Gradskoj skupštini, Grad Zagreb i gradonačelnik koji je u finalu za šesti mandat to zaslužuje. Čestitam i mojoj protukandidatkinji koja je ušla u drugi krug i želim joj puno uspjeha. Zagrepčani su pokazali da nisu bedaki i da ne nasjedaju na štosove, oni znaju cijeniti one koji služe građanima svih 365 dana u godini već 17 godina. Nije točno da su Zagrepčani zasićeni s Bandićem nego su moji kandidati bili zasićeni sa mnom.  Rekli smo da želimo biti relativni pobjednici, ali sada to možemo i reći na osnovu 98 posto obrađenih mjesta u Zagrebu, sada mogu reći da smo pobjednici. Rekao je da je u Book Caffeu cijelu večer sjedio kako bi gledao fontane: - Uživao sam kao mali pajcek. Ja znam uživati u svojim projektima. - Jedva čekam otići u mirovinu pisati političke memoare. Bit će čitaniji od Churchillovih, dodao je gradonačelnik. Bandić je rekao da mu se ne pada na pamet sučeljavati s Ankom Mrak Taritaš i da se on suočava samo s problemima građana. Novinare je pozvao ujutro u 7 na otvorenje igrališta u Maksimiru i dodao: - Ako vas dođe i pet posto od vas koji ste sada ovdje, svima plaćam kavu. 23.37 - Bandić je posprdno komentirao ulazak liste Zagreb je naš u Gradsku skupštinu: - Skupština se neće moći sastaviti bez njih. Bandić više bez njih neće moći odlučivati. 22.49 - Podržavam Bandića jer ono što radi za Zagreb rezultat je njegove dobre politike. Ljudi su prepoznali zašto je on toliko godina gradonačelnik. U drugom krugu nadam se da Bandić pobjeđuje, rekla je Sandra Perković. 22.27 - Izborne rezultate Bandić je dočekao u kafiću Book Cafe u ulici Hrvatske bratske zajednice, tik do stožera stranke Tomislava Tomaševića "Zagreb je naš". Bandić je našoj novinarki rekao da večeras ipak neće davati izjave: - Radio sam cijeli dan. Neću doći u stožer. Vidimo se ujutro u 7, tada otvaram igralište, poručio je Bandić. 21.43 - Za Bandića su u stožeru pripremili čokoladnu tortu na dva kata. Na njoj piše "Sretno". 21.18 - U Bandićevom stožeru skupilo se dvjestotinjak ljudi. 21.07 - Dolazak Bandića očekuje se između 22 i 22.30. Gradonačelnik bi se tada treba obratiti javnosti i okupljenima u njegovom stožeru. 20.30  - Mislim da će Bandić opet biti gradonačelnik. Svi Romi su glasali za Milana jer je on socijalno osjetljiv i puno je napravio za Zagreb, rekao je Sead Hasanović poznatiji kao Braco Rom iz "Noćne more". 19.33 - Zadovoljni smo većom izlaznošću u Zagrebu. Komentirat ćemo rezultate kad dođu službeni, a ako govorimo o izlaznim anketama mogu reći da su na tragu naših očekivanja. Očekujemo da će Bandić pobijediti u drugom krugu, rekao je Ivica Lovrić.  19.11 - Video uživo iz stožera: 19.08 - Okupljeni u stožeru rezultate izlaznih anketa dočekali su sa smiješkom na licu.  19.03 - Čekajmo prave rezultate. Za drugi krug nastavljamo istim žarom, rekla je kandidatkinja za Bandićevu zamjenicu Jelena Pavičić Vukičević. Tema: Lokalni izbori 2017.