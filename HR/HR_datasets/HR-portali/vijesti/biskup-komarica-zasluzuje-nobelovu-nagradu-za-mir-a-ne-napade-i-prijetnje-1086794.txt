Udruga "Nazaret", koja okuplja prognane Hrvate Banja Luke i banjalučkog područja, uputila je pismo podrške banjalučkom biskupu Franji Komarici za kojega ističu kako je u prošlom ratu bio mirotvorac i dizao glas protiv zločina te je oštro osudila napade na njega koji su eskalirali posljednjih dana u Republici Srpskoj.  "Čovjek koji je neumorno pomagao svima bez obzira na etničku pripadnost, ali i dizao glas protiv zločina i protjerivanja i bio svjetionik u tim mračnim vremenima, zaslužuje Nobelovu nagradu za mir, a ne napade i prijetnje", poručuju iz udruge "Nazaret". Podsjećaju kako su iz svojih domova izlazili sa porukom koju im je biskup slao sa oltara: "Krunica je naše najjače oružja, molite se za svoje neprijatelje" te pozvali na prestanak napada na velikog mirotvorca, biskupa Komaricu. "Mi, prognani Hrvati iz Banja Luke i banjalučkog područja, svjedoci smo strašne nepravde, koja nam je učinjena. Pred očima i uz prešutnu suglasnost 'međunarodne zajednice' koja je zatvarala oči pred zločinima, ubojstvima, rušenju i paljenju naših kuća i crkava, logorima i sabirnim centrima, stvorena je Republika Srpska. Protjerali su nas i 'etnički očistili' te na tim temeljima stvorili entitet koji danas egzistira, iako je nastao na zločinu i genocidu, na kulturocidu i memoricidu", navode u priopćenju. Smatraju da su napadi na biskupa Komaricu potvrda da istina o događajima u posljednjem ratu i poraću ne odgovara tvorcima etnički čistih tvorevina te da nastoje i dalje silom i prijetnjama zaustaviti iznošenje istine, među ostalim, i u knjizi "Prešućivani zločin". Iz udruge "Nazaret" navode i kako je s područja Republike Srpske protjerano oko 150 tisuća Hrvata kojima se povratak priječi već 20 godina te da su na isti su način protjerani i Bošnjaci, a da je od 1992. do 1995. srušena je 81 crkva. Napominju da udruga "Nazaret" nije odmah reagirala na napade jer je očekivala reakcije nevladinih udruga koje se zalažu za poštivanje ljudskih prava.  Glas Documente Vesne Teršelič, GOLJP-a Zorana Pusića, glas Milorada Pupovca i inih, se nije čuo? Nije se javila ni Vesna Pusić, kandidatkinja za glavnu tajnicu UN-a, političari iz BiH iz redova hrvatskog naroda nisu postavili pitanje jednakopravnosti Hrvata u entitetu Republike Srpske niti se oglasio netko od hrvatskih predstavnika. Izostala je i reakcija g. Čovića na napade na biskupa Komaricu. Komu služe i čije interese zastupaju ti političari?, pitaju se iz udruge "Nazaret" te pozivaju političare u Hrvatskoj da daju svoj doprinos u rješavanju statusa hrvatskog naroda u cijeloj BiH.