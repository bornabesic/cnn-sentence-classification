Foto: FAH BIVŠI ministar financija Boris Lalovac danas je prokomentirao krizu u Agrokoru te dao mišljenje o mogućem raspletu situacije.  Na početku se osvrnuo na poruku Germana Grefa o tome da bi Plenkovićeva Vlada trebala preuzeti dugove Agrokora.  "Ovo je, čini mi se, i politička poruka koja prelazi bankarsku komunikaciju, isključivo je politička poruka. Upoznao sam ga na summitu u Frankfurtu još kada banka nije bila kreditor Agrokora i nije bila prisutna u Hrvatskoj. On je bio ministar u ruskoj vladi. Vrši se pritisak na hrvatsku vladu koja nema većinu, nije se mnogo napravilo da se poboljša poslovanje Agrokora. Bit će danas zanimljivo. Vidjet ćemo kakve će biti reakcije nakon sastanka, otvaraju se mogućnosti financiranja prema američkim fondovima. Ponovno na našem tlu imamo rusko-američki kapital koji nije mali, i svakako da oni sada imaju, ne samo ekonomski, već i politički utjecaj", rekao je za N1.   "Ramljak je tu činovnik koji će odraditi svoj dio posla. Treba se ići u promjenu zakona, no Vlada nema većinu za takav komplicirani zakon tako da je ovo loš tajming za donošenje ovakvih odluka. Ako bi netko i dao novi kredit imate složenu pravnu proceduru gdje brojne revizorske kuće analiziraju takav aranžman. Ovdje nema vremena za to. Tu se postavlja pitanje žele li Rusi dati dodatni kapital, a to ćemo danas saznati. Prihodi Agrokora u zadnjih 5, 6 mjeseci su pali, cash flow je negativan, domaće banke nemaju šanse".  Domaće banke u teškoj poziciji "Ako domaće banke nešto daju to će biti neki mali iznosi. Guverner to neće dopustiti. Domaće banke će morati staviti dodatne rezervacije na postojeće kredite i one i s te strane imaju problem, a sada bi trebale dati i novi kredit. Nedavne izjave Ramljaka o neproknjiženim novcima... Pa tko će normalan više ikome dati lipu kredita kada je takva situacija?.  Za koji dan će isteći rok za mjenice. Domaće banke će sjesti na račune dobavljača jer nema odgoda, a dobavljači nemaju 'casha' pa će domaće banke dati njima kredite i da bi oni vratiti bankama da zatvore mjenice. Banke će biti u boljoj poziciji nego dobavljači.  Dio duga će se morati otpisati i kada revizori kažu kolika je 'rupa' u Agrokoru, tek će se onda znati kako će ići proces restrukturiranja".  Priprema za najgori scenarij "Strateški partner treba ući i voditi kompaniju. Ovo što svi daju novac je zato da bi spasili svoja stara potraživanja. Znamo da je bilo razgovaranja o preuzimanju određenih kompanija, ali to bi samo pokrilo dio duga. Postavlja se pitanje gdje je odgovornost, zašto se odmah nije išlo sa zaustavljanjem trgovanja mjenicama. Mislim da se priprema javnost za najgori scenarij stečaja jer nema strateškog partnera. Riječ je o zdravim proizvodnim kompanijama, a nije bilo riječi o novim kompanijama koje bi preuzele te tvrtke i kreditore. Ramljak je jedan činovnik koji nema pretjeranu moć", kazao je. Osvrnuo se i na ulogu ministra financija Zdravka Marića.   "Kada vam ministar nema podršku u Saboru on je u vrlo teškoj situaciji. Dalić vrši svoj utjecaj i pokušava to držati, sigurno i premijer. Vidjet ćemo što će danas izaći iz toga", zaključio je Lalovac.