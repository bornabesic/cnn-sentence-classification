Ekstremno nacionalno-desničarsku skupinu čine studenti Fakulteta političkih nauka u Beogradu, piše rse. Sinoć je tijekom javne prezentacije projekta Ženski sud – feministički pristup pravdi, u organizaciji nevladine organizacije "Žene u crnom" četrdesetak sudionika tzv. Srpskog političkog foruma, koji čine studenti spomenutog fakulteta, zaglušujućom bukom prekinulo skup i organizatorima i gostima dijelilo letke. Nosili su transparente s likom Ratka Mladića, pjevali pjesme i izgovarali političke parole poput onih ''Stop lažima u Srebrenici'', ''Stop prekrajanju povijesti'' i slično.   - To je u skladu s onim što se događa u političkoj stvarnosti Srbije, to je rastuća fašizacija, revizionizam, promoviranje nekažnjivosti i demoniziranje svih nas koje se zalažemo za solidarnost sa žrtvama zločina. Najprije onih počinjenih u naše ime, ali i drugih, rekla je ispred ''Žena u crnom'' Staša Zajović.