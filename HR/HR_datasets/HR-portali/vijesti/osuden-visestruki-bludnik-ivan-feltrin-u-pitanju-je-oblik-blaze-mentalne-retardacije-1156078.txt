Višestruko osuđivani bludnik Ivan Feltrin (29) bezizrazno je zurio u daljinu kada mu je sudac zagrebačkog Općinskog kaznenog suda izrekao kaznu od 11 mjeseci bezuvjetnog zatvora te mjeru obaveznog liječenja od alkohola zbog bludnih radnji i paljenja bankomata.  Feltrin je žrtvu, kako je i sam priznao, neko vrijeme pratio po ulici, nakon čega ju je počeo dirati po stražnjici. Djevojka se na kratko uspjela obraniti tako da ga je torbicom nekoliko puta udarila po glavi, ali Feltrin se ubrzo vratio te ju opet krenuo dirati. Tada je izvadila suzavac i pobjegla, a on je odustao od svog nauma. Frustriran zbog svega što se dogodilo, otišao je do obližnjeg bankomata PBZ-a i nagurao nekoliko papira u njega te ih potom zapalio.  Štetu koju je prouzročio na bankomatu, a koja iznosi 50 tisuća kuna, prema presudi, morat će nadoknaditi Privrednoj Banci Zagreb, a osim toga platit će i nešto preko sedam tisuća kuna sudskih troškova. Psihijatar Željko Marinić koji je vještačio Ivana Feltrina utvrdio je kako optuženik "intelektualno funkcionira na nivou blaže mentalne retardacije" te da su njegovi postupci emocionalno nezreli, ali vještačenjem je također utvrđeno i da je Feltrin ovisnik o alkoholu, kao i da je u trenutku počinjenja djela bio smanjeno ubrojiv, ali ne bitno. - Smatrate li da imate problema s alkoholom i da vam je potrebno liječenje - upitao je u jednom trenutku sudac Feltrina, a on je, baš kao i na sva ostala pitanja samo odgovorio s kratkim "da". Kao olakotna okolnost u izricanju kazne uzeto je Feltrinovo priznanje djela, a kao otegotna okolnost to što je višestruko osuđivan zbog bludnih radnji, i to 2009., 2010. i 2016. godine. - Očito je da iz prijašnjih osuda, koje su redom bile uvjetne, niste ništa naučili, jer ste bili na slobodi. Zbog toga smatram da je bezuvjetna kazna primjerena za vas, te da ćete iz toga shvatiti što ste zapravo učinili, i na kraju, da će vas to u kombinaciji s obaveznim liječenjem od alkohola vratiti na pravi put - kazao je sudac Milenko Đaković na izricanju presude.  >> Bludnik uhićen zahvaljujući dojavama građana >> Pedofil prešao 500 km da dođe do djevojčice, a onda je uhvaćen