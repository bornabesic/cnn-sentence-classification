Umjesto 30 dana, uputnice će vrijediti 90 dana, odnosno utrostručeno je trajanje roka u kojem se pacijenti s uputnicom moraju javiti liječniku kako bi se naručili na pregled ili pretragu koja im treba. Time će doći do rasterećenja doktora primarne zdravstvene zaštite, odlučilo je jučer Upravno vijeće HZZO-a. Na istoj je sjednici utvrđeno kako su izdaci za rodiljne naknade za trajanje obveznog rodiljnog dopusta u prvih šest mjeseci 2016. godine manji nego u istom razdoblju prethodne godine. Za prvo su polugodište ove godine, naime, iznosili su 413,595.939 kuna, dok je u prvom lanjskom polugodištu to bilo 440,166.582 kune. Visina naknade za obvezni rodiljskog dopust isplaćuje se u visini 100% plaće korisnice rodiljskog dopusta, a podaci su u skladu s neveselom statistikom o smanjenom broju novorođene djece u Hrvatskoj. HZZO je u prvih šest mjeseci 2016. evidentirao 4,310.318 osiguranih osoba – 0,52% manje u odnosu na isto razdoblje lani, kada ih je bilo 4,332.801. Istodobno je evidentirano 1,475.459 aktivnih osiguranika, što je više za 30.281 osiguranika ili 2,10% u odnosu na razdoblje siječanj – lipanj 2015. >> U bolnici traže i isprintane e-uputnice?! >> HZZO od 1. rujna uvodi e-karton, evo što će se sve promijeniti 