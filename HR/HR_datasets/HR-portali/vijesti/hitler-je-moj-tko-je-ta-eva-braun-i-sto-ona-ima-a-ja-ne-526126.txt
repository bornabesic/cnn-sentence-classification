Jedna od kćeri britanskog lorda Redesdalea i rođakinja Winstona Churchilla bila je toliko zaljubljena u Hitlera da ju je britanska tajna služba prozvala većim nacistom od samih nacista. Ona je bila Hitlerova grupi girl. Kao mlada 19- godišnjakinja 1933. oduševila se nacističkim pokretom i silno je željela otići u München, prijestolnicu pokreta i osobno upoznati čovjeka kojeg je smatrala neodoljivim Velikim vođom. To je i učinila, a u veljači 1935. njemačkog Führera je i upoznala u restoranu "Ostaria Bavaria" gdje je Hitler bio stalni gost. On ju je odmah zapazio, a kako i ne bi kad je odgovarala njegovom idealu savršene žene. Bila je visoka i plava, prava arijevka. Pozvao ju je da sjedne za njegov stol. Uskoro je 21- godišnja Unity izgubila glavu za Hitlerom, a svojoj sestri Diani, koja je također bila pristalica pokreta te je bila udata za vođu britanskih fašista Oswalda Mosleya, pisala je:  - U 15 sati završila sam s objedom kada je Führer ušao odjeven u baloner te sjeo s još dvojicom muškaraca za svoj stol. Deset minuta kasnije vlasnik je došao do mene i rekao da vođa želi razgovarati sa mnom. Mislila sam da ću umrijeti od sreće... Tri sestre Mitford: Unity, Diana i Nancy U razdoblju između 1935. i 1939. godine Hitler i ova opskurna britanska plemkinja su se nalazili svakih desetak dana.  - Za zaposlenog diktatora, koji se paralelno s time pripremao za svjetski rat, to je bilo neobično mnogo susreta. Njih ukupno 140 - kazala je njemačka politologinja Michaela Karl koja je napisala knjigu o Unity Mitford. Hitler ju je uskoro odveo i na Wagner festival, ali i na veliki skup u Nürnbergu, kao i na nekoliko drugih velikih nacističkih događaja. Unity je vrlo brzo postala dio Hitlerova najužeg kruga.  - Bila je vrlo inteligentna žena, razmišljala je svojom glavom. Nije bila poput Eve Braun koja nije bila zainteresirana ni za što - kazao je Unity jednom prilikom Hitlerov bliski suradnik i glavni arhitekt Trećeg Reicha Albert Speer. Hitler je u svibnju 1939. smjestio Unity u četverosoban stan u Münchenu u koji je ona izvjesila dvije goleme svastike. Sin tadašnjeg američkog veleposlanika u Londonu, Joseph Kennedy Jr., upoznao je mladu Unity.  - Ona je uvjerena kako je za sukob Njemačke sa SAD-om i Engleskom, prije svega, kriva židovska propaganda te da je jedini način za rješavanje sukoba protjerivanje Židova -  pisao je Kennedy. Kad su Francuska i Engleska proglasile rat Njemačkoj u rujnu 1939. godine, njezin cijeli svijet se srušio. Bila je očajna. Nejasno je što se točno dogodilo, ali čini se kako si je Unity, na dan proglašenja rata, pucala u glavu. Preživjela je, ali je bila teško ranjena. Hitler je smjestio u bolnicu u Münchenu gdje ju je posjećivao. Tamo ju je posjećivao, pa tako i 8. studenoga, na dan kad je izbjegao atentat bombom na skupu u Bürgerbräukelleru. Sa skupa je otišao 13 minuta ranije ne bi li posjetio Unity. Ona je s vremenom vraćena u Veliku Britaniju, a Hitler ju navodno nikada nije prebolio, smatra autorica Michaela Karl. Eva je bila užasno ljubomorna na Unity te nije skrivala antipatiju prema njoj dok je nedodirljiva gospođica Mitford s visoka ignorirala Evu. Angela Lambert, autorica knjige "Izgubljeni život Eve Braun" smatra da je Eva vidjela Unity kao suparnicu ali da joj ona to uopće nije bila.. - Eva je zapravo Hitleru bila nezamjenjiva ali to ona nije znala. Jednom prilikom Leni Riefenstahl pitala je Hitlera za Unity a Hitler joj je odgovorio: Vrlo privlačna djevojka no nikad ne bi mogao imati intiman odnos sa strankinjom. Moji su osjećaji toliko nerazdvojno povezani s mojim domoljubljem da mogu voljeti samo Njemicu. Je li takvo što rekao i Evi nije poznato no da jest to bi je sigurno poštedjelo mnogih briga i muka. Ona je Unity pogrešno vidjela kao ozbiljnu suparnicu - smatra Lambert Stan u koji ju je smjestio ne bi trebalo smatrati, piše Lambert, dokazom da su on i Unity održavali spolne odnose. Apsolutno nema pouzdanih dokaza da je Führer varao Evu, takve tvrdnje nisu iznosili čak ni njegovi nacistički suradnici skloni širenju skandaloznih informacija. Od svih voljnih i željnih kandidatkinja, visoka i bujna gospođica Mitford imala je najmanje izgleda... Neuravnotežena Unity voljela je Hitlera kojeg je pri svakom susretu pozdravljala s Heil Hitler zbog njegovih političkih stavova i karizme. Hitleru se sviđala jer je bio dovoljno velik snob da ga se dojmi i da mu laska činjenica da je potekla iz ugledne obitelji, piše Lambert u svojoj knjizi. Princeza Carrmencita Wrede s kojom je Unity održavala prijateljstvo u razgovoru s biografom je rekla:  - Bit je bila u klasnim razlikama. Unity i njena sestra Diana su za njega bile previše profinjene, odviše aristokratkinje. Na njegovoj društvenoj ljestvici bila je Eva Braun. Moja sestra i ja smo dobro poznavale Evu Braun i njezinu sestru Gretl. Unity me u beskraj gnjavila i ispitivala: Tko je ta Eva Braun? Što ja to nemam a ona ima? Kako joj samo uspijeva... Unity je bila silno ljubomorna. Hitlera je Unity zanimala, smatra Lambert, jer je imala brojne i dobre veze no nikad se ne bi izložio opasnosti ljubavne igre - ona je za takvo što bila suviše nestabilna. Međutim nije se sustezao kad je trebalo iskoristiti u propagandne svrhe u nadi da će doći u dodir s desničarski nastrojenim i utjecajnim pripadnicima engleske više klase. Nijemci koji su obožavali titule zvali su je lady Unity ili čak lady Mitford. Hitler je smatrao da su sestre Mitford važne i utjecajne engleske aristokratkinje te se ponosio činjenicom da su se priklonile nacističkom svjetonazoru i ciljevima to obraćenje smatrajući važnijim nego što je zapravo bilo. Nikad nije bilo ni najmanjih izgleda da te dvije lakoumne mlade žene bitnije utječu na nekog iz svoje klase. Lambert piše da se Unity Mitford na dan objave rata nespretno ustrijelila u sljepoočnicu. Poživjela je još devet godina, još poremećenijeg mozga nego dotada. Izgubila je moć govora i ostala dijelom paralizirana. Doznavši za taj događaj, Hitler se kako se činilo najviše brinuo za sudbinu njezinog psa. Jednom ju je posjetio u bolnici, osoblju naložio da organizira njezin siguran povratak u Englesku i nakon toga je posve zaboravio. Unity je umrla 1948. godine u 34. godini od posljedica ranjavanja . Istraživački novinar Martin Bright je u prosincu 2006. objavio članak u New Statesmanu gdje je napisao da postoji mogućnost da postoji Hitlerov potomak koji živi negdje u Velikoj Britaniji i da je to kći ili sin Hitlera i Unity Mitford. Novinara je kontaktirala izvjesna žena koja tvrdila da je nakon poroda o djetetu Unity Mitford skrbila baš njezina tetka u Oxfordshire centru za majčinstvo te da je Unity govorila da je djetetov otac sam Führer. Nakon rođenja dijete je posvojeno. No, nikakvi konkretni dokazi nisu pronađeni. Sve navode opovrgnula je vojvotkinja od Devonshirea, jedina preživjela sestra Unity Mitford. Brightova otkrića potakla su urednike dokumentarnog programa Channela 4 da snime film "Hitlerova britanska djevojka".