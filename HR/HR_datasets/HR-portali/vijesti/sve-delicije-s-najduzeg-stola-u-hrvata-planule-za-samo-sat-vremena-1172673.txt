Nije bilo lako odoljeti gurmanskim izazovima u Velikoj! Oko pet tisuća posjetitelja osmu je godinu zaredom uživalo u ukusnim delicijama s Najdužeg stola u Hrvata. Na više od pola kilometra povezanih stolova našli su se brojni gastronomski specijaliteti za prste polizati, od domaćeg kulena, kobasice, slanine, čvaraka i kotlovine preko graha, šarana na gradele, liganja i fiš paprikaša do pita, kolača, jela s tartufima... Za samo 20 kuna svaki posjetitelj mogao je degustirati svu ponuđenu hranu, ali isto tako i rakiju, likere i brojna vina po kojima je požeški kraj poznat. Najukusnija manifestacija okupila je više od 150 izlagača, OPG-ova, obrtnika, tvrtki, udruga i građana koji su u požeški kraj došli iz svih krajeva Hrvatske, ali i Rumunjske, Bosne i Hercegovine, Srbije, Slovenije... Na stolu je bilo više od 1.000 kilograma hrane, a sve ponuđeno planulo je za manje od sat vremena. - Raduje nas što iz godine u godinu imamo sve veće zanimanje izlagača. Svi oni u Veliku donose i svoje običaje i svoja tradicionalna jela i pića – rekao je Vlado Boban, načelnik Općine Velika. Najduži stol u Hrvata kroz godine je izastao u originalni velički brend, koji se organizira u sklopu tradicionalne međunarodne folklorne smotre "Čuvajmo običaje zavičaja". Osim folklora, svi sudionici sa sobom su donijeli i dio svojih gastronomskih specijaliteta koje su na rodost posjetitelja s njima i podijelili, priuštivši im tako vrhunsku etno-gastro zabavu.