Foto: Facebook DEAN KOTIGA i Tarik Filipović emotivnim su se statuima oprostili od preminulog kolege i omiljenog kvizaša u Hrvata, Mirka Miočića. "Otišao je najveći...legenda...prijatelj...neponovljivi Mirko...zbogom dragi moj, počivaj u miru...", napisao je Tarik. "Status 'legende' se danas dijeli svima, ali šjor Mirko je bio jedan od rijetkih koji ga je zaista i zaslužio. Čovjek neobjašnjivo širokih interesa s kojim ste mogli popričati o svemu, kakvih nema mnogo, a još k tome uvijek dobro raspoložen i s osmijehom na licu – do kraja života ću pamtiti mnoge naše razgovore u backstageu 'Potjere'. Slobodno se može reći da je kao nijedan drugi kvizaš obilježio jednu eru kvizova ovih prostora, i bila je neopisiva čast imati ga za prijatelja i profesionalnog kolegu – u nogometu nije išlo bolje od toga da dijelite dres s Peléom, a ja sam zahvalan i ponosan što sam svoj kvizaški dres godinama mogao dijeliti s Mirkom Miočićem. Ljudino, hvala na svemu", napisao je Kotiga i rastužio mnoge. S njim smo se i čuli i priznao nam je da mu je veoma teško: "Ne bih davao nikakve izjave, nisam pri volji, nadam se da ćete razumijeti", rekao nam je. Samo riječi hvale za njega je imao i Krešimir Sučević- Međeral koji je za Index rekao: "Tužan dan za hrvatsku kviznu scenu. Jest da su danas neka druga vremena, kvizovi su s televizije sišli među narod, u pubove, ali velikani televizijskih kvizova se pamte, a Mirko je svakako bio jedan od njih, čija je karijera trajala trideset godina i obiljžila različite formate. Ime Mirka Miočića postalo je sinonim za sveznalicu i izvan krugova ljudi koji prate kvizove i vjerujem da će Mirko na taj način živjeti i dalje u duhu ljudi. Prelaskom u vječnost dobio je priliku popuniti još ono malo rupa u znanju koje je imao, a nama ostaje kao inspiacija kao čovjek koji je dosita živio kvizove. Počivao u miru i sućut obitelji." Moranu Zibar vijest o smrti kolege zatekla je u Madridu.  "Šokirala me i pogodila Mirkova smrt, svi smo samo čekali da nam se vrati. Osim kao kvizašku legendu, velikog gospodina, erudita, dobričinu i iznimno zanimljivog sugovornika. Bio je dobri duh naše lovačke ekipe", rekla nam je.   Mirko Miočić preminuo je danas u zadarskoj Općoj bolnici nakon duge i teške bolesti.