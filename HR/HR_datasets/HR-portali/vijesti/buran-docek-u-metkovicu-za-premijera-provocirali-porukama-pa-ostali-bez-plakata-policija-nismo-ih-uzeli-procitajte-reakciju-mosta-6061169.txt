Predsjednik Vlade RH Andrej Plenković u nedjelju će posjetiti Metković u sklopu predizborne kampanje za lokalne izbore. Kako doznaje N1 televizija, tom se prigodom skupina mladih odlučila organizirati i dočekati premijera s porukama i transparentima. No, u njihovom naumu da postave transparente navodno ih je spriječila policija. Mladić koji je postavljao transparente tako je rekao za N1 kako su mu policajci oduzeli transparente s objašnjenjem da su ''neprimjereni i da im je tako naređeno''.  - Postavljao sam transparent koji nema nikakav vrijeđajući sadržaj kada je došao policijski auto s dva policajca. Transparent koji sam postavio su maknuli i rasparali, a iz auta su mi oduzeli još jedan te tražili da im kažem sva mjesta na kojima se transparenti nalaze. Rekli su mi da je to neprimjereno i koliko sam shvatio iz razgovora s policajcima njima je nadređeno da ako bude bilo čega da to spriječe. U međuvremenu su poskidali sve transparente koje su našli, a u Metkoviću je više policije nego u Zagrebu, u grad je nemoguće ući - rekao je mladić za N1. Na transparentima je inače pisalo: "Plenkoviću, jesi doveo Pupovca i Sauchu?", "Metković ima većinu, a vi?", "Mandarine su dobre za anemiju!", "Dobro nam došli u provincijski Metković, gosp. lideru!". Iz Policijske uprave dubrovačko-neretvanske je nakon objave priče na portalu N1 poslano priopćenje povodom micanja transparenata koje prenosimo u cijelosti:  - Obzirom na netočne medijske napise, obavještavamo Vas da su policijski službenici PP Metković danas oko 13.30 sati, provodeći mjere osiguranja boravka štićene osobe, u Metkoviću, zatekli muškarca (1991.) u namjeri postavljanja transparenta na prometni znak. Policijski službenici utvrdili su da navedeni transparent nije uvredljivog sadržaja, ali je muškarac upozoren da postavljanjem transparenata na prometni znak čini prekršaj iz čl. 14. ZSPC te postupa suprotno odredbama Zakona o cestama, nakon čega se muškarac udaljio. Napominjemo da navedeni transparent od spomenute osobe nije oduzet niti je osoba privedena u službene policijske prostorije - priopćeno je iz Ureda glavnog ravnatelja policije. Most osuđuje udar na slobodu govora U povodu cijele situacije oglasio se i Most, iz kojeg tvrde da je riječ o udaru na slobodu govora. Njihovo priopćenje prenosimo u cijelosti. Tijekom današnjeg posjeta premijera Andreja Plenkovića Metkoviću dogodio se očiti udar na slobodu govora. Naime, skupina građana je pred premijerov dolazak postavljala transparente kojima su željeli iskazati svoje nezadovoljstvo njegovim izjavama i politikom, zbog čega je policija uzela podatke jednog od prosvjednika te mu oduzela transparente. Također, od mladića su zatražili da otkrije sve lokacije na kojima su transparenti postavljeni te su i oni uklonjeni. Niti jedan transparent nije sadržavao poruke uvredljivog sadržaja, zbog čega Most nezavisnih lista osuđuje ovakvo postupanje policije i pozivamo na poštivanje demokratskih načela i prava građana na izražavanje svog mišljenja. "Jedino neprimjereno u današnjoj situaciji jest postupanje policije koja nije imala razloga oduzimati transparente mladima, jer apsolutno ničime nisu vrijeđali Andreja Plenkovića niti bilo koga drugoga. Osuđujem ovaj postupak i pozivam nadležne institucije da ispitaju na temelju čega su prosvjedniku oduzeti transparenti i zapisani osobni podaci i da obavijeste javnost tko je policajcima dao naredbu za to.“– izjavio je politički tajnik Mosta Nikola Grmoja.