Ministar mora, prometa i infrastrukture Oleg Butković izjavio je prije sjednice Vlade da je njegovo ministarstvo već zatražilo svu dokumentaciju od Splitsko-dalmatinske županije da se utvrdi pravovaljanost i zakonitost postupka i odluke o dodjeli koncesije za gospodarsko korištenje plaže Zlatnog rata u Bolu na Braču. Premijer Andrej Plenković Butkoviću je na sjednici Vlade javno poslao poruku da očekuje da se pitanje koncesije nad Zlatnim ratom što prije riješi. – Ministre Butkoviću, od vas očekujem da što prije riješimo i ono drugo pitanje u vezi s Bolom – kazao je Plenković govoreći o prihvaćanju Vladina pokroviteljstva nad teniskim WTA turnirom u Bolu. Očito je mislio na pitanje koncesije za plažu Zlatni rat koja je izazvala mnogo bure i javnosti uoči lokalnih izbora.  Ministarstvo je zatražilo svu dokumentaciju Andrej Plenković naložio je jučer Ministarstvu mora, prometa i infrastrukture žurnu provedbu upravnog nadzora nad dodjelom koncesije za Zlatni rat, koju je Županijska skupština na idućih 15 godina dodijelila zagrebačkoj tvrtki Sport B d.o.o., Butković je novinarima pred Banskim dvorima rekao kako bi to Ministarstvo sigurno napravilo i da im premijer nije to naložio. "Do žalbenog postupka sigurno će doći. Ministarstvo je jučer zatražilo svu dokumentaciju od županije da se utvrdi pravovaljanost i zakonitost postupka i odluke o dodjeli koncesije pa ćemo vidjeti kako stvari stoje kada to pogledaju drugi ljudi u Ministarstvu. To će biti vrlo brzo, već idućega tjedna", kazao je. Odluka o dodjeli koncesije tvrtki bez prihoda izazvala je burne reakcije Boljana i oporbe u Županijskoj skupštini. Mještani koji su prosvjedovali pred zgradom u kojoj se održavala sjednica Županijske skupštine najavili su prosvjede i blokadu plaže, a načelnik općine Bola Tihomir Marinković žalbu Upravnom sudu. Sve je moguće  Butković nije novinarima želio reći svoje mišljenje o tom slučaju već je napomenuo da postupak dodjele koncesije "mora imati neku svoju zakonitost". "Vjerujem da je županija, odnosno županijski Odjel za pomorstvo, proveo postupak zakonito. Ako nije, morat će se poništiti. Nemam dovoljno podataka da bih rekao nešto konkretno", dodao je. Na pitanje je li moguće poništenje odluke o dodjeli koncesije, odgovorio je kako je sve moguće. "Rezultat toga može biti da se potvrdi odluka, može se poništiti natječaj ili se može poništiti odluka o dodjeli koncesije i vratiti na ponovno postupanje", pojasnio je.   Na upit hoće li Ministarstvo provesti širu reviziju dodjela koncesija po Jadranu, poručio je kako Ministarstvo to i radi jer, gdje god se dodjeli koncesija, u većini slučajeva žalbeni postupci se vode kod njih. To su upravni postupci, a ako stranka nije zadovoljna s odlukom Ministarstva, onda se ide na Upravni sud, rekao je Butković. >>Zlatni rat tvrtki bez prihoda čiji je osnivač vlasnik jednog zagrebačkog kluba >> Bulj: Natječaj se mora ponoviti zbog sumnjive odluke povjerenstva >>  Plenković naredio nadzor nad dodjelom koncesije za Zlatni rat 