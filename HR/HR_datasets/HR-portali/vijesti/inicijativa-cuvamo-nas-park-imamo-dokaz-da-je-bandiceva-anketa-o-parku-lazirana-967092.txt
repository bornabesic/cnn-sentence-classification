Foto: Inicijativa Čuvamo naš park IZ INICIJATIVE Čuvamo naš park večeras su se javili priopćenjem u kojem tvrde da je Bandićeva anketa o uređenju parka, u kojoj je većina onih koji su sudjelovali glasala za uređenje, lažirana.   "Dragi sugrađani,  pronašli smo materijalni dokaz da je Bandićeva anketa o parku na Savici lažirana.  Naime, pregledom fotografija sa štanda na kojem se provodila anketa na kojima se vidi tek jedna potpisna lista, već smo na toj listi na kojoj je 13 ljudi pronašli njih 5 koji su glasali u Bandićevoj anketi farsi, a uopće nemaju prebivalište na području Mjesnog odbora Trnjanska Savica!  Mjesnom odboru Savica ne pripadaju adrese: Trnjanski nasip 99A, Vladimira Ruždjaka 2, Vladimira Ruždjaka 2b, Vladimira Ruždjaka 6, a adresa Davora Zbiljskog 2 uopće ne spada ni u gradsku četvrt Trnje nego u Pešćenicu, odnosno kvart Borovje.  S obzirom na to da je ovo samo jedna od desetina lista, pitamo se samo koliko su glasova u Bandićevoj kvazi anketi dali ljudi koji uopće ne žive na Savici. Podsjetimo, gradonačelnik Bandić zajamčio je da će u anketi pravo glasa imati samo građani s prebivalištem na području MO Savica.  Sada je barem jasno zašto su članovi povjerenstva koje je provodilo anketu uporno odbijali na uzastopno inzistiranje građana i novinara pokazati potpisne liste.  Ponovimo, Inicijativa Čuvamo naš park ni na koji način nije sudjelovala u Bandićevoj anketnoj farsi, a na bojkot je pozvala sve građane koji se protive nametnutom projektu. Da je velika većina građana prihvatila taj poziv i odbila sudjelovati u ovoj lakrdiji pokazuje odaziv na Bandićevu anketu od tek 800 ljudi, odnosno manje od 10% ukupnog stanovništva Savice.   Bandiću, priznajte da je anketa lažirana i poštujte stvarnu volju građana Savice! Očekujemo da u najkraćem roku obustavite radove i provedete javnu raspravu o uređenju parka na Savici", stoji u priopćenju Inicijative Čuvamo naš park.