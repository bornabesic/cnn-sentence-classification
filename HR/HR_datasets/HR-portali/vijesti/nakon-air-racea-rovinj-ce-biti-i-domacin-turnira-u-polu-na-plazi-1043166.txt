Rovinj svojim gostima ne prestaje ugađati atrakcijama svjetskog ranga. Nakon jedriličarskih regata i Red Bull Air Racea, iduća će turistička sezona biti otvorena prvim Beach polo turnirom u ovoj regiji. Održat će se od 9. do 12. lipnja iduće godine, a cilj je osnovati mediteransku polo-ligu u suradnji s Viareggiom u Italiji i Asconom u Švicarskoj, poznatim turnirima na otocima Ibiza i Mallorca te u Kairu. – Otvara se prostor za suradnju čak i s Dubaijem koji je iskazao interes za pristupanje ligi. Drago nam da su u Gradu Rovinju, Turističkoj zajednici i Maistri prepoznali značaj ovakvog događaja – rekao je Uwe Zimmermann, predsjednik organizacijskog odbora Beach Polo turnira. Arena za polo-utakmice bit će postavljena uz rovinjski Porton Biondi, sjevernu obalu u blizini starogradske jezgre, a jedan od najatraktivnijih trenutka zasigurno će biti polo-parada od bivšeg TDR-a do hotela Adriatic u središtu Rovinja 11. lipnja. U Maistri očekuju da polo-spektakl donese promidžbene koristi ne samo Rovinju, nego i šire. – Stalnim ulaganjima u razvoj ponude i investicijama koje će do kraja 2017. dosegnuti 4,4 milijarde kuna Adris grupa i Maistra stvorile su preduvjete za održavanje najvećih i najzahtjevnijih sportskih i drugih događanja. Rovinj će se opet pokazati kao poželjna i zanimljiva destinacija u smislu sportske izvrsnosti, a Maistra kao vodeća turistička tvrtka u Hrvatskoj. U četiri dana manifestacije očekujemo brojne goste iz zemlje i inozemstva – kaže šef uprave Maistre Tomislav Popović. >> Svaka europska metropola ima više vrhunskih hotela od Hrvatske >> Zdravstveni turizam idućih će godina rasti 7 posto godišnje