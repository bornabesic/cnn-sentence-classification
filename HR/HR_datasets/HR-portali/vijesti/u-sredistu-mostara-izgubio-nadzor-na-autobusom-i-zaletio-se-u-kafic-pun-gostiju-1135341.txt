Tri osobe su ozlijeđene u neobičnoj prometnoj nezgodi u središtu Mostara, koju je u utorak ujutro izazvao autobus koji se zabio u kafić dok je u njemu sjedilo više gostiju.  Autobus mostarskog poduzeća Autoprijevoz prednjim se dijelom doslovce zabio u kafić koji se nalazi na središnjoj mostarskoj Aveniji.  Kako su izvijestili iz MUP-a Hercegovačko-netretvanske županije, nesreća se dogodila oko sedam sati ujutro, kada je vozač autobusa izgubio nadzor nad vozilom, prešao u suprotnu traku, udario u semafor i na kraju prednjim dijelom autobusa ušao u kafić. Tri osobe iz autobusa zadobile su lakše tjelesne ozljede, no na sreću nitko iz kafića u koji se zabio autobus nije stradao. Prema navodima putnika, vozaču autobusa je pozlilo. Mediji su naveli kako su trojica učenika zamalo izbjegla tragediju čekajući na prijelaz ulice ispred semafora kojega je oborio autobus.  U tijeku je očevid, a promet središnjom gradskom prometnicom je otežan. >> Teška nesreća kod Vrbovca: U sudaru kamiona i autobusa jedna osoba poginula, nekoliko putnika ozlijeđeno 