Predsjednik Vlade Andrej Plenković rekao je u vezi s navodnom isplatom dnevnica trojici posebnih savjetnika bivšeg premijera Zorana Milanovića da je to predmet za DORH te da je samo izvješće revizije puno šire i da je bitno da sadržaj u vezi s putnim nalozima i tim dnevnicama provjeri odvjetništvo.  "Sve informacije koje se budu tražile od Vlade RH, službe za opće poslove Vlade, mi ćemo učiniti dostupnim. DORH neka provede istragu i neka se utvrdi činjenično stanje jer očito je da te dnevnice, prema izjavama trojice posebnih savjetnika, njima nisu isplaćene. Mislim da DORH ovdje ima dosta posla,  a tko će odgovarati, to ćemo vidjeti na kraju", rekao je Plenković u Bedekovčini, gdje je pustio u promet dionicu brze ceste Zlatar Bistrica-Andraševec. Hajdaš Dončić o dnevnicma -  pokušaj sitnog kriminala nekog šefa računovodstva ili tajnice  Prije dolaska premijera, novinarima je to isto komentirao i Siniša Hajdaš Dončić (SDP), koji je  stigao na otvorenje brze ceste u Bedekovčini. "Na to gledam kao na ping-pong. Na kraju će ispasti jedna ćorava kokoš ili jedan ćoravi pijetao. Moje je mišljenje da se tu radi o pokušaju sitnog kriminala od nekakvog šefa računovodstva ili tajnice jer je sve to definitivno smiješno", rekao je Hajdaš Dončić. Plenković o postupku poništenja arbitražnog postupka Ina-MOL  Premijer Plenković rekao je odgovarajući je na novinarsko pitanje u vezi s arbitražom u slučaju Ina-MOL i pokretanju postupka za njezino poništenje te o ulozi arbitra Jakše Barbića da smo s pravnim timom koji nas je zastupao u arbitraži pred UNCITRAL-om, i s posebno angažiranim odvjetnicima u Švicarskoj, "podnijeli tužbu za poništaj UNCITRAL-ove arbitraže".  "Naveli smo niz procesnih razloga. Neki od njih su očito novi za koje ni mi kao Vlada ni naši pravni zastupnici nisu znali. Vidjeli ste prema priopćenju Ministarstva okoliša i energetike koji su razlozi. Postupak traje, vidjet ćemo kako će završiti", rekao je Plenković dodajući da su argumenti hrvatske strane dosta dobro utemeljeni. U vezi s mirovinskim sustavom i njegovom održivosti s obzirom na obećanje o povećanju mirovina od pet posto u sljedećem razdoblju, Plenković je rekao  da Ministarstvo ima proračun veći od 40 milijarda kuna i da je prošli tjedan potpisan sporazum o nacionalnom vijeću s umirovljenicima i sindikatima i Maticom umirovljenika te da će se voditi dijalog sa svim suradnicima.  "Ministar Ćorić ima zadaću da ono što smo govorili u izbornoj kampanji, a to je da se mirovine povećaju za pet posto do kraja mandata, to je zadaća i nastojat ćemo učiniti život sugrađana starije životne dobi, umirovljenika, kvalitetnijim nego što je do sada bio", zaključio je Plenković. Na pitanje zašto je potpredsjednik Vlade i ministar vanjskih poslova Davor Ivo Stier uzeo za savjetnika čelnika Hrasta Ladislava Ilčića, premijer je odgovorio da će Ilčić "svojom ekspertizom zasigurno imati određene kvalitetne inpute za rad ministra i potpredsjednika Vlade".   >> DORH istražuje isplate dnevnica savjetnicima u Milanovićevoj Vladi, Budak: Milanović mi je rekao da se vjerojatno radi o kriminalu >> Saucha, Budak i Goldstein došli u DORH i dali izjave o izvješću Državne revizije