Foto: Hina  GLAVNI tajnik HDZ-a Gordan Jandroković rekao je da je predsjednik HDZ-a i premijer Andrej Plenković dobio jednoglasnu potporu vlade Predsjedništva i Nacionalnog vijeća vezano uz izbor izvanrednog povjerenika za Agrokor Ante Ramljak, a na sjednicama tih stranačkih tijela razgovaralo se i o predstojećim lokalnim izborima.  "Plenković nas je izvijestio o današnjoj odluci o odabiru povjerenika za Agrokor. On i vlada su dobili jednoglasnu potporu za tu politiku, smatramo da je to jedini ispravan i mogući potez koji će osigurati stabilnost Agrokora i radnih mjesta te osigurati poziciju dobavljača", rekao je Jandroković nakon sjednice Predsjedništva i Nacionalnog vijeća HDZ-a. U tijeku su završne pripreme za predizbornu kampanju  Istaknuo je da je HDZ vrlo dobro pripremljen za svibanjske lokalne izbore, a u tijeku su završne pripreme vezane uz predizbornu kampanju.  "Definirali smo naše kandidate za župane, gradonačelnike i načelnike, a uskoro ćemo definirati njihove zamjenike i liste", kazao je.  HDZ će biti pobjednik izbora i osvojiti najveći broj županija, gradova i općina  Jandroković je ustvrdio i kako u HDZ-u s velikim optimizmom gledaju na predstojeće izbore, očekuju da će HDZ biti pobjednik te osvojiti najveći broj gradova, općina i županija. Posebno su, kaže, koncentrirani na velike i srednje velike gradove. Demantirao je da se sastao s kineskom delegacijom kako bi razgovarao o  Agrokoru  Na novinarski upit demantirao je da je Agrokor bio tema sastanka s kineskom delegacijom u središnjici stranke prije početka sjednice Predsjedništva i Nacionalnog vijeća. "To je bio redoviti posjet vladajuće kineske stranke koja održava kontakte sa svim hrvatskim strankama", kazao je.  Taj je sastanak, dodao je, bio dogovoren pune ranije i nema nikakve veze s Agrokorom, već su razgovarali o bilateralnim pitanjima, o unapređenju multilateralne suradnje te suradnje u gospodarstvu i turizmu, za što je kineska strana, ustvrdio je, pokazala poseban interes.  "Svake godine 120 milijuna Kineza odlazi u druge zemlje, a u Hrvatsku ih dolazi nešto više od 120 tisuća. Tu postoji ogroman prostor i vjerujemo da ćemo tu imati velike iskorake", poručio je.