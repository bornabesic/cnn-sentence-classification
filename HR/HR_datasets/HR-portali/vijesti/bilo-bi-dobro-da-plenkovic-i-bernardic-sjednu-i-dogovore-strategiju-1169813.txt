Predsjednik HSS-a i saborski zastupnik Krešo Beljak ocijenio je u ponedjeljak da bi bilo dobro da se predsjednik Vlade i HDZ-a Andrej Plenković i predsjednik najveće oporbene stranke SDP-a Davor Bernardić dogovore oko ključne strategije da se ne dogodi "da na ponovljenim parlamentarnim izborima niti jedan ne uspije sastaviti parlamentarnu većinu". Beljak je gostujući na N1 ponovio svoju ocjenu da bi se na jesen mogli održati izvanredni parlamentarni izbori, a nelošom je ocijenio i opciju manjinske Vlade premijera Andreja Plenkovića "kako bi se zemlji uštedjelo 120 milijuna kuna, ali pod određenim uvjetima". "Bilo bi dobro da Bernardić i Plenković sjednu i dogovore ključnu strategiju da se ne dogodi još gora situacija da na ponovljenim parlamentarnim izborima niti jedan ne uspije složiti većinu", istaknuo je Beljak. Kaže i da HSS u preslagivanju Vlade nije spreman preuzeti niti jedno ministarstvo. "To je kao da dolazite u šest ujutro na svadbu. Svi su već pijani", dodao je. Beljak kaže i da je svakodnevno na telefonu sa šefom SDP-a Davorom Bernardićem s kojim, kaže, razgovara o programu oko izbora i promjenama zakona. 