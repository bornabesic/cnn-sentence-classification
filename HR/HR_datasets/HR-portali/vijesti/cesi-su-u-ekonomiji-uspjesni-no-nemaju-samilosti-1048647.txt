Od svih država koje su se nakon raspada istočnog bloka pridružile Europskoj uniji Češka je u industrijskom i gospodarskom smislu najprosperitetnija. Proizvodi čeških tvornica po kvaliteti staju ravnopravno uz bok najboljim njemačkim ili francuskim proizvodima, tehnologija kojom Česi danas raspolažu u svjetskom je vrhu. Jaz između siromašnih i bogatih u Češkoj manji je nego i u jednoj drugoj zemlji EU. Turizam cvate, a etiketa "napravljeno u Češkoj" već odavno ne nosi sa sobom podrugljive konotacije kakve su se odnosile na čehoslovačke proizvode iz prošlog stoljeća. Ipak, dok u je u gospodarskom smislu Češka jedna od predvodnica Europske unije, u onom drugom, socijalnom smislu, nalazi se na samom začelju europskih država. Stop "osvajačima" Sudeći po stavovima službenog Praga, Češka je u odnosu prema imigrantima jedna od najzatvorenijih i protuislamskom histerijom najteže opterećenih zemalja. Češki predsjednik Miloš Zeman već je poznat po teškim tvrdnjama o imigrantima. Val nesretnika koji je zapljusnuo Europu proglasio je prije nekoliko dana organiziranom invazijom, a prije nekog vremena podupirao je protuimigrantsku peticiju za zatvaranje Europe svim došljacima. – Nitko vas ovamo nije zvao i nemate što tražiti kod nas – poručio je imigrantima koji su prosvjedovali protiv nehumanog odnosa vlasti. Pri tome je Zeman ovlastio policiju da koristi suzavac u slučaju bilo kakvih prosvjeda. Nije Zeman jedini Čeh koji ima takav stav prema imigrantima, nije čak ni u manjini. Kada je Češka prije nekog vremena prihvatila primiti na liječenje petnaestero bolesne djece iz Sirije, provedena anketa pokazala je da oko 83 posto Čeha nije podržavalo ovu humanitarnu akciju. Ksenofobija i rasizam obično su najjači u društvima koja nemaju razvijenu multikulturalnost i suživot različitih nacija, a upravo to je ono što se dogodilo s Češkom i Slovačkom u posljednjih sedamdesetak godina. Nakon što je krajem Drugog svjetskog rata tadašnja brojna njemačka manjina deportirana iz zemlje u Njemačku, Češka, Slovačka i Mađarska ostale su prilično homogena područja. Česi i Slovaci definirali su svoju nacionalnost na temelju jezika, što je značilo da je onaj tko ne govori češki ili slovački stranac kojemu se ne može i ne treba vjerovati. Ovakva situacija danas je samo produbljena. Nakon pojave interneta, društvenih mreža, ali i neselektivne slobode govora ksenofobija i rasizam u Češkoj su doslovno nabujali. Zaslugu u razvoju netolerancije nosi i internetski portal Parlamentarni listy koji tvrdi kako je otvoren "za sva stajališta", no u principu to znači da je većina njegovih tekstova zasnovana na emocionalnim i ekstremno paranoidnim, najčešće neosnovanim temeljima. Ovaj portal mjesečno ima više od 600 tisuća jedinstvenih posjeta, a u člancima imigrante i izbjeglice najčešće nazivaju "osvajačima". Ksenofobni stavovi Klima u kojoj je jedan utjecajan portal dio sustava, a ne izuzetak utjecala je i na potpunu promjenu stava prosječnog Čeha. Još prije dvije godine, kada bi se govorilo o imigrantima, radikalniji Česi počeli bi rečenicu s: "Nisam rasist, ali...". Sada je situacija drugačija, raspravu počinju s: "Ja sam rasist, pa što onda..." Razina ksenofobije kojom Češka danas odiše vidi se i na tamošnjim Facebook stranicama. Izjave kako izbjeglice i tamnopute treba pogubiti, ugušiti ili poslati u plinske komore nisu rijetkost u raspravama na društvenim mrežama. Posebno je okrutno zvučalo prije nekog vremena kada je pred Libijom potonuo brod s ilegalnim imigrantima i kada se utopilo više od 200 ljudi. Tada su, naravno ne svi, korisnici Facebooka u Češkoj likovali statusima poput: "Plivaj jače, tamni, da vidimo možeš li doći do Europe". Nisu svi Česi ksenofobi i rasisti. Među njima je veliki broj ljudi svjesnih da imigrantima treba pomoći. No ksenofobni dio društva u Češkoj danas je izrazito glasan, a tom dijelu pripada i dobar dio političke elite, uključujući i predsjednika Zemana. Češka se u dva i pol desetljeća u industrijskom smislu prometnula u jednu od lokomotiva Europe. Hoće li i u humanom smislu proći transformaciju, tek ostaje vidjeti. >> Češki predsjednik Miloš Zeman: Migranti će kamenovati nevjerne žene, a lopovima rezati ruke >> Slovenci su sanjali da će biti mala Švicarska, postali mala Mađarska 