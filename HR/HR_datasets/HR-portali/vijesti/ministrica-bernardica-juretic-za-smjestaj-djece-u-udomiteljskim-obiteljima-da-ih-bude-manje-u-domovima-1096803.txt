S ciljem da se u razgovoru s djelatnicima na terenu uvjeri u  funkcionalnost ustanova i mogućnost njihove transformacije i prilagodbe za pružanje novih usluga u zajednici, ministrica socijalne politike i mladih Bernardica Juretić danas je obišla ustanove socijalne skrbi u Krapinsko-zagorskoj županiji, priopćeno je iz Ministarstva. Nastavak je to ranijih aktivnosti s obzirom na to da je prošlog tjedna obišla domove i ustanove u Novom Vinodolskom, Selcu, Cresu, Malom Lošinju i Rijeci. "Potreba transformacije domova i razvijanje novih usluga u zajednici ono je čemu težimo ubuduće kako bismo racionalizirali troškove i razvili nove, djelotvornije usluge u zajednici", rekla je ministrica Juretić djelatnicima domova i centara socijalne skrbi na kvarnerskom području. U razgovorima su, navodi se u priopćenju, iznijeta i viđenja o drukčijoj iskoristivosti objekata koji su u državnom vlasništvu. Ima objekata koji su nefunkcionalni i skupi i njihovom bi se komercijalizacijom mogla namaknuti sredstva za kupnju boljeg, odgovarajućeg prostora. Ministrica smatra kako bi se neke ustanove mogle spojiti, a neke transformirati u centre za pružanje usluga, što bi pridonijelo proširenju postojećih i razvijanju novih. Posebice se založila za smještaj djece u udomiteljskim obiteljima kako bi ih što manje bilo u domskom smještaju. Time bi se, smatra ministrica, postigla veća iskoristivost i funkcionalnost. Važno je, poručila je, da se u svim područjima Hrvatske osvijesti takav oblik pomoći u lokalnoj zajednici, što bi u konačnici bio manji trošak za državu, a djeci ili starijima osiguran život u obiteljskom ozračju uz stručnu podršku i potporu lokalne sredine. Kao primjer dobre prakse smatra stambenu zajednicu u Mrkopolju u kojoj su smješteni korisnici s psihičkim poteškoćama i koji su uz pomoć stručnjaka osposobljeni za samostalan život izvan institucije, u čemu im je veliku podršku pružila i lokalna zajednica. "Težnja nam je da ovakav život u zajednici omogućimo svima koji se mogu izmjestiti iz institucija", poručila je ministrica Juretić. 