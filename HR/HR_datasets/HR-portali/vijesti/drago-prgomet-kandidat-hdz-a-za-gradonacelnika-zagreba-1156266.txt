Drago Prgomet je kandidat HDZ-a za gradonačelnika Zagreba, odlučio je Gradski odbor HDZ-a na sjednici održanoj u srijedu navečer na kojoj je bio i predsjednik HDZ-a i premijer Andrej Plenković. Drago Prgomet rodio se u Žeravcu u blizini Dervente 1965. godine, po struci je specijalist otorinolaringolog. Medicinu je diplomirao u Banjoj Luci 1990., te uz polaganje nekih diferencijalnih ispita na Medicinskom fakultetu u Zagrebu, gdje je nakon poslijediplomskog studija stekao zvanje doktora znanosti. Kao član HDZ-a od 2003. do 2006. bio je zastupnik u Hrvatskome saboru, a na 15. općem saboru HDZ-a 2012. godine izabran je za zamjenika predsjednika stranke. Nakon sukoba s predsjednikom HDZ-a Tomislavom Karamarkom, 2015. godine dao je ostavku na tu dužnost i istupio iz stranke. Nakon toga pristupio je Mostu nezavisnih lista, a krajem te godine osnovao je stranku HRID. Nakon što je na čelo HDZ-a došao Andrej Plenković, Prgomet se u rujnu prošle godine vratio u HDZ. Do utorka su iz HDZ-a dopirale vijesti da bi kandidat za gradonačelnika mogao biti predsjednik zagrebačkog HDZ-a i predsjednik Gradske skupštine Andrija Mikulić, no Hini je u utorak navečer iz krugova zagrebačkog HDZ-a rečeno da "Plenković ne želi potrošiti Mikulića i zato on ne ide u utrku za gradonačelnika Zagreba". Zamjenik predsjednika HDZ-a Milijan Brkić danas nije želio izravno odgovoriti hoće li Prgomet biti kandidat nego je kazao kako vjeruje da "će se izabrati istinski HDZ-ovac". Nije želio ni komentirati hoće li on biti prvi na listi HDZ-a u Zagrebu. – Ja se vidim na onoj poziciji gdje ću dati maksimalni doprinos HDZ-u – tvrdi Brkić. >>'Vjerujem da će se izabrati istinski HDZ-ovac, a ne znam tko će biti to, nisam Nostradamus' >>Plenković šalje Brkića u bitku za Zagreb kao protuudarac Bruni Esih >>HDZ-ov Andrija Mikulić ne ide u utrku za gradonačelnika Zagreba 