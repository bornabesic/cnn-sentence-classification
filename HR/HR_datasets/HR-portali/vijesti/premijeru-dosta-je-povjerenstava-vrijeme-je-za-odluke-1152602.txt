Četiri mjeseca vladao je premijer Andrej Plenković državom bez velikih stresova. Komotna situacija u kojoj se našao nije bila rezultat rada Vlade, već stabilnih gospodarskih odnosa unutar Europske unije, a većim dijelom strategije kupovanja vremena. Plenkoviću valja priznati da je dolaskom na vlast manirom vještog diplomata prigušio radikale iz svojih redova i eutanazirao nacionalističku histeriju. To je podjele u društvu, koje su kulminirale za vrijeme njegova prethodnika na čelu HDZ-a, svelo na podnošljivu razinu. Međutim, relativan mir, sada je očito, Plenković je kupio metodom odgađanja donošenja odluka, a razna povjerenstva, poput onoga za Inu ili za suočavanje s avetima prošlosti, pokazuje se danas, poslužila su kao tepih za prikrivanje nereda. Danas sve dolazi na naplatu. Kupljenog vremena je malo, a teških odluka na čekanju puno. Donekle je shvatljiva politička kalkulacija da se krupne stvari rješavaju nakon lokalnih izbora, no nadolazeći tsunami problema valjalo je predvidjeti. Hrvatsku čeka val poskupljenja, a građane pad standarda i to za Plenkovića u nezgodnom trenutku – tik pred izbore. Vlada ne može kontrolirati cijene energenata na otvorenom tržištu. Ali može stvoriti okvire u kojima će zadržati određene poluge moći. Deregulacija plinskog tržišta samo je banalan primjer. Ako je Vladi nezgodno pred izbore priznati narodu da će cijena plina rasti, onda nije trebala ići u deregulaciju tržišta. Međutim, odluka da se tržište plina još ne otvara značila bi zamjeranje Bruxellesu, a Plenković na to nije spreman. Ina je primjer na kojem je premijer također pokazao neodlučnost. Prošlo je dva mjeseca od gubitka arbitražnog spora s MOL-om i objave da se ide u reotkup Ine. Do danas nismo doznali na koji bi se način to trebalo sprovesti. Međutim, Ina je sporadični problem u usporedi s nedaćama koje bi za nacionalnu ekonomiju uzrokovalo posrnuće Agrokora. Dužnički problemi te najznačajnije domaće kompanije nisu novost, a signal za uzbunu dat je još početkom godine kada je Agrokoru snižen kreditni rejting. Prošlotjedna vijest da je Vlada počela razmatrati modele pomoći Agrokoru, ohrabrujuća je. No, je li pravovremena?      >> Kako je SDP otkrio da Plenković želi uvesti kalifat? >> Kako je Goran Marić postao najmoćniji ministar u Vladi 