Poruka koju su Britanci poslali svojim referendumom o izlasku iz EU-a je poruka da Europi treba promjena, izjavio je u Bruxellesu hrvatski tehnički premijer Tihomir Orešković. -Glavna poruka koju su Britanci poslali jest da se Europa treba mijenjati, da tu nešto nije štimalo i sada trebamo vidjeti kakve promjene trebamo- rekao je Orešković novinarima. -Mislim da će EU opstati i trebamo ponovno zajednički potvrditi ciljeve i način na koji ćemo zajedno ići naprijed- dodao je Orešković po dolasku na summit čelnika EU-a. Kazao je i da Hrvatska za sada ne bi trebala osjećati negativne posljedice Brexita te kako ne očekuje da će britanska odluka imati posljedice za zaduživanje Hrvatske. -Kamate neće početi rasti, novac bi mogao ostati dosta jeftin- ocijenio je Orešković.  -Svi se trebamo smiriti. Danas sam čitao da je naš guverner HNB-a kazao da su se naše obveznice pojačale, a svi su mislili da će biti kaos. Na kraju je to plus za nas i čini se da će financijski dio biti stabilan za nas. Mislim da se u turizmu ništa neće promijeniti jer oni koji su mislili doći, oni će i doći- kazao je Orešković za N1. Tehnički premijer osvrnuo se i na situaciju na domaćoj političkoj sceni. Kazao je da se nada da će Sabor raditi svoj posao do 15. srpnja. -Sabor bi trebao raditi do 15. srpnja. Mi smo poslali te zakone uvjereni da će Sabor funkcionirati do 15. Do Sabora je hoće li, ili neće raditi. Mi znamo što smijemo kao Vlada. Nekakve zakone ćemo trebati poslati i nadam se da će Sabor raditi svoj posao- kazao je Orešković. Novinare je zanimalo i sprema li se za nadolazeće izbore te hoće li na njih izaći s Mostom, no Orešković je na to tek kratko odgovorio da o tome još ne razmišlja.  