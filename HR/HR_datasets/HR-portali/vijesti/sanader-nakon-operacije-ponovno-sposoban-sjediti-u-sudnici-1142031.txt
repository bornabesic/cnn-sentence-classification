Ivo Sanader raspravno je sposoban, a suđenje za aferu Fimi medija nastavlja mu se 24. siječnja, dok mu se suđenje za aferu Planinska nastavlja 20. veljače, pred izmijenjenim sudskim vijećem, što zapravo znači da će cijeli taj postupak, koji je došao do pred objavu nepravomoćne presude, kreće iz početka. Zastoj u sudskim postupcima koji se vode protiv bivšeg premijera nastao je zbog njegovih ozbiljnih zdravstvenih problema jer je Sanader zbog karcinoma prostate hospitaliziran i operiran sredinom listopada lani. Nakon toga je bio na postoperativnom oporavku, a koncem prosinca lani bila je zakazana rasprava u aferi Fimi medija, gdje ga je vještak trebao vještačiti. No to se nije dogodilo, jer Sanaderova obrana do tog trenutka nije sudu dostavila njegovu medicinsku dokumentaciju, pa ih je sutkinja Irena Kvaternik obvezala da to naprave što prije. Nakon što je Sanaderova medicinska dokumentacija dostavljena sudu, sud ju je poslao vještaku, koji je ustanovio da je Sanader raspravno sposoban pa je sutkinja zakazala nastavak rasprave. Inače, ponovljeno suđenje za aferu Fimi mediju počelo je u lipnju lani, no dalje od čitanja optužnice i izjašnjavanja o krivnji nije se došlo, iako je sud bio napravio popis rasprava sa svjedocima koji trebaju biti saslušani za mjesece unaprijed. Razlog tome je što je dio rasprava odgađan zbog nedolaska svjedoka, a dio zbog Sanaderova zdravstvena stanja. Kao što je poznato, USKOK tereti Sanadera te Mladena Barišića, Nevenku Jurak, Branku Pavošević, Ratka Mačeka i HDZ za zloporabe teške više od 70 milijuna kuna. Prema optužnici, preko Fimi medije, tvrtke Nevenke Jurak iz državnih poduzeća izvlačen je novac koji je zatim poslužio za financiranje Sanaderovih osobnih potreba, ali i za financiranje crnih fondova HDZ-a. Na prvom suđenju Sanader je bio nepravomoćno osuđen na devet godina zatvora, dok je HDZ bio osuđen na novčanu kaznu od pet milijuna kuna, no tu je presudu ukinuo Vrhovni sud. S obzirom na stav vještaka i suda da je Sanader raspravno sposoban, suđenje će se nastaviti koncem siječnja, a na klupu za svjedoke sjesti će mnoga poznata lica iz HDZ-a. Što se pak tiče suđenja za Planinsku, nepravomoćna presuda u tom predmetu trebala je biti objavljena u travnju 2016. no na objavi presude, Jasna Smiljanić, predsjednica sudskog vijeća preotvorila je raspravu radi nekih pojašnjenja. Konkretno, zatražila je dopunu kombiniranog financijsko - građevinskog vještačenja. Ta je dopuna napravljena i na sud je dostavljena prošlog ljeta, no suđenje za Planinsku nije nastavljeno zbog Sanaderovih problema sa zdravljem. U međuvremenu članica sudskog vijeća Mira Tecilazić Bašić je otišla u mirovinu, pa će uz sutkinju Jasnu Smiljanić u novom vijeću za aferu Planinska, umjesto sudaca Mire Tecilazić Bašić i Zdravka Majerovića sjediti sutkinje Jasna Pavičić i Sonja Brešković Balent. S obzirom na izmjene članova vijeća, to će vjerojatno značiti da će suđenje za Planinsku početi iznova, jer je teško očekivati da će se Sanaderova obrana složiti da se pročitaju svi do sada izvedeni dokazi. To bi, istina, ubrzalo postupak, ali bi i značilo da Sanaderu presuda u tom predmetu može biti izrečena vrlo brzo, što je rasplet koji njemu zasigurno ne odgovara.