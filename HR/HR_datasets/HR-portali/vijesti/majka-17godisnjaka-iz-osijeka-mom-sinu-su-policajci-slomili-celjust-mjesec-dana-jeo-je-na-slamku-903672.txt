Ilustracija: 123rf OSJEČANKA D. K. putem društvenih mreža traži pomoć svih koji su eventualno bili prisutni događaju od 23. travnja ispred jednog popularnog noćnog kluba u Osijeku, gdje su joj, prema njenim tvrdnjama, policajci u civilu pretukli sina, piše Glas Slavonije. "Policajci u civilu kao povod za brutalno ozljeđivanje mog sina naveli su da je bio u alkoholiziranom stanju (0,24 promila), da je remetio javni red i mir jer je opsovao policajca u civilu, da im nije dao osobnu iskaznicu i da je navodno bježao. Sin je nakon toga imao ozljede glave, šavove na bradi, puknuće čeljusti koje je operativnim putem sanirano, zavrtali su mu ruke stavljanjem lisica, a da ne pričam o psihičkom stanju " kazala je majka 17-godišnjaka. Majka dodaje kako su se žalili na policijsku brutalnost, no iz policije im je rečeno da nije bilo prekoračenja ovlasti. Mladić je sam ispričao što se događalo te večeri. "Izišao sam s prijateljem izvan kluba i krenuli smo prema prijateljici pokraj koje su stajale tri starije muške osobe u civilnoj odjeći. Prišao sam i upitao prijateljicu što se događa, kada me jedan muškarac s leđa zgrabio za rame i okrenuo. Ustuknuo sam nekoliko koraka i opsovao mu pitajući ga što hoće od mene. Uopće nisam znao tko je to jer je muškarac bio u civilu i mislio sam da me netko napada. Tek tada je izvadio značku i počeo me udarati. Nisam uopće razumio zašto viče na mene kada mi je s leđa prišao drugi muškarac i gurnuo me na pod. Zavrtao mi je ruke i onda odjednom stavio lisice. Pri tome mi je glavom udarao o beton", priča nam mladi Osječanin. Navodno je dobio još jedan udarac u službenom vozilu kada je pitao zašto su ga tukli. U policijskoj postaji ocu 17-godišnjaka kazali su kako njegov sin nije htio pokazati osobnu iskaznicu. Pozvana je Hitna pomoć, koja je maloljetnika pregledala i dala mu uputnicu za bolnicu. Na prvom pregledu nije uočen lom čeljusti, no nakon rendgena, kako u nalazima iz bolnice pokazuje D.K., bilo je vidljivo da mu je pukla čeljust s lijeve strane lica. Prema majčinim riječima, mladić je operiran i mjesec dana je jeo na slamčicu. Još uvijek jede samo kašastu hranu, trne mu lijeva ruka i ima stalne glavobolje. Iz policije poručuju kako je 17-godišnjak vrijeđao policajce dok su postupali prema drugim osobama zbog sumnje u kazneno djelo, te je nastavio vrijeđanje iako su ga upozorili da prestane. Tvrde da se mladić počeo udaljavati kada je od njega zatražena osobna iskaznica. “Nad 17-godišnjakom su policajci uporabili sredstva prisile - tjelesnu snagu i sredstva za vezivanje, da bi potom uz nazočnost roditelja bio ispitan u službenim prostorijama i pregledan od Hitne pomoći. Pri tome je potvrđeno da je mladić zadobio površinsku ozljedu u obliku površinske ogrebotine u predjelu brade, što je i potvrđeno specijalističkim nalazom Odjela za maksilofacijalnu kirurgiju KBC-a Osijek”, navodi policija. Dobio je optužni prijedlog zbog narušavanja javnog reda i mira, a tužba roditelja ocijenjena je neutemeljenom jer su policajci postupali sukladno Zakonu o policijskim poslovima i ovlastima.