– Ne bih danas svjedočio u ovom predmetu jer sam također optužen za Fimi mediju – kratko je u sudnici zagrebačkog Županijskog suda kazao Božidar Kalmeta, bivši ministar pomorstva, prometa i veza i aktualni gradonačelnik Zadra. On je danas došao na zagrebački Županijski sud kako bi svjedočio u postupku protiv Marija Crnjaka, Jurice Prskala i Zlatka Korpara, optuženih u jednom od krakova afere Fimi media. Njih se trojicu tereti da su, poslujući s Fimi medijom, iz HAC-a i AZR-a izvukli oko devet milijuna kuna. Na početku postupka bio je optužen i Josip Sapunar, no on je priznao krivnju te je osuđen na djelomičnu uvjetnu kaznu od dvije i pol godine zatvora, od čega je 15 mjeseci trebao provesti u zatvoru, dok mu je ostatak zamijenjen uvjetnom kaznom. Usto je, prema presudi, morao vratiti 7,7 milijuna kuna. Što se tiče Kalmete, protiv njega su podignute dvije optužnice, koje su nedavno spojene u jedan postupak. Optužen je u kraku afere Fimi media, da je kao ministar te tvrtke naručio izradu spota “Prometna renesansa Hrvatske”. Spot je izrađen i plaćen oko 600.000 kuna, no nikada nije prikazan. Taj je predmet spojen s onim u aferi HAC – Remorker gdje je uz Kalmetu optuženo još 12 osoba. Njih se tereti da su iz HAC-a preko tvrtke Remorker izvukli oko 40 milijuna kuna. Kada bi to suđenje trebalo početi, još nije poznato, no zbog tih optužnica Kalmeta ne ide na skorašnje lokalne izbore.  >>Kalmeta traži da mu se za 'Prometnu renesansu' i 'Remorker' sudi u jednom postupku