Predsjednik HDZ-a Andrej Plenković rekao je u srijedu da je - nakon što je čuo da je u Mariboru zabranjen Thompsonov koncert - od hrvatske veleposlanice u Ljubljani zatražio da ispita o čemu se radi i da izvijesti o tome koji su razlozi za zabranu koncerta. U Gospiću, gdje je došao poduprijeti kandidate HDZ-a za lokalne izbore, na novinarsko pitanje kako gleda na zabranu Thompsonova koncerta, odgovorio je: "Nikako dobro. Zatražili smo jutros, kad smo čuli te informacije, od naše veleposlanice Vesne Terzić u Ljubljani da ispita o čemu se radi i da nas izvijesti o tome koji su razlozi za zabranu koncerta. Meni nije poznato koji bi to razlozi mogli biti", rekao je Plenković. Ministarstvo vanjskih i europskih poslova i hrvatsko veleposlanstvo u Ljubljani u kontaktu su sa slovenskom stranom radi osiguranja jednakopravnog tretmana hrvatskih državljana u njihovim poslovnim aktivnostima u Sloveniji, pa tako i u slučaju Marka Perkovića Thompsona, kojemu je u Mariboru zabranjen koncert, reklo je u srijedu ministarstvo. Mariborska općinska uprava u srijedu je objavila da je prihvatila preporuku policije da se zabrani koncert hrvatskog pjevača Marka Perkovića Thompsona, kojemu je to trebao biti prvi nastup u Sloveniji. Odluka lokalnih vlasti došla je nakon što su se protiv koncerta, kako kažu, 'kontroverznog hrvatskog pjevača', izjasnile neke udruge i manje stranke, a u utorak u izjavama za mariborski list Večer posredno i premijer Miro Cerar te predsjednik parlamenta Milan Brglez iz slovenske Stranke modernog centra. Uvažavajući činjenicu da odluka o održavanju koncerta spada pod odgovornost nadležnih vlasti Slovenije, hrvatsko ministarstvo vanjskih poslova reklo je da će nastaviti komunikaciju sa slovenskom stranom kako bi se izbjegle slične situacije u budućnosti, odgovarajući na zamolbu Hine da komentira odluku mariborskih vlasti. Mainstream mediji u Sloveniji, koji su pod utjecajem dominantnih političkih struja, već su neko vrijeme navodili kako je Perkovićev koncert u Sloveniji potencijalno opasan i da se radi o pjevaču koji 'širi mržnju' te 'rehabilitira NDH' i ustaški pokret. Dio portala i medija bližih oporbi navodi da se radi o politički iznuđenoj zabrani. - Prema našim informacijama, policija je na organizatora koncerta od samog početka vršila pritisak da osigura suglasnost politike, zbog čega su im broj karata koje su smjeli prodati s 1600 smanjili na 1400, a onda na 1200, no i to je očito za slovensku politiku bilo previše - piše u reakciji na zabranu koncerta portal tjednika Reporter. Novinar lista tvrdi da je organizator koncerta zanijekao navode policije koja je, u procjeni rizika koncerta, iznijela netočne podatke kako je velik broj ulaznica internetom prodan u inozemstvu, zbog čega bi moglo doći do sukoba Perkovićevih simpatizera i protivnika njegova nastupa u Sloveniji. List dodaje da su informacije 'provladinih medija', koji su više tjedana vodili hajku protiv koncerta hrvatskog glazbenika koji ima 'domoljubni repertoar', sugerirale da će koncert na kraju biti zabranjen, te se pita zašto političari ne zabranjuju koncerte nekih srpskih estradnih zabavljača i pjevača poput Svetlane Ražnatović Cece, udovice Željka Ražnatovića Arkana, koji je počinio brojne zločine u BiH i Hrvatskoj ili pak pjevača pod 'umjetničkim' imenom Baja mali Knindža, koji u svojim pjesmama hvali četnike i vojvode te slavi ratnog zločinca Radovana Karadžića. Oni često nastupaju u klubovima za srpsku dijasporu u Sloveniji, ali i na javnim koncertima koji do sada nisu zabranjivani. Thompon je razočaran i traži zaštitu od hrvatskih vlastiO zabrani koncerta u Mariboru za Dnevnik Nove TV progovorio je i Marko Perković Thompson. - Organizatori koji su nas pozvali dobili su dozvolu prije dva i pol mjeseca. Jučer je odjednom policija promijenila mišljenje. Nevjerojatno mi to djeluje, nekorektno, da ne kažem licemjerno, izjavio je pjevač. - Razočaran sam jer te etikete koje nam prišivaju nisu točne. Nije korektno s obzirom da se radi o ljudima koji žive i rade u Sloveniji. Nije korektno prema Slovencima koji bi došli na koncert, meni i bendu kojemu je napravljena velika šteta. Može se iščitati da je politika u ovo sigurno uključena i to vjerojatno viša slovenska politika. Mi smo u kontaktu s hrvatskim Ministarstvom vanjskih poslova i tražili smo da nas se zaštiti kao hrvatske građane koji žele raditi u Sloveniji. Dobili smo neke odgovore da će učiniti sve da do toga više ne dođe, rekao je. - Mislim da je ovo previše, mislim da i vi znate da sam imao dosta problema kad se radi o mojim nastupima. Pritisci su tada bili drugačiji, ovo je prešlo svaku mjeru, kaže Thompson. Na opasku novinara kako Slovenci tvrde da radi podjele Thompson je rekao da to nije istina. - Njihova tvrdnja da će tobože doći do nereda i kaznenih djela ne stoji. To me čudi. To da su moji fanovi širitelji mržnje, nacisti i fašisti ne stoji, kaže. - Očekujem od hrvatskih političara da učine nešto da zaštite mene kao hrvatskog građanina koji želi raditi u europskim državama te moju publiku koja se želi okupljati oko moje glazbe. Volio bih da hrvatski političari objasne tezu da li prihvaćaju da smo mi nacisti i fašisti i da li širimo mržnju, zaključio je.