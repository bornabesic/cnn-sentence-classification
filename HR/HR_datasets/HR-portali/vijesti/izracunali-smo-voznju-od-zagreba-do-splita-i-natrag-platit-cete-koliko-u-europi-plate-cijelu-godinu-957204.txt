Foto: Pixsell/Hrvoje Jelavić  VLADA je na današnjoj sjednici donijela odluku o povećanju cijena cestarina na autocestama kojima upravljaju Hrvatske autoceste.  >> NOVI UDAR Vlada povećala cijene cestarina  Odlučeno je kako će se cijene podići za 5%, a u ljetnim mjesecima, od 1. srpnja do 30. rujna, cijena cestarina rast će za 10 posto.  Tako će cestarina na dionici Zagreb-Rijeka ostati ista, no ona na relaciji Zagreb-Varaždin će porasti s 25 na 27 kuna dok će cestarina na autocesti Zagreb-Split biti veća za sedam kuna. U periodu od 1. srpnja do 30. rujna uvest će se povećanje cestarine od 10 posto ali se ono, naglasio je resorni ministar Oleg Butković, neće odnositi na autobuse i teretne prijevoznike.  Butković je poskupljenje objasnio tvrdnjom da "hrvatski cestovni sektor karakterizira visoka zaduženost i nemogućnost otplate kreditnih obveza". U prijevodu na hrvatski jezik - autoceste su u dugovima pa ćemo novac uzeti građanima.  Usporedba s Europom  Međutim, što to točno znači? Kako bi stavili u realne okvire novi, povećani trošak vožnje autocestom Zagreb-Split, usporedili smo ga s cijenama vožnje autocestama drugih zemalja u Europi.   Udaljenost između izlaza Lučko u Zagrebu i izlaza Dugopolje u Splitu iznosi 382 kilometra. Trenutna cestarina te dionice, za motorna vozila s dvije osovine visine iznad 1,90 m, kojima najveća dopuštena masa ne prelazi 3500 kg, iznosi 174 kune.   Od Zagreba do Splita - gotovo 27 eura  Po današnjoj odluci vlade, od 3. travnja cestarina te iste dionice će stajati 181 kunu, odnosno 24,39 eura. U ljetnim mjesecima, cestarina te dionice će iznositi 199 kuna, odnosno 26,81 eura.   Tu je zanimljivo uočiti koliko stoji vožnja autocestama u nama bliskim europskim zemljama, naravno za istu skupinu vozila, u koju spada velika većina osobnih automobila.  Primjera radi, u Rumunjskoj godišnja vinjeta za istu skupinu vozila iznosi 28 eura. U Švicarskoj, zemlji koja je sve samo ne jeftina, cijelu godinu se možete voziti autocestom za 37,42 eura.  U Bugarskoj cijena godišnje vožnje kroz cijelu zemlju iznosi 50 eura, baš kao i u Slovačkoj. To znači da će nas vožnja od Zagreba do Splita i natrag koštati onoliko koliko Bugare i Slovake košta vožnja svim autocestama tijekom cijele godine.   U Češkoj, godišnja vinjeta za istu skupinu vozila iznosi 55,51 eura, dok godišnja vinjeta u Austriji stoji 86,40 eura.  Nije bilo drugog rješenja?  Oleg Butković, ministar pomorstva, prometa i infrastrukture, u Dnevniku Nove TV je izjavio kako nije bilo drugog rješenja, osim onog što ga je danas predložio vladi.  "Ne, drugo rješenje je bila prodaja ili monetizacija autocesta. Hrvatski građani su rekli, više od 500 tisuća potpisa je skupljeno da ne želimo prodati autoceste, što mislim da je bilo dobro i mi to podržavamo. Jedino financijsko i poslovno restrukturiranje čitavog cestarskog sektora je pravo rješenje za ovaj veliki problem", rekao je.