Povjerenstvo za odlučivanje o sukobu interesa dužnosnika pokrenulo je jučer postupak protiv predsjednika Sabora Bože Petrova jer je kao gradonačelnik Metkovića sudjelovao u donošenju odluka o imenovanju supruga svoje sestre Pere Jerkovića u nadzorne odbore gradske Čistoće i vodovoda u vlasništvu Grada Metkovića i niza okolnih općina. Povjerenstvo je postupalo na temelju neanonimne prijave iz srpnja 2015., a utvrdilo je da je Petrov 20. lipnja 2013., ni dva tjedna nakon imenovanja na dužnost gradonačelnika, Skupštini gradske Čistoće predložio da se njegov šogor imenuje u Nadzorni odbor. Prijedlog je istog dana potvrdila Skupština Čistoće, čiji je član po funkciji i Petrov. Dan kasnije, ponovo kao gradonačelnik, predložio je da se Jerkovića imenuje i u Nadzorni odbor Vodovoda, u kojem Grad Metković ima 12, a ostale okolne općine po dva posto vlasničkog udjela. Njegov je prijedlog u veljači 2014. potvrdila Skupština Vodovoda. Postupak protiv Petrova pokrenut je zbog “moguće povrede zakona tijekom obnašanja dužnosti gradonačelnika Metkovića koja proizlazi iz propusta zaštite vlastite vjerodostojnosti, nepristranosti i povjerenja građana u tijela javne vlasti”. Komentirajući odluku Povjerenstva, Petrov je kazao kako je Jerković jedan od 10 osnivača Mosta i osoba kojoj stranka potpuno vjeruje. Podsjeća da je Jerković bio izabrani županijski vijećnik te ističe kako od imenovanja u nadzorne odbore nije mogao imati nikakve koristi. Petrov ističe i kako su s njegovim imenovanjem u Vodovod bile suglasne i druge općine. – Tek nakon svega toga ta je osoba u mome srodstvu. Ja zaista vjerujem da to što je on meni u srodstvu neće imati nikakvog važnog značaja za Povjerenstvo u odlučivanju je li mogla ili ne ta osoba, barem po pitanju načela i moralnosti, biti upitna – rekao je Petrov. Protiv Petrova je podnesena još jedna prijava jer je kao saborski zastupnik, potpredsjednik Vlade i predsjednik Sabora tijekom 2016. ukupno 20 puta vikendima kao psihijatar u Metkoviću pregledavao lovce, držatelje oružja i zaštitare. Petrov je na tako uprihodio ukupno oko 2000 kuna, a Povjerenstvo je prijavu odbacilo jer smatra da u njegovu angažmanu nema ničega spornog jer se po opsegu ne može reći da je riječ o redovitom i stalnom poslu. Povjerenstvo je pokrenulo postupak i protiv HNS-ove zastupnice Vesne Pusić, i to zbog moguće povrede načela nepristranosti. Pusić je lani, kao članica saborskog Odbora za Ustav, sudjelovala u postupku odabira kandidata za ustavne suce. Među kandidatima je bio i Željko Olujić, a Pusić ga je upitala smatra li se kvalitetnim kandidatom s obzirom na činjenicu da je javno iznosio neistine kada ju je prozvao da nije završila gimnaziju. Povjerenstvo je pokrenulo postupak uz napomenu da bi etička načela za takve slučajeve trebao propisati i Sabor, kroz vlastiti kodeks. Postupak je pokrenut i protiv SDP-ovca Peđe Grbina jer je kao zastupnik bio i prokurator privatne tvrtke, što u Povjerenstvu tumače kao upravljačku funkciju. Grbin ne dijeli mišljenje Povjerenstva i tumači da posao prokurista nije ni članstvo u društvu ni u upravi društva. – Za posao nisam primao naknadu i smatram da u mom slučaju nema sukoba interesa, o čemu će odluku donijeti Povjerenstvo – kaže Grbin. Zbog nepravilnosti u popunjavanju imovinskih kartica novčanim kaznama između četiri i 10 tisuća kuna kažnjeni su bivša pomoćnica ministrice obrane Đurđa Hunjet, bivši saborski zastupnik Milivoj Špika i gradonačelnik Novalje Ante Dabo.      Radovi na kući Bože Petrova koju sufinancira država >>Božo Petrov: Objavit ćemo sve komunističke dosjee >>Plenković nije bio u vojsci zbog anemije, Petrov zbog kratkovidnosti >>Pogledajte kako teku radovi na kući Bože Petrova koju sufinancira država 