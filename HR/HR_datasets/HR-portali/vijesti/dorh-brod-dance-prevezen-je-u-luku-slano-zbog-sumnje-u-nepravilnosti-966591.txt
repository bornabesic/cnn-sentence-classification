Foto: Grgo Jelavić/PIXSELL DUBROVAČKO Općinsko državno odvjetništvo objavilo je na svojim stranicama da je očevid na brodu ''Danče'' koji se sudario s gumenjakom u Koločepskom kanalu kada su poginule četiri osobe, a tri ih se još vode kao nestale, počeo u utorak odmah nakon sudara, a bit će dovršen nakon vađenja broda iz mora.  ''Tijekom noći 25. travnja započet je očevid, a potom je te iste noći pod nadzorom policije motorni brod 'Danče' prevezen u najbližu luku Slano, s obzirom na to da su zamijećene nepravilnosti u radu motora te se sumnjalo u oštećenja motora pa se iz tog razloga, kao i zbog izrazito loših vremenskih uvjeta, odustalo od prvotnog naloga da se brod preveze u luku Gruž u Dubrovniku'', navode u priopćenju.  Brod "Danče" u Gružu pod nadzorom policije  Dodaju da je brod "Danče" u ranim jutarnjim satima u srijedu, po nalogu općinskog državnog odvjetnika, s otežanim radom motora prevezen u luku Gruž u Dubrovniku te je od tada pod neprekidnim nadzorom policije.  Navode i da je tijekom istog jutra očevid nastavljen na ostacima oštećenog gumenog plovila gdje je i pronađeno tijelo treće smrtno stradale osobe. ''Nakon završetka očevida na ostacima oštećenog gumenog plovila nastavljen je očevid u nazočnosti vještaka za pomorski promet na motornom brodu 'Danče', koji još nije dovršen te će se nastaviti nakon vađenja broda iz mora'', zaključuju iz Općinskog državnog odvjetništva.  U potrazi koja se odvija na širem području Koločepskog kanala trenutno je angažirano 15 službenih i privatnih plovila, među kojima i dva podmorska vozila opremljena optičkim uređajima visoke razlučljivosti i sonarima, kao i helikopter te ronilačka jedinica Specijalne policije.  Potragu otežavaju nepovoljni vremenski uvjeti  U teškoj nesreći koja se dogodila u utorak navečer u Koločepskom kanalu pokraj Dubrovnika preminuli su Alen Perišić, Jele Kobaš i njezin sin Daniel Kobaš te Barry John Bandur, neslužbeno se doznaje u petak. U nesreći koja se dogodila u utorak navečer, kada je službeno vozilo Lučke kapetanije ''Danče'' prilikom obavljanja usluge hitnog medicinskog prijevoza udarilo u gumenjak od sedam metara na kojem se nalazilo devet osoba, dvije osobe su poginule na mjestu, a dvije su pronađene u srijedu i četvrtak, a još se tri osobe vode kao nestale. Dvije osobe su preživjele.  Stradali su Alen Perišić iz Dubrovnika i Jele Kobaš iz Velike Gorice i njezin sin Daniel Kobaš te Barry John Bandur dok su preživjeli Viktor Markota iz Rogotina te Velimir Šetka iz Kule Norinske. Svi unesrećeni povezani su s restoranom Bowa na otoku Šipanu, koji je u srijedu trebao biti otvoren za ovu turističku sezonu.