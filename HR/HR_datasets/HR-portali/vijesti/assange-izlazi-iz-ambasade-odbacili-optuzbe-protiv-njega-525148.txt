Tužitelji u Švedskoj su objavili da su prekinuli istragu protiv Juliana Assangea (45), javljaju mediji. Podsjetimo, Assange je bio pod sumnjom da je silovao ženu. Prijetilo mu je izručenje pa se zbog toga od 19. lipnja 2012. nalazi u ekvadorskoj ambasadi u Londonu, gdje je u međuvremenu dobio diplomatski azil.  Assange je osnivač WikiLeaksa, organizacije koja objavljuje tajne informacije i povjerljive dokumente zviždača. WikiLeaks je osnovao 2006. godine, a u središte međunarodne javnosti došao je kad je 2010. godine počeo objavljivati vojne i diplomatske brzojave američke vojske uz pomoć suradnika u tiskanim medijima. Dok je bio u Švedskoj 2010. godine, Assangea su počeli istraživati zbog slučaja navodnog silovanja. Dok je Assange bio u Londonu podignut je uhidbeni nalog te se Assange prijavio u policijsku postaju. Bio je deset dana u zatvoru, a onda su ga pustili uz jamčevinu. U međuvremenu mu je počelo prijetiti izručenje, a kako bi ga izbjegao sklonio se u spomenutu ambasadu. Assange je tvrdio da ga Švedska želi izručiti SAD-u  gdje bi mu sudili za veleizdaju, a možda bi ga i pogubili.  Britanska policija je rekla da bi Assange mogao biti uhićen ako izađe iz ambasade jer je 2012. "preskočio" jamčevinu. Rekli su i također da je Assange sada suočen s puno manje ozbiljnim optužbama pa će onda i postupati u skladu s njima.