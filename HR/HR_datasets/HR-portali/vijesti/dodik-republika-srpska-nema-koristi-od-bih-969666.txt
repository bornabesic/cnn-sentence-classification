Foto: Hina  PREDSJEDNIK manjeg bh. entiteta, Milorad Dodik komentirao je tijekom obilježavanja Dana Vojske RS u Banja Luci rad Vijeća ministara. Rekao je kako Srpska nema koristi od BiH.   "Očito je da je BiH u totalnoj krizi, sve što su oni u zajedničkim institucijama rekli kada su došli na vlast nisu ostvarili. Danas je Bosna i Hercegovina u rasulu na svim institucionalnim razinama, jedina stvar koja u njoj funkcionira je RS i njene institucije i zato neki pokušavaju dio krize odozdo prenijeti ovdje", rekao je Dodik.   Istaknuo je i da je demokratsko pravo nekoga da ima takav stav, ali i da im on poručuje da će RS nastaviti funkcionirati, prenosi Klix.ba.  "Federacija je u stalnoj krizi"  "Federacija je u stalnoj krizi, mnogi kantoni imaju probleme, tako da je vidljivo da je RS jedino mjesto u BiH koje može biti održivo i koje može samostalno funkcionirati. RS ima male koristi od ovakve BiH i za svo vrijeme postojanje ovakve BiH, RS ne može ukazati ni na jedan posao koji je napravljen u BiH, a da je bio koristan za Srpsku", rekao je.  Dodik je naglasio i kako sve što je u vrijeme pat-pozicija u Bosni i Hercegovini napravljeno, šalje pogrešnu i lošu poruku te onemogućava razvoj. Spomenuo je i da Srbi u BiH nisu zainteresirani za to da stvar funkcionira i da bi bilo dobro kada ne bi bilo problema koji su prisutni. "Ali što da radimo", završio je Dodik.