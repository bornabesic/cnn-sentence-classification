Pojedine izvanparlamentrane stranke, konkretno 'konzervativci' Ruže Tomašić, Naprijed Hrvatska! Ive Josipovića te ORaH uspjeli su u prvoj polovici ove godine prikupiti više donacija od niza stranka zastupljenih u Hrvatskom saboru, pokazuju izvješća koja su objavili.  Hrvatska konzervativna stranka europarlamentrake Ruže Tomašić od donatora je dobila 41.100 kuna, s tim da joj je polovicu iznosa uplatio glavni tajnik stranke Denis Bevanda.  ORaH, koji također ima zastupnika u Europskom parlamentu, 'uknjižio' je 30.032 kune donacija, 25.500 kuna od fizičkih i 4.500 kuna od pravnih osoba. Najveći donator, s ukupno 15.000 kuna, mu je Luka Keller, predsjednik te stranke. Europarlamentrac Davor Škrlec stranci je ukupno donirao nešto manje od četiri tisuće kuna, a bivša predsjednica i saborska zastupnica Mirela Holy 42,45 kuna.  Donacije stranke Naprijed Hrvatska! Progresivni savez bivšeg predsjednika države Josipovića iznose 15.000 kuna, sam Josipović donirao je 5.000 kuna, dakle trećinu. Ažuran uplatitelj bio je Ivica Pančić, ministar branitelja u Vladi Ivice Račana, svaki mjesec stranci je uplaćivao 300 kuna, u pola godine 1.800 kuna.  Radnička fronta od donatora je dobila 1.470 kuna, a najveći iznos, 200 kuna, uplatio joj je čelni čovjek stranke Mate Kapović.  Po donacijama dobivenim u prvih šest mjeseci prednjači HDZ (346.000 kuna), a slijede ga HNS (136.000 kuna), HDSSB (122.000), pa SDP (gotovo 100.000). Manje od 20.000 kuna dobili su HSS (19.200), HSU (6600), IDS (6200), Most (3560 kuna) te SDSS (2200 kuna). HSLS, HSP-AS i BUZ nisu imali donacija.  Rok za objavu polugodišnjih izvješća o primljenim donacijama za poptporu političkog rada je petak, 15. srpnja. >> Samo HDZ i HNS dobili više donacija od HDSSB-a 