Šest godina od nepravomoćne presude kojom su oslobođene krivnje za ucjenjivanje sveučilišnog profesora talijanistike dr. Živka Nižića, 29-godišnja starleta Ava Karabatić i njezina majka Sanja (46) u ponedjeljak će ponovno sjesti na optuženičku klupu Općinskog suda u Zadru, javlja Slobodna Dalmacija. Zbog nedovoljno razjašnjenih odnosa između "trojca", Županijski sud u Zadru ukinuo je presudu nižeg suda i naložio novo suđenje na kojem će se Ava i njezina majka ponovno naći s Avinim bivšim zaručnikom Špirom Miličićem, koji je u prvom postupku nepravomoćno osuđen na dvije godine i sedam mjeseci bezuvjetne zatvorske kazne. Neslužbeno se doznaje da viši sud nije bio zadovoljan odmjeravanjem kazne, smatrajući kako Ava i njezina majka snose dio krivnje. Profesor Nižić je prijavio da su mu Ava i Sanja Karabatić te Špiro Miličić zatražili u dva navrata ukupno devet tisuća eura, te mu prijetili javnom kompromitacijom i objavom lascivnih SMS poruka, ali i fizičkim ozljeđivanjem ako ne plati njihovu šutnju. - Ava u ovom slučaju ne snosi nikakvu krivnju, a vjerujem da će se to dokazati i u ovom novom postupku - kazao je Avin odvjetnik Frane Grbić. Ava, njezina majka i Špiro Miličić privedeni su početkom listopada 2009. godine zbog osnovanih sumnji da su preko lascivnih SMS poruka, koje je studentici Avi slao njezin profesor, pokušali ga ucijeniti i dobiti od njega ukupno devet tisuća eura. Suđenje je bilo zatvoreno za javnost na traženje odvjetnika oštećenog Živka Nižića. Prvooptuženi Špiro, koji je još kod istražnog suca priznao krivnju, teretio se da je SMS-ovima, koje je njegovoj djevojci slao profesor Nižić, ucjenjivao profesora i najprije tražio dvije, a onda i sedam tisuća eura. Prvi put mu je profesor ostavio kuvertu s 1800 eura i 200 dolara u sendvič baru na zadarskom Autobusnom kolodvoru, a kada je zatražio još novca, Nižić je sve prijavio policiji. Omotnicu sa sedam tisuća eura Špiro je također trebao preuzeti u baru 6. listopada prošle godine, ali je uhvaćen u policijskoj "sačekuši“. Avinu majku Sanju, drugooptuženu, optužnica je teretila za nagovaranje Špira i Ave da ucjenjuju profesora, ali je sud takve optužbe odbacio kao neosnovane. Ako se Avi i njezinoj majci na sudu dokaže počinjenje djela, mogu dobiti od jedne do pet godina zatvora. Njih dvije se, naime, terete zbog dvije tisuće eura koje je Avi poslao profesor, a Špiro Miličić se tereti i za dodatnih sedam tisuća eura koje je zatražio od profesora, odnosno za ucjenu s ciljem stjecanja znatne imovinske koristi, piše Slobodna Dalmacija.