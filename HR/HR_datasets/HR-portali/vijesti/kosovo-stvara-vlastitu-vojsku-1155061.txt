Kosovski predsjednik Hashim Thaçi poslao je kosovskoj skupštini prijedlog zakona kojim bi Sigurnosne snage Kosova (KSF) dobile teže naoružanje čime bi ta postrojba, iako bi zadržala isti naziv, praktično prerasla u kosovsku vojsku. Taj prijedlog, koji je nesumnjivo udarac stabilnosti na ionako varljivom južnom Balkanu, uzbudio je duhove ne samo u Beogradu nego i na međunarodnoj sceni jer su protiv takvog scenarija i NATO i SAD kao najveći kosovski saveznici i zaštitnici. Kršenje rezolucije UN-a “NATO je službeno upozorio predstavnike Prištine da se protivi toj inicijativi”, stoji u dopisu koji je glavni tajnik NATO-a Jens Stoltenberg poslao srbijanskom premijeru Aleksandru Vučiću, koji je ogorčen spoznajom da bi Kosovo moglo dobiti vojsku. Trenutačno Sigurnosne snage Kosova broje oko 4500 pripadnika, naoružanih isključivo lakim osobnim naoružanjem, a prema definiciji poslova u njihovoj je nadležnosti razminiranje, nadzor i uklanjanje opasnih materijala, vatrogasni zadaci, zaštita stanovništva i druge humanitarne zadaće. Usvajanjem odluke o naoružanju, skupština bi KSF pretvorila u stvarnu operativnu postrojbu jer bi dobila i teško artiljerijsko oružje i tenkovske jedinice. Protivi se to rezoluciji UN-a po kojoj jedinu vojnu oružanu formaciju na Kosovu čine pripadnici mirovnih snaga UN-a iz sastava KFOR-a. Vučić i Thaçi kao dobitnici Thaçi je neposredno prije slanja prijedloga zakona pred parlament dolio ulje na vatru izjavama da je novi mandat KSF-a obrana suvereniteta i teritorijalnog integriteta države, što je protumačeno kao zveckanje oružjem. – Treba znati da prema Bruxelleskom sporazumu imamo i jamstvo NATO-a da bilo kakve oružane snage Kosova ne smiju ući na sjever pokrajine bez dopuštenja i lokalnog stanovništva i NATO-a – ustvrdio je srbijanski premijer Vučić. Paradoksalno je, ali dizanje tenzija oko Kosova Vučiću trenutačno dobro dođe. Naime, kao najmoćniji političar u Srbiji Vučić se priprema za predsjedničke izbore raspisane za travanj na kojima planira pobijediti u prvom krugu. Zaoštravanje situacije na Kosovu svakako mu pogoduje jer rasplamsava strasti među desnim biračkim tijelom kojemu se obraća i učvršćuje njegovu poziciju. S druge strane, Hashim Thaçi dobiva podršku Albanaca na Kosovu čime također pojačava svoj politički status. Jedini gubitnik u ovoj priči je NATO koji bar prividno nastoji osigurati stabilnost u regiji.    >> Stoltenberg je Vučiću poručio kako se NATO protivi formiranju vojske Kosova >> Pripadnici Vojske Srbije i Kosovskih snaga sigurnosti na zajedničkoj vježbi NATO-a