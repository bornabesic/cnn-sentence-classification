Foto: Hina, Index POREZNA UPRAVA potvrdila je u siječnju ove godine kako je Milan Bandić dužan gotovo 18 milijuna kuna poreza! Za sada neće utjerivati porezni dug Riječ je o rješenju drugostupanjskog tijela Ministarstva financija - Porezne uprave, a da se Bandić pred same izbore ne pojavi na famoznoj poreznoj listi srama, pobrinuo se njegov odvjetnik Marijan Hanžeković budući da je Upravni sud neuobičajenom brzinom, u samo tjedan dana nakon podnesene tužbe, dozvolio "odgodni učinak tužbe do okončanja upravnog spora". To znači da država neće utjerivati utvrđeni porezni dug od Bandića sve dok on ne iskoristi sva prava žalbe, odnosno dok se u potpunosti ne okonča cijeli postupak. Što se tiče Porezne uprave, postupak je okončan, a Bandiću ostaje žaliti se na to rješenje po sudovima.  No, krenimo redom. Porezni dug nastao zbog uplata u kampanji za predsjednika 2009. godine Bandić je "nabio" porezni dug zbog poznate priče iz 2009. godine, kada je na njegov račun uplaćivan novac tijekom predizborne kampanje za predsjednika RH. Novac je, kako je poznato, uplaćivan i nakon održanih izbora. Bandić je zbog toga bio pod istragom DORH-a koji je 2014. godine teretio zagrebačkog gradonačelnika da je u predsjedničkoj kampanji državu oštetio za 5 milijuna i 700 tisuća kuna, a fiktivno je s računa izvukao 24 milijuna kuna za koje nije platio porez.  DORH zbog štete za proračun tereti Bandića, no neplaćenim porezom bavila se Porezna uprava, odnosno Ministarstvo financija.  Nad Bandićem je otvoren porezni nadzor, a Porezna uprava je nakon okončanja nadzora 19. siječnja 2016. godine donijela odluku kako Bandić treba platiti milijunski iznos za porez, na što se Bandić žalio. Drugostupanjsko tijelo Porezne uprave odbacilo je Bandićevu žalbu te potvrdilo prvostupanjsku odluku.   Pravomoćno rješenje Ministarstva financija Samostalnog sektora za drugostupanjski upravni postupak datira od 27. siječnja ove godine, a prema tom rješenju Bandić je dužan oko 18 milijuna kuna poreza. Riječ je o ukupnom poreznom dugu sa zateznim kamatama.  Hanžekovićev ured: To nije mjera nego konfiskacija  Rješenje je postalo izvršno krajem veljače ove godine, a upravo kada se Bandić trebao pojaviti na famoznoj poreznoj listi srama, Upravni sud je u samo tjedan donio odluku da se odluka Porezne uprave odgađa sve do završetka postupka, odnosno dok Bandić ne iskoristi sve mogućnosti žalbe.  Riječ je o neuobičajenoj brzini Upravnog suda. Uglavnom, Bandićevi branitelji tvrdili su u žalbenom postupku kako je tako veliki porez utvrđen samo za 2010. godinu te da Bandić nije u mogućnosti sada uplatiti taj iznos.  "Ovako visoko porezno opterećenje imalo bi karakteristike konfiskacije, te se ne bi više moglo tretirati kao porezna mjera", naglasili su Bandićevi branitelji, dodajući da je Bandić trošio taj novac u predizbornoj kampanji. Također je naglašeno da je Bandiću ta odluka Porezne uprave o utvrđenom poreznom dugu kao gradonačelniku grada Zagreba "nenadoknadivo narušila pravo osobnosti". Presuda u samo tjedan dana   Naglasimo da je žalba podnesena 3. ožujka ove godine, a Upravni sud odgodio je rješenje Porezne uprave. Valja naglasiti da Upravni sud nije odlučivao je li Bandić kriv, odnosno je li Porezna uprava bila u pravu što se tiče visine poreze, već je samo odlučilo da se rješenje Porezne za sada ne primjenjuje.   Od Porezne uprave zatražili smo informacije o slučaju Bandić, no pozvali su se na poreznu tajnu.  "Porezna uprava Vam nije u mogućnosti dostaviti tražene informacije. Sukladno članku 8. Općeg poreznog zakona (NN, broj 115/16), Porezno tijelo dužno je kao poreznu tajnu čuvati sve podatke koje porezni obveznik iznosi u poreznom postupku te sve druge podatke u vezi s poreznim postupkom kojima raspolaže, kao i podatke koje razmjenjuje s drugim državama u poreznim stvarima", rekli su nam iz Porezne uprave. Tražili zakonsku zaštitu zbog našeg upita   Obratili smo se i Bandićevom odvjetničkom uredu Marijana Hanžekovića te im dali do znanja kako imamo spomenuta rješenja Porezne uprave za njihovog klijenta. Kako su nam naglasili odmah u početku, odvjetnici javno ne komentiraju postupke u tijeku. No, ipak tvrde kako će zbog našeg upita morati zatražiti zakonsku zaštitu.  "Upućujemo na odredbe Općeg poreznog zakona po kojem je postupanje pred poreznim tijelom tajno i povreda tajnosti postupka je kazneno djelo, te smo primorani zatražiti zakonsku zaštitu od strane nadležnih državnih tijela", stoji u odgovoru odvjetničkog ureda Hanžeković Indexu. Index je poslao upit i Milanu Bandiću, no do zaključenja teksta nismo dobili odgovor.