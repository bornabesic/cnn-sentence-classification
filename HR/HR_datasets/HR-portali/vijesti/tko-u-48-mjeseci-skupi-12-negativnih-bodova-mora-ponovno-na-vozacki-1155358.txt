Nacrt prijedloga Zakona o sigurnosti prometa na cestama bit će tijekom sljedećeg tjedna pušten u proceduru savjetovanja sa zainteresiranom javnošću. Unatoč planu da se u prvom tromjesečju ove godine zakon nađe pred Vladom, to se, po svemu sudeći, neće dogoditi jer samo savjetovanje u pravilu traje 30 dana. No, još ima male šanse da do 20. svibnja, do kada se u zakon moraju uvrstiti obvezujuće direktive Europske unije, zakon i stupi na snagu. Stroži propisi Među novostima koje će, bude li zakon usvojen, zadesiti vozače jest poništavanje vozačke dozvole bez mogućnosti polaganja vozačkog ispita dvije godine za one vozače koji u razdoblju od 24 mjeseca prikupe 12 negativnih prekršajnih bodova. Za mlade vozače do 24 godine starosti kao i one s vozačkim stažom do dvije godine taj će prag biti niži i bez dozvole će ostati ako u istom razdoblju imaju devet negativnih bodova. U obrazloženju za uvođenje ove mjere predlagatelj zakona, a to je Ministarstvo unutarnjih poslova, navodi kako je činjenica da “mladi vozači i vozači s nedovoljno vozačkog iskustva uzrokuju nerazmjerno veći broj prometnih nesreća u odnosu na sve ostale vozače” te je stoga namjera posebnim pravnim režimom utjecati na ponašanje te skupine vozača. Devet negativnih bodova moguće je prikupiti u tri najteža prekršaja kao što su prekoračenje brzine za više od 50 kilometara na sat, vožnja s više od 1,5 promila alkohola u krvi ili vožnja pod utjecajem droge. Svaki od ovih prekršaja nosi po tri negativna boda. Novosti će biti i kod obaveznih i izvanrednih liječničkih pregleda. Tako će svi stariji od 65 godina prilikom produljenja vozačke dozvole morati na redovni liječnički pregled. Vozači i instruktori koji u tri godine budu ulovljeni tri puta pijani za volanom morat će na izvanredni liječnički pregled. Od novosti u zakonu tu su još ukidanje nultog tehničkog pregleda pa će se na prvi obavezni tehnički morati dvije godine nakon kupnje novog vozila. Ove se odredbe nije “sjetio” sam zakonodavac, već je ona sadržana u direktivi EU s kojom moramo usuglasiti važeće propise, baš kao i što zbog direktive EU u zakon ulazi i liberalizaciju otvaranja i rada autoškola, odnosno ukidanje ograničenja za otvaranje autoškola i ukidanje propisa o minimalnim cijenama osposobljavanja kandidata za vozače. Bude li usvojen, novi će zakon policiji dati ovlasti da ako u nadzoru rada autoškole uoče nepravilnosti, na mjesec dana zabrane njezin rad, a ako nedostaci ne budu uklonjeni u roku, odgovornim osobama oduzet će se licencija za rad. Kritika ne vrijedi Tijekom prosinca i siječnja građani i pravne osobe mogli su iznijeti primjedbe, mišljenja i prijedlog na novosti koje predlagatelj zakona kani uvesti. Pristigla su 103 komentara, no niti jedan nije u cijelosti prihvaćen, a dva su prihvaćena samo djelomično. Tako će zahvaljujući predlagatelju Denisu Pelozi koji smatra da treba podignuti dobnu granicu za vozila kojima se osposobljavaju kandidati za vozače, u prijedlogu zakona stajati da kandidati za vozače B kategorije mogu učiti na vozilima starima do deset godina, a ne sedam kao do sada. Za kategorije A1, A2, A i AM neće se ništa mijenjati – vozilo može biti staro do deset godina – kao ni za priključno vozilo koje ne smije biti starije od 20 godina. Za sve ostale kategorije granica će biti podignuta s 12 na 15 godina. >>Bez skretanja lijevo godišnje  štede 37,8 milijuna litara goriva >>Nove ovlasti stanica za tehnički pregled: za poreznike skoro besplatno, poslove MUP-a dobro naplaćuju 1. Poništavanje vozačke dozvole Dvije godine bez mogućnosti polaganja vozačkog ispita bit će vozači koji u razdoblju od 24 mjeseca prikupe 12 negativnih bodova. Mladi i vozači s vozačkim stažom do dvije godine bez dozvole ostaju s 9 bodova. 2. Obavezni liječnički pregled Svi stariji od 65 morat će prilikom produživanja vozačke na liječnički pregled koji se uvodi “zbog zdravstvenih promjena koje se mogu pojaviti u toj dobi i koje mogu utjecati na sposobnost upravljanja vozilima”. 3. Izvanredni liječnički pregled Morat će ga obaviti vozači i instruktori vožnji koji su u roku od tri godine uhvaćeni pijani za volanom kako bi se utvrdila njihova zdravstvena sposobnost za upravljanje motornim vozilima. 4. Redefiniranje pojma mladi vozači U istoj skupini bili bi svi vozači motornih vozila do navršene 24. godine života i oni koji neovisno o dobi dozvolu imaju do dvije godine. Ne bi imali posebna ograničenja i na njih bi se primjenjivala opća pravila. 5. Ukida se nulti tehnički pregled Nije nužno da se tehnički pregledi motornih vozila obavljaju i prilikom prve registracije novog vozila. Taj će se pregled ukinuti pa će na prvi obavezni tehnički pregled trebati ići dvije godine nakon kupnje novog vozila. 6. Češći tehnički pregledi na cesti Gospodarska vozila, kamioni i autobusi bit će češće kontrolirani na cesti nakon čega će se znati imaju li ne kakve nedostatke te jesu li oni lakši, srednji ili teški  i koji je rok za njihovo otklanjanje.    