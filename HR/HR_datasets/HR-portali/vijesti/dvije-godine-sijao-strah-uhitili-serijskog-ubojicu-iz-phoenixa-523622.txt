Stanovništvo Phoenixa nakon godinu dana može odahnuti. Policija američke savezne države Arizone objavila je vijest da je pronašla muškarca odgovornog za seriju ubojstava u tom američkom gradu, piše BBC. Aaron Saucedo (23) uhićen je prošli mjesec, a vjeruje se da je upravo on serijski ubojica zbog kojeg su stanovnici Phoenixa posljednje dvije godine živjeli u strahu. Između siječnja i srpnja 2016. godine ubijeno je osmero ljudi, a ubojstva povezuju upravo s 23-godišnjakom. Još 2015. Saucedo je bio pod istragom za ubojstvo, no za njega nije optužen. U međuvremenu su stigli novi dokazi za taj slučaj te je Saucedo ponovo uhićen. Tada nisu ni slutili da u rukama imaju serijskog ubojicu koji već nekoliko godina među sugrađanima sije strah.  Za žrtvu iz 2015. iz policije su potvrdili da se radi o 61-godišnjem muškarcu koji se viđao sa Saucedovom majkom, no ni za jednu od ostalih žrtava nemaju nikakve poveznice s ubojicom koja bi osvjetlala njegove motive. Međutim, protiv 23-godišnjaka, među čijim žrtvama je i 12-godišnja djevojčica, iz policije su predstavili niz neoborivih dokaza. - Danas je dobar dan za Phoenix, rekao je šef tamošnje policije Greg Stanton te naveo nekoliko neoborivih dokaza protiv serijskog ubojice. Među njima su snimka nadzorne kamere, nekolicina svjedoka te rezultati balističkih pretraga. Ako tužitelj prihvati sve dokaze, ubojica će se suočiti s optužnicom za ukupno 26 zločina, među kojima su osim ubojstava i teža nasilja te pokušaji ubojstva. 