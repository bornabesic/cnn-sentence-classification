Agencija Moody’s snizila je dugoročni kreditni rejting Hrvatske u stranoj valuti s Ba1 na Ba2, u domaćoj s A3 na Baa1, a zadržala je i negativne izglede. Tako je i ta agencija, nakon što su to već prije učinile i druge dvije svjetske rejtinške kuće – Fitch i Standard&Poor’s – spustila kreditni rejting Hrvatske dva stupnja ispod investicijske razine i s negativnim izgledima. Analitičari Moody’sa srušili su hrvatski rejting, među ostalim, i zbog velikog i rastućeg tereta javnog duga, koji je krajem 2015. godine bio na oko 86 posto BDP-a, a koji će, procjenjuju, premašiti 90 posto BDP-a do 2018. Proračun jasan pokazatelj U Moody’su očekuju da će ove godine proračunski deficit iznositi 3,9 posto BDP-a pa će tako biti iznad tri posto BDP-a, što je kriterij za izlazak iz EU procedure prekomjernog deficita. Razlog je za snižavanje rejtinga i nastavak slabih srednjoročnih izgleda za gospodarski rast, za koji u toj agenciji procjenjuju da će ove godine biti oko 1,5 posto. Zbog slabašne većine vladajuće koalicije u Saboru, u Moody’su su skeptični da će Vlada uspjeti provesti ekonomske i fiskalne reforme. Zbog svega toga bi moglo doći do daljnjeg snižavanja hrvatskog kreditnog rejtinga. Ministar financija Zdravko Marić jučer je kazao da mu je žao što Moody’s nije potpuno sagledao sve aspekte i elemente prijedloga državnog proračuna za 2016. – Proračun je vrlo jasan pokazatelj što i na koji način hrvatska Vlada planira i želi učiniti u ovoj i idućim godinama, a to je da kroz strukturne iskorake i mjere utječe na jačanje hrvatskog gospodarstva i stabillizaciju javnih financija – poručio je Marić. Dodao je da Vlada planira svesti deficit ispod tri posto BDP-a u ovoj godini i uz aktivaciju državne imovine stabilizirati javni dug, a onda ga u idućim godinama i smanjiti. Ekonomski stručnjaci jednoglasni su u ocjeni da su analitičari Moody’sa samo napisali ono što svi mi dobro znamo – a to je da i dalje nema strukturnih reformi. – Moody’s je čekao novu hrvatsku Vladu i očekivao od nje da će slijediti preporuke Europske komisije i pokrenuti strukturne reforme. No vidio je da se nastavlja ista politika, da se ništa ne mijenja – komentira ekonomski analitičar Damir Novotny. Dodaje da je EK jasno rekao što treba učiniti, no Vlada za to nema snage. I ekonomski strateg HSLS-a Josip Budimir kaže da Mood’ys govori slično onome što nam je rekla i Europska komisija. Čišćenje paralelnih struktura – Svatko tko dođe na vlast radi isto ono što je radila prethodna Vlada. Mi izmišljamo optimizam bez pokrića, a sve kako bismo izbjegli ozbiljne reforme – smatra Budimir. A te reforme bi, prema mišljenju ekonomskog analitičara Željka Lovrinčevića, morale biti radikalne. To bi značilo značajno smanjenje broj zaposlenih u javnom sektoru, i to za 35.000 do 40.000 radnih mjesta, koja su neodrživa, čišćenje paralelnih struktura između agencija i Vladinih institucija, odcjepljenje raznih interesnih skupina odnosno većine nevladnih udruga od državnog proračuna.. – Jedini smisao Vlade trebale bi biti reforme, inače to nema smisla – kaže Lovrinčević. Opasno je, ističe, što hrvatski rjeting ima negativne izglede i što će se dalje snižavati ako se ništa ne promijeni. Napominje da Hrvatska zasad ima dobre vanjske čimbenike – niske kamatne stope Europske središnje banke, niske cijene nafte, rast turizma – no u sljedeće dvije godine sve će se to promijeniti i ako dotad ne povećamo rejting, kamate na dug će početi rasti i počet će problemi s refinanciranjem dugova. >> Moody's snizio kreditni rejting Hrvatske, evo koji su ključni razlozi