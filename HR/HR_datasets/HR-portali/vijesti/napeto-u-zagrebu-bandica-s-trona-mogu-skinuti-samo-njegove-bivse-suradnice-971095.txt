Zagrepčani konačno imaju zanimljive izbore. Prvi puta od Zagrebačke krize i Tuđmanovog “Nećemo dozvoliti oporbenu situaciju”, odnosno nešto kasnijeg Bandićevog uspješnog nagovaranja ostarjelog Ranka Marinkovića da stavi svoj potpis pod zahtjev za raspuštanje Gradske skupštine (nota bene, bard je potpis povukao, ali bilo je prekasno) izbori za gradonačelnika će biti neizvjesni do samoga kraja. Zagrepčani su mu sve opraštali Troje kandidata ima izgledne šanse u lipnju oko vrata objesiti gradonačelnički lanac. Prvi među njima je, naravno, Milan Bandić koji gradom uz manji prekid vlada od 2000. godine. Tri godine je gradonačelnica bila Vlasta Pavić jer se Milan Bandić napio, izazvao manju prometnu nezgodu, pokušao pobjeći, a kada je uhvaćen iz osvete je policajcu sredio otkaz. Zbog svega toga Ivica Račan ga je prisilio da odstupi, ali kazna nije bila pretjerano teška. Bio je zamjenik gradonačelnice koju je ponižavao kad god bi mu se pružila prilika, u njenoj odsutnosti potpisivao odluke koje nije odobrila, slao je u materinu, organizirao obilaske grada na kojima bi pokazivao koliko je nesposobna... Bio je zamjenik kakvog bi svatko poželio.   Kada je 2005.  na čelu liste SDP-a osvojio drugi mandat počeo je s brutalnom samovladom. Radio je doslovno što mu je palo na pamet – s prijateljima mijenjao zemljišta, isplaćivao enormne svote za minorne radove, zaduživao grad, odobravao i nasilno gurao radove bez obzira na otpor građana, zapošljavao prijatelje, kupovao političare, kao sličice skupljao kaznene prijave... Usprkos svemu tome Zagrepčani su ga svaki put iznova nagrađivali na izborima i birali baš njega da nemilice troši njihov novac. Nije mu pretjerano naštetilo ni kada je završio u pritvoru. Sve je preživio. Ranjen je, ali i dalje je favorit. "Mrak gradonačelnici" šteti Gunja i vlastita stranka U prvom krugu izbora, ove nedjelje, najbliže mu je Anka Mrak Taritaš iz HNS-a. Iza nje je stala i nekadašnja Bandićeva stranka SDP  čiji je novi šef , Davor Bernardić, do posljednjeg trenutka fantazirao da bi on mogao osvojiti gradonačelnički mandat. Uvjerili su ga da nikako ne može pet posto potpore pretvoriti u 50 posto plus jedan glas i Bernardić je odustao od pokušaja da doživi ozbiljno poniženje i pristao poduprijeti kandidatkinju koja tvrdi da će biti “Mrak gradonačelnica”. Anka Mrak Taritaš poznatija je kao ministrica graditeljstva u Vladi Zorana Milanovića, ali sličnu dužnost obavljala je i u Zagrebu u vrijeme Bandićevog prvog mandata, odnosno u vrijeme gradonačelnikovanja Vlaste Pavić.   Danas kaže da je to bilo prilično traumatično iskustvo od kojeg se dugo oporavlja i da je godinama izbjegavala mjesta na kojima bi mogla susresti Bandića. Ono po čemu je najpoznatija je obnova poplavljenih područja prije tri godine. Kaže da je to jedan od njenih najvećih uspjeha, ali taj bi se uspjeh mogao tumačiti i kao mrlja na karijeri. Obnova Gunje je, naime, koštala daleko više nego što bi se razumno moglo pretpostaviti. Anka Mrak Taritaš danas objašnjava da je to bilo zbog žurbe i da u takvoj situaciji nije ni moglo manje koštati. To joj je, koliko znamo, jedina afera, ali ipak joj je naštetila koliko i Bandiću njegove stotine sličnih.   Nije joj pomoglo ni što Ivan Vrdoljak, šef njezine stranke, mjesecima koketira s HDZ-om i što zbog njegovog ponašanja mnogi vjeruju da će uskoro i podržati Plenkovićevu Vladu. Anka Mrak Taritaš neslužbeno mu je poručila da ode na godišnji odmor dok ne završe lokalni izbori, a javno je izrekla da će izaći iz HNS sklope li koaliciju s HDZ-om. U prvom krugu izbora, prema anketama, puše za vrat Bandiću, ali u drugom, prema tim istim anketama, Bandić odnosi pobjedu. Švaljek ima šanse ako se dovuče u drugi krug Sasvim je drugačija situacija s drugom, puno bližom, Bandićevom suradnicom. Sandra Švaljek bila je Bandićeva zamjenica kada je izabran na izravnim izborima. Mijenjala ga je kada je završio u pritvoru, ali njemu se nije svidjelo što radi pa ju je smijenio. Sada se kandidirala kao nezavisna, ali uz podršku HSLS-a koji ni na jedne izbore u Zagrebu ne izlazi sam nego se skriva iza većih stranaka pa trguje dok ne dobije što želi. Sandra Švaljek u nedjelju bi, po anketama, trebala biti trećeplasirana  i ne bi trebala ući u drugi krug izbora.   Međutim, ankete predviđaju da bi u drugom krugu mogla pobijediti Bandića. Paradoksalnu situaciju pokušala je u zadnji trenutak popraviti pozivajući birače da joj daju glas odmah jer će u drugom krugu biti prekasno. Ni ona nije ostala čista u mandatu suradnje s Milanom Bandićem. Dok je bila dogradonačelnica njen je suprug nakratko zaposlen u Zagrebačkom holdingu. Iza sebe je okupila široku platformu pa je između ostalih podupire i Ruža Tomašić, a čini se da je prihvatljiva još širem krugu birača koji bi joj dali glas u drugom krugu. Ako se do njega dovuče. Prgomet je još jedan u nizu HDZ-ovaca kojih se nitko neće sjećati Sandra Švaljek prihvatljiva je biračima HDZ-ovog Drage Prgometa. Liječnika poznatog po iskakanju iz tračnica, odnosno mijenjanju stranaka, Andrej Plenković je osobno izabrao da vodi HDZ-ovce u još jednu izgubljenu bitku za Zagreb. Prije njega u unaprijed izgubljeni boj poslani su Marina Matulović Dropulić, koja je nosila listu ali je odbijala ideju da je i kandidatkinja za gradonačelnicu, Jasen Mesić, kojeg je Ivo Sanader isisao iz prsta, i Margareta Mađerić s kojom je isto napravio Tomislav Karamarko.   Nitko od njih nije došao ni blizu pobjedi i danas ih se sjećaju samo novinske arhive i internetske stranice. Zagrebački HDZ-ovci nisu željeli Prgometa za kandidata, ali ih je Plenković prisilio da se pretvaraju da su mu oprostili suradnju s Mostom i pregovore sa Zoranom Milanovićem. HDZ je već godinama u manje – više otvorenoj suradnji s Bandićem i za pretpostaviti je da će se ta suradnja i nastaviti pobijedi li ponovno. Lovrinović bi radije HNB nego Zagreb S Mosta je skočio i kandidat Ivan Lovrinović kojeg su kandidirali Živi zid i Jedina opcija. Čovjek koji silno želi biti guverner Hrvatske narodne banke kandidirao se iako nema baš nikakvih šansi postati zagrebački gradonačelnik. Sam okolo nosi pano sa svojim imenom i likom i nagovara birače da mu daju glas. Cilj mu je, zapravo, uvući barem nekog s liste u Gradsku skupštinu i tako dobiti još jednu političku pozornicu i priliku za trgovanje s budućim gradonačelnikom ili gradonačelnicom. Do posljednjeg trenutka je kandidat trebao biti Ivan Pernar, ali on je lukavo pustio starijeg kolegu da pogine na izborima. "Sused" igra na borbu protiv Mamića Bez ikakvih šansi je i kandidat Mosta Marko Sladoljev. Ovaj se vjeroučitelj biračima predstavio kao “gradonačelnik sused” i to je otprilike sve što se o njemu može reći. Protjerivanjem Mostovih ministara iz Vlade izgubio je mjesto u Saboru i nada se da bi Most mogao ući u Skupštinu. Neprestano ističe svoju ljubav prema Dinamu i borbu protiv Zorana Mamića, no to nije ni blizu dovoljno za ozbiljnu kandidaturu. Uđu li u Skupštinu Mostovci tvrde da ni pod koju cijenu neće surađivati s Bandićem. I u prošlosti su mijenjali takve stavove pa bi mogli i opet. Baš bi bilo zanimljivo vidjeti Bandića u suradnji, ne koaliciji, s Mostom. Zagreb sigurno neće biti njegov Na začelju je i Tomislav Tomašević, kandidat stranke Zagreb je naš i njihovih partnera. Dosad je bio aktivan među Zelenima, a istakao se u borbi protiv gradnje Centra Cvjetni Tomislava Horvatinčića pri čemu je nekoliko puta hapšen. I on se intimno nada samo skupštinskom mandatu i političkoj pozornici. Plaši se novinara i samo bi mijenjala ime Trgu maršala Tita Na koncu, iako bi prema rezultatima anketa spadala u sredinu ljestvice, je kandidatkinja koja se naziva “zakonitom, stručnom, racionalnom i nacionalnom”. Podupiru je izbačeni HDZ-ovac Zlatko Hasanbegović i mahniti saborski zastupnik Željko Glasnović. Program joj se svodi na promjenu imena Trga maršala Tita, a djelovanje na izbjegavanje sučeljavanja i novinara. Osim Velimira Bujanca, koji nije novinar, ali se s njime voli družiti. Ako ne znate o kome je riječ, blago vama.