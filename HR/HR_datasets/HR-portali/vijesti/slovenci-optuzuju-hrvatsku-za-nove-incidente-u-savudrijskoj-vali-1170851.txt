Slovenija će uskoro Hrvatskoj uputiti prosvjednu notu zbog novih događaja u Savudrijskoj vali (Piranskom zaljevu) koje slovenska strana smatra incidentima, a u jednom takvom je patrolni brod hrvatske policije prošlog tjedna uplovio u slovenske teritorijalne vode te se hrvatska policija agresivno ponašala prema slovenskom patrolnom brodu koji je pokušavao "zaštititi" slovenskog ribara čije se plovilo nalazilo blizu sredine zaljeva, tvrdi u petak ljubljanski dnevni list "Dnevnik". "Lovio sam ribe na području na kojemu to uvijek činim, kad su do nas doplovila dva broda hrvatske policije. Upozorili su nas da smo u hrvatskim vodama i da se okrenemo prema Piranu", kazao je za "Dnevnik" piranski ribar Elvin Sabadin opisujući događaj svoje ribarice "Deklica". Agresivan manevar Nakon toga su, navodi list, na mjesto događaja doplovili slovenski policajci i rekli im da su to slovenske teritorijalne vode, ali su hrvatski prema njima napravili "agresivan manevar", pokušavajući ih izgurati, no izbjegnut je sudar dvaju policijskih plovila i "nije bilo ozlijeđenih", navodi ljubljanski dnevnik. Takvi su "incidenti" navodi list, u zadnje vrijeme sve češći, što slovenska strana povezuje s očekivanom presudom arbitražnog suda o granici, za koju je Hrvatska rekla da je neće poštovati. Slovenska je policija o zadnjem incidentu izvijestila i svoje ministarstvo vanjskih poslova koje će uskoro reagirati, navodi "Dnevnik". Prosvjedna nota – Poduzet ćemo mjere u skladu s našim nadležnostima, rečeno je "Dnevniku" u slovenskom ministarstvu vanjskih poslova te upozorili da su prije mjesec dana poslali u Zagreb prosvjednu notu zbog "širenja hrvatskog uzgajališta školjaka". Članak 10. arbitražnog sporazuma izričito obvezuje ugovorne strane da se do konačnog rješenja graničnog spora uzdrže svih postupaka ili izjava koje bi spor zaoštrile, kažu slovenski diplomati. List podsjeća na poznate razlike u gledanju na arbitražu i granični spor, osobito kad je riječ o razgraničenju u Savudrijskoj vali. Kao što je poznato, Hrvatska je odstupila od granične arbitraže sa Slovenijom, nakon što se pokazalo da ju je nepovratno kompromitirala slovenska strana, zbog čega Zagreb nudi da se spor riješi bilateralno, na što Ljubljana ne pristaje. Slovenija smatra da arbitražni postupak treba nastaviti i da će njegova odluka trebati biti primijenjena i uvažena i od hrvatske strane, te drži da u međuvremenu slovenska policija faktički kontrolira većinu Savudrijske vale u kojoj po tom tumačenju smiju loviti samo slovenski ribari. Hrvatska s druge strane smatra da se u zaljevu do konačnog rješenja spora mora primjenjivati pravilo crte sredine, prema konvenciji o pravu mora i međunarodnom pravu.