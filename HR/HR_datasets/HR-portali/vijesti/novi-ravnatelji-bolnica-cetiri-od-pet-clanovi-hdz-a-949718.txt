Očekivano, ministar zdravlja Dario Nakić “gura” svoje hubolovce (članove Hrvatske udruge bolničkih liječnika), a HDZ stranačke perjanice, kao i Most. Struka na sve to gleda sasvim drugim očima, ali njihovi kandidati nemaju u toj konstelaciji snaga nikakvih šansi. U povuci - potegni igri ispaštaju pacijenti ako na čelo bolnice dođe nesposoban, a podoban ravnatelj. Na Odboru za zdravstvo HDZ-a nedavno su “frcale iskre” jer većina nije zadovoljna kadrovskim rješenjima ministra zdravlja.   Navodno su otvoreno pitali Nakića - tko je dobio izbore HDZ ili HUBOL. Za KBC Zagreb zna se da će v.d. ravnatelja i dalje biti prof. dr. Ante Ćorušić, nesuđeni HDZ-ov ministar zdravlja, koji je na to mjesto došao nakon što je prof. dr. Hrvoje Vrčić podnio ostavku. U najvećoj hrvatskoj bolnici pokušavaju sastaviti upravno vijeće u kojem bi trebao biti i prof. dr. Željko Kaštelan te dr. Danijel Mrazovac. Koga će imenovati ministar zasad je nepoznanica, ali prema dosadašnjem kadroviranju najvjerojatnije će to biti neki hubolovac. U KBC-u Osijek već je kao v.d. ravnatelja imenovan Vlatko Kopić. U ovom kadroviranju nisu se poštovali propisi po kojima na čelu kliničkih centara mora biti sveučilišni nastavnik, već su se oslonili na mogućnost po kojoj v.d. ravnatelja može biti neadekvatna osoba. Problem je što v.d. može “vladati” cijelu godinu, što će reći gotovo pola Nakićeva mandata. Tko će pobijediti u KBC-u Split zasad se ne zna. Lokalni HDZ i stranački Odbor za zdravstvo podržava neurologinju prof. dr. Marinu Titlić, dok bi Nakić radije gastroenterologa, hubolovca, doc. dr. Željka Puljiza.   Neizvjesno je i u KBC-u Sestara milosrdnica, gdje je jedan od kandidata kirurg prof. dr. Mario Zovak, koji navodno ima potporu političkog tajnika Tomislava Čuljka. Njegova protukandidatkinja, neki kažu s više izgleda, pročelnica je Zavoda za dijagnostičku i intervencijsku radiologiju doc. dr. Dijana Zadravec, koju podržava sam vrh stranke. U KB Dubrava kandidat za ravnateljsku fotelju je kirurg doc. dr. Toni Kolak, premda bi struka radije na tom mjestu jednog od najboljih hrvatskih neurokirurga prof. dr. Darka Chudyja. U riječkom KBC-u pravila igre očekivano kroji Ines Strenja Linić koja želi biti i u upravnom vijeću bolnice, a zagovara i ostanak sadašnjeg ravnatelja prof. dr. Davora Štimca. Za zagrebački KB Merkur v.d. ravnateljski kandidat HDZ-a je doc. dr. Mario Starešinić, a na tom bi se mjestu rado vidio kirurg dr. Pavo Kostopeč. Očito, idućih će desetak dana biti vrlo živo u zdravstvenoj kadrovskoj rošadi, no sigurno je da bez obzira na to tko sjedne u te ravnateljske fotelje, neće mu biti lako jer novac u sustav već i sad curi na kapaljku.   Kadrovsko preslagivanje moglo bi krenuti i u HZZO-uN. Ministar Nakić na direktorskoj poziciji namjerava zadržati Tatjanu Prenđu Trupec. Izvjesno je ipak da će predsjednik Upravnog vijeća biti vjenčani kum Tomislava Karamarka, prof. dr. Milivoj Novak, voditelj intenzivnog odjela Klinike za pedijatriju KBC-a Zagreb koji uživa veliko povjerenje predsjednika stranke.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!