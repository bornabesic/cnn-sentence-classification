Europska komisija dogovorila je u srijedu novi pristup prema kojem korištenje mobilnih telefona u europskom inozemstvu bez naplate naknade za roaming neće biti ograničeno ni vremenski ni po količini internetskog prometa, ali će operateri imati neku vrstu zaštitne klauzule u slučaju zlouporabe. Komisija je potvrdila da se od 15. lipnja 2017. godine ukida roaming u Europskoj uniji nakon što je u srijedu dogovoren nacrt novih pravila, a konačni prijedlog tih pravila bit će usvojen 15. prosinca ove godine. Prije toga Komisija će s konzultirati s europskim regulatorima za telekomunikacije, zemljama članicama i svim zainteresiranim stranama. „Danas je Komisija raspravljala o novom pristupu u pogledu načela poštene uporabe i dogovorila se da ne treba biti ograničenja, vremenskog ili po količini prometa, koja bi se nametala potrošačima kada koriste svoje mobilne telefone u europskom inozemstvu. Istodobno, novi pristup pruža solidni zaštitni mehanizam za operatere u slučaju mogućih zlouporaba“, kaže se u priopćenju Komisije. Europska komisija je prije desetak dana predložila da se mobilni telefoni u europskom inozemstvu bez plaćanja roaminga mogu koristiti najviše 90 dana godišnje, s time da jednokratni boravak izvan domaće mreže ne smije biti dulji od mjesec dana. To je naišlo na dosta kritika, između ostalih, tvrdilo se da se u tom slučaju ne može ni govoriti o definitivnom ukidanju roaminga, čime se Komisija hvali kao jednim od svojih najviših dostignuća. Samo nekoliko dana nakon toga, predsjednik Europske komisije Jean-Claude Juncker povukao je taj prijedlog i zatražio da se napravi nova verzija. Nov pristup treba omogućiti putnicima koji koriste SIM kartice jedne od država članica u kojoj imaju prebivalište ili „stabilnu povezanost“ s tom članicom, da svoje mobilne telefone mogu koristiti u bilo kojoj drugoj članici EU-a po istoj cijeni kao i kod kuće. Kao primjere „stabilnih veza“ Komisija navodi radnike koji svakodnevno putuju na posao u drugu zemlju članicu, zatim „gastarbajtere“ koji često dolaze u svoju zemlju ili studente koji sudjeluju u programu studentske razmjene Erasmus. Komisija naglašava da je ukidanje naknada za roaming namijenjeno za putnike, stoga će operateri imati mogućnost zaštite od zlouporabe, primjerice u slučajevima kada se neka SIM kartica koristi isključivo ili najvećim dijelom u roamingu, kada je SIM kartica dugo neaktivna u domaćoj mreži ili kada isti korisnik koristi više SIM kartica i naizmjenično ih koristi u roamingu. U takvim slučajevima, operateri će upozoriti korisnike slanjem SMS-a i ako se potvrdi zlouporaba, moći će nametnuti plaćanje naknade od najviše 0,04 eurocenta za poziv, 0,01 cent za SMS i 0,0085 za MB. Ti sigurnosni mehanizmi uvode se kako bi se izbjegla mogućnost da netko kupi SIM karticu u članici gdje su usluge mobilne telefonije znatno jeftinije nego u zemlji u kojoj živi. Primjerice, u Latviji je korištenje mobilnih telefona šest puta jeftinije nego u Irskoj. >> Besplatan roaming samo 90 dana godišnje 