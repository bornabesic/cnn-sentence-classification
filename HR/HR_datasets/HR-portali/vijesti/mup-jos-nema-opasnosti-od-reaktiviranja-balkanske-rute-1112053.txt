Policija je svakodnevnim praćenjem stanja nezakonitih migracija na državnoj granici sa Srbijom u posljednja dva mjeseca uočila porast pokušaja nezakonitih prelazaka, no smatra da još nema opasnosti od reaktiviranja Balkanske rute koja bi jače zahvatila Hrvatsku, objavio je MUP. Tehnički ministar Vlaho Orepić poručio je kako se svakodnevno razmjenjuju informacije između zemalja članica Frontexa te se dobivaju informacije iz trećih zemalja, a koriste se i one dobivene putem tehničke opreme, odnosno satelitskih i radarskih snimaka, praćenja plovila i dr. Naravno, prate se događaji na širem području, posebice situacija u Turskoj i Grčkoj, kao i mjere koje poduzimaju ostale članice EU, naročito Mađarska, rekao je ministar. Podaci koje je iznio govore da je u prvih osam ovogodišnjih mjeseci policija na državnoj granici evidentirala 2395 nezakonitih prelazaka. No, raspored policijskih službenika i opreme, u skladu s analizom rizika, potvrđuje da još nema opasnosti od reaktiviranja Balkanske rute koja bi jače zahvatila Republiku Hrvatsku. Prema prikupljenim podacima o stanju migranata, u Srbiji je do nedjelje trajno smješteno 1415, a privremeno 2524 migranta. Migranti se u  Srbiji uglavnom nalaze u Horgošu i Subotici te u kampu u Šidu, Adaševcima i Principovcu. Većina migranata državljani su Pakistana, Afganistana i Iraka, dakle oni koje mađarske vlasti u pravilu ne primaju, odnosno vraćaju ih u Republiku Srbiju, nakon čega pojedinci pokušavaju ilegalno prijeći hrvatsko-srpsku granicu. Hrvatska granična policija je na pojačani nezakoniti prelazak državne granice spremna odgovoriti i ljudstvom i opremom, a u okviru integriranog upravljanja granicom će, uz planirano angažiranje drugih agencija, pokriti svu relevantnu problematiku vezanu za pojačani migracijski val. >> Cerar upozorava: Dođe li do novog migrantskog vala, slijedi konflikt u regiji 