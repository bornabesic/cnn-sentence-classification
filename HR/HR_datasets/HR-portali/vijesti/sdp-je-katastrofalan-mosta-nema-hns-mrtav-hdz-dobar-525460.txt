Predsjednik Reformista i kandidat za varaždinskog župana Radimir Čačić gostovao je na N1 televiziji gdje je prokomentirao jučerašnje lokalne izbore. Čačić je ušao u drugi krug s aktualnim županom Predragom Štromarom (HNS, SDP, HSS HSU, Laburisti). - Po anketama koje smo mi imali ja sam vodio uvjerljivo u prvom i pobjeđivao u drugom krugu prije glasanja u Saboru. To je zaista nevjerojatno, ali to pokazuje koliko političke stranke, princip "ne daj ustašama, ne daj partizana", utječe na to hoćete li imati brzu prugu prema Varaždinu, hoćemo li pokrenuti bolnice... Ljudi na kraju idu s ideologijom - odgovorio je na pitanje koliko su događaji s nacionalne razine utjecali na lokalne izbore. Kaže da je u Zagrebu u drugom krugu situacija potpuno jasna.  - Da je ušla Švaljek, Bandić gubi jer je ona kandidatkinja centra. Ne možete od HDZ-a i Esih očekivati da će glasati za Mrak Taritaš. Ovdje je ta teza da je to referendum šuplja - rekao je i dodao da on računa na glasove lijevog centra. - Ja ću svakako računati na njih, na glasove HSS-a jer oni su pravi centar, HSU-a svakako, djelomično i HNS-a, a SDP-ovci... Mislim da polako shvaćaju da jedini koji im zabija nož u leđa je HNS. Ono što moj suparnik s druge strane ima je skoro ništa. Imali smu veliku koaliciju, već su svi tamo. Ne vjerujem da može očekivati da će mu HDZ i Hrast dati glasove - kazao je. - SDP je katastrofalan, HNS je mrtav, HDZ je dobar. SDP-u svaka čast za Rijeku svaka čast, puno bolje od anketa, čestitke Obersnelu i ekipi. Međutim, priča s Osijekom... Vrkić je čovjek koji je bio moj protukandidat za predsjednika HNS-u pa je godinama bio u HDZ-u. Za Vrkića reći "to je naš kandidat" je bespredmetno. Split će dobiti Kerum. HDZ je napravio najbolji rezultat ikad, ali dobit će Kerum. Zagreb će dobiti vrlo vjerojatno Bandić. SDP-a nema nigdje osim Rijeke, HNS je u Dubrovniku nestao, Varaždin koji je utvrda stranke, međutim nema - gotovo - komentirao je izbore. - Imate situaciju koja je bila jasna pojavom Mosta i Živog zida. Imate zgađenost institucionalnom politikom, nepovjerenje u pravnu državu. Nema više te optužnicu u koju bi netko povjerovao tko želi za tu osobu glasati. Koliko god nam je pravosuđe šuplje, korumpirano, sramotno, ali to je naše pravosuđe, mi moramo poštivati odluke i presumpciju nevinosti. Čehok za mene nije iznenađenje, ljudi imaju u sjećanju vrijeme kad su s ponosom rekli da su iz Varaždina i Varaždinske županije, sve te škole, najveća poslovna zona u Hrvatskoj, kad je bio cijeli spektar tih poteza, kad su ljudi dolazili iz cijele Hrvatske u Varaždin učiti. To bez obzira ostaje na sve ljudima u glavi. Kerum isto, jedino veliko zadnjih godina je Zapadna obala, preporodila je grad. Što god mi mislili o Kerumu - smatra Čačić.