Hrvatska predsjednica i vrhovna zapovjednica Oružanih snaga Kolinda Grabar Kitarović izjavila je u ponedjeljak u Okučanima da je operacija Bljesak bila iznimno bitna jer je ponovno uspostavila prometnu komunikaciju između istočne i zapadne Slavnije, te je kao krunu svih operacija najavila "Oluju". Predsjednica je naglasila kako joj je iznimno drago biti u Okučanima, na obilježavanju 22. obljetnice vojno-redarstvene operacije "Bljesak" kojom hrvatske oružane snage u nešto više od 30 sati oslobodile 500 četvornih kilometara teritorija pod okupacijom koja je sjekla istočnu i zapadnu Slavoniju, jer presijecala autocestu i željezničku prugu. "Ta je operacija bila iznimno bitna, jer je najavila krunu svih operacija, a to je 'Oluja' koja je oslobodila veliki dio teritorija i stvorila pretpostavke za mirnu reintegraciju", poručila je Grabar Kitarović. Čestitala je pritom svima koji su sudjelovali u operaciji "Bljesak", prisjetivši se svih poginulih branitelja. Uz predsjednicu, na obljetnici su sudjelovali premijer Andrej Plenković, brojni ministri, pripadnici braniteljskih udruga, počasnih postrojbi i građani.   