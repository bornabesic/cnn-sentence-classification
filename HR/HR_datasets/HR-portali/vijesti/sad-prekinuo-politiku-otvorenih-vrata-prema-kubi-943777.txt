Foto: Hina SJEDINJENE Države okončale su politiku otvorenih vrata prema migrantima s Kube, po kojoj su oni koji su se ilegalno uspjeli dokopati američkog tla imali pravo zatražiti boravak, navodeći pritom da će u većini slučajeva oni sad biti slani natrag na Kubu.  Jednak tretman za sve  Promjena politike znači da će ljudi koji su napustili ovu komunističku zemlju biti tretirani jednako kako i migranti iz drugih zemalja koji dolaze u Ameriku.  Po promjenama koje "stupaju na snagu odmah, Kubanci koji pokušavaju ući u SAD ilegalno i ne potpadaju pod pružanje humanitarne pomoći biti će izmješteni, sukladno američkom zakonu i prioritetima", objavila je Bijela kuća.  Politika prihvaćanja migranata s Kube bila je na snazi više od 20 godina i bila je namijenjena drugačijoj eri u odnosima, ističe se u priopćenju.  Ta je politika omogućavala svakom tko je stupio na američko tlo da ostane i traži boravak, dok su ljudi koji bi bili zaustavljeni na moru vraćani natrag na Kubu.  Bijela kuća nazvala je ovu promjenu politike važnim korakom u naporima predsjednika Baracka Obame da normalizira odnose s Kubom. Nekadašnji neprijatelji iz Hladnog rata  Obama je prošle godine obnovio diplomatske odnose s Kubom, okončavši više od pet desetljeća dugu izolaciju svog nekadašnjeg hladnoratovskog neprijatelja.  Kubanska vlada složila se da će prihvatiti povratak Kubanaca koji budu slani natrag, jednako kako je ranije bila prihvatila povratak onih migranata koji su bili zaustavljeni na moru.