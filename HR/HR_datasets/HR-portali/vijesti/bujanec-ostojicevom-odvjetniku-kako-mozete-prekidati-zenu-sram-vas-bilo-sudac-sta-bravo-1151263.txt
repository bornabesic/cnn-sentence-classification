Velimir Bujanec, urednik TV emisije "Bujica", i bivši ministar Ranko Ostojić ponovno su se našli "oči u oči" na Općinskom sudu u Osijeku. Nastavljeno je, naime, suđenje po privatnoj tužbi koju je Ostojić podnio protiv Bujanca za uvredu i klevetu. Taj se sudski spor, pak, pretvorio u istragu smrti vukovarskog branitelja Darka Pajičića, što je čak na glas prokomentirao danas i sam sudac Ivan Sajter. Nisu izostale žučne rasprave, povišeni tonovi, pa i psovke, svakako neprikladno u sudnici. Ispitano je dvoje svjedoka koji su automobilom prolazili pokraj PP Vukovar dok je pred zgradom ležao ozlijeđeni Pajičić. - Vidjela sam da čovjek leži na stazi, na pločniku, potpuno mirno, kao mrtav, i krvari iz glave. I vidjela sam da nekoga vuku prema PP, jaukao je i zapomagao – započela je svjedokinja Vilma Vidović. Nije se mogla, kaže, zaustaviti zbog prometa, prošla je, ali se vratila. - Nije mi bilo jasno zašto čovjek leži i krvari, zašto mu nitko ne pomaže i zašto ovoga vuku. To je bilo strašno gledati. Kada ga je Hitna odvezla, vidjela sam da je to Darko Pajičić, kojega poznajem, i mislim da je njegova smrt tamo počela – izjavila je ona. Dok je Pajičić ležao, dodala je, "nitko mu nije stavljao nikakav povez na glavu". Razgovarala je kasnije, prisjetila se, o svemu s V. Bujancem, a fotografije Pajčića na tlu i policajaca pokraj njega ubrzo su poslane medijima. - Policajce smo fotografirali jer je naprosto taj događaj bio nevjerojatan. U nama je bio pakao, plamen, kao da je meteor pao među nas, nismo mogli vjerovati da se sve to zbiva zbog jedne ploče! Nevjerojatno je da jedan branitelj leži krvav na podu, a kraj njega stoji hrvatski policajac koji ne poduzima ništa – ispričala je ona. - Kakva je bila atmosfera tada u Vukovaru? - zapitao je svjedokinju Bujančev branitelj Emil Havkić. - Ta nesretna ćirilica koja je donesena u Vukovar, ovijena mrklom noći, nikome nije kao pismo smetala, ali pod tom ćirilicom su se strašni zločini dogodili. Nije dolazilo do incidenata, mi smo samo bili jako žalosni. To je krik s Ovčare, krik silovane žene, nemam ništa protiv ćirilice, ali rane su preduboke, nismo još ni sahranili sve svoje. Tri mjeseca je Vukovar bio logor, i sve je to bilo obilježeno tom nesretnom ćirilicom – iznijela je ona. Zbog tog pitanja o atmosferi reagirala je optužba "jer nije predmet postupka". Zaiskrilo je tada u sudnici. - Kako možete prekidati ženu, sram Vas bilo! - dobacio je Bujanec Ostojićevu odvjetniku Radanu Kovaču, zbog čega mu je sudac zaprijetio izbacivanjem iz sudnice. Vilma Vidović, na pitanja optužbe, istaknula je kako nije vidjela trenutak kada je Pajičić pao. - Poznavala sam ga na pozdrav, s ljubavlju sam ga uvijek pozdravljala jer znam s kolikom je ljubavlju krenuo u obranu domovine - odgovorila je nadalje. Nije joj, dodala je, poznato je li doživio kakvo ozljeđivanje i nakon toga dana. - Jeste li ga i kada sreli kasnije? - upitao je Ostojić. - Ja Vam ne želim i ne moram odgovoriti na to pitanje! - odbila je. - A zašto nećete? - začudio se sudac. - To je moje pravo! - nastavila je, - Nije – opomenuo je sudac. - Ne želim jer znam zašto me to pita, jer ga tretira kao alkoholičara - pojasnila je. - Ne dopuštam vrijeđanje Darka Pajičića! – uključio se i Bujanec. Svjedokinja na koncu nije odgovorila. - Što mislite o gospodinu Tomislavu Josiću, iz Stožera za obranu Vukovara? - nastavio je Ostojić. - Poznajem ga usput – odgovorila je. - Upravo je on na sudu izjavio da je Pajičić bio pijanac – dodao je Ostojić, što je opet izazvalo burne reakcije. Ostojićev odvjetnik Radan Kovač uložio je prigovor na njezin iskaz, navodeći kako se "radi o rekla kazala svjedokinji koja nema neposrednih saznanja o kritičnom događaju". - Imam, imam – komentirala je ona. Svjedok Ante Čulina ispričao je kako mu se, iz automobila, na prvu učinilo da pokraj ceste pred PP Vukovar leži dijete pa je iskočio iz auta. - Išli su mu krv i pjena na usta. Prišao sam i vikao policiji zašto mu ne pomognu, ljekarna je preko puta, zašto mu nešto ne stave pod glavu, dijete će umrijeti, jebote! Uto, drugi čovjek, isto ga ne znam, viče "zašto si ga udario toliko", i ja onda počinjem u tom smislu govoriti "šta je to, zašto ste to napravili". Policija, njih troje ili petero, prilazi meni, zavrću mi ruke i odvode u policiju, stvarno ne znam zašto. Jedan od policajaca mi je unutra rekao "Ti si isto dio te grupe". Drže me unutra pod izlikom da sam napao službenu osobu. Koju osobu? - izgovorio je on. Kada se sagnuo, uočio je, nastavio je, da je Pajčićevo lice bilo puno kreča. - Kasnije sam saznao da ga je taj policajac nabio glavom o zgradu policije. Bio sam iznerviran, nisam mogao vjerovati da je Pajčić pretučen jer je razbio jebenu ploču! - izjavio je on. Sudac je odbio neke dokazne prijedloge obrane, na što je Bujanec negodovao: "Bravo!" - Šta "bravo"? - ponovio je sudac, prijeteći kaznom. Rasprava se nastavlja 25. travnja.  >> Na sudu: Bujanec odbio ispričati se Ostojiću zbog emisije u kojoj ga naziva 'Ostojom Rankovićem'