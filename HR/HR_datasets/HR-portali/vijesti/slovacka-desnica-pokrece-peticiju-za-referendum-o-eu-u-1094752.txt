Slovačka ekstremno desna Narodna stranka u subotu je pokrenula potpisivanje peticije za organiziranje referenduma o članstvu te zemlje u Europskoj uniji i još je jedna u nizu članica EU-a koje su najavile sličan potez nakon izlaska Velike Britanije iz europskog bloka. Desno i protumigrantski orijentirane stranke u Nizozemskoj, Danskoj, Švedskoj i Francuskoj već su zatražile održavanje referenduma o članstvu u Uniji. U Slovačkoj, koja u srpnju preuzima šestomjesečno rotirajuće mjesto predsjedatelja Europske unije, protumigrantski i protueuropski orijentirana Narodna stranka - Naša Slovačka iznenadila je u ožujku mnoge kada je osvojila osam posto ili gotovo 210.000 biračkih glasova i prvi put u ušla u parlament.  "Građani Velike Britanije odlučili su odbiti diktat Bruxellesa. Vrijeme je da i Slovačka napusti europski Titanik", stoji u priopćenju stranke objavljenom na njezinim internetskim stranicama. U skladu sa slovačkim zakonom, u zemlji s 5,4 milijuna stanovnika peticijom se mora skupiti 350.000 potpisa da bi se održao referendum.  Jedini uspješno proveden referendum u Slovačkoj organiziran je 2003. kada se glasalo o članstvu te zemlje u EU-u. Izlaznost je bila 52 posto, a za se izjasnilo 92,5 posto stanovnika. Prošlotjedni rezultati ankete koju je provela tvrtka Focus opinion, pokazali su da bi se 62,1 posto slovačkih birača na referendumu izjasnilo za ostanak u Uniji, a 22,6 posto protiv.  