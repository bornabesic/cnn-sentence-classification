Suđenje Ivi Sanaderu i ostalim optuženima u aferi Fimi media na zagrebačkom Županijskom sudu nastavljeno je saslušanjem Damire Kezelea, bivšeg člana uprave  Vijadukta  i Dabiše Bučanca, direktora poslovnih funkcija u Plinacrou. Bučanac je iskazao kako je tadašnja uprava Plinacroa 2006. donijela pravilnik o poslovnoj tajni neposredno prije zaključenja ugovora s Fimi medijom, nakon čega je ugovor s Fimi medijom proglašen poslovnom tajnom, pa se sukladno tome nije provodio postupak javne nabave. - Kada sam pročitao taj ugovor, zapazio sam da su njime obuhvaćeni i poslovi koji, po mom mišljenju nisu mogli spadati u poslovnu tajnu. Riječ je o poslovima kao što su tiskanje vizitki, plakata, kalendara i slično. Upozorio sam tadašnjeg predsjednika uprave Branka Radoševića da bi ugovor trebali razdijeliti te za jedan dio, kao što smo radili i ranije, ići u postupak javne nabave. No on mi je odgovorio da uprava vodi poslovnu politiku tvrtke i da se “knjigovođa” u to nema što miješati. Nakon toga sam o svemu sastavio bilješku, a ista situacija dogodila se i kod potpisivanja drugog ugovora iz 2007. Ne sjećam se da je bilo koji drugi ugovor osim ovih se Fimi medijom proglašen poslovnom tajnom - rekao je Bučanac. Odgovarajući na pitanja, kazao je da Mladena Barišića ne poznaje, ali da zna tko je on. - Članovi uprave Branko Radošević i Dragica Krpan na kolegijima u Plinacru znali su otvoreno govoriti o tome kako je HDZ zadužen za Plinacro. Govorili su da su, uz tadašnju ministricu Marinu Matulović Dropulić koja je bila predsjednica Nadzornog odbora i jedina članica skupštine, u HDZ-u za Plinacro zaduženi Marijo Zubović i Mladen Barišić. Rekli su i da odlaze na konzultacije sa Zubovićem i Barišićem u Gundulićevu u sjedište gradskog HDZ-a - istaknuo je Bučanac. Damir Kezele potvrdio je da je Vijadukt započeo poslovnu suradnju s Fimi medijom na preporuku prijašnjih šefova HAC-a i HC-a. Ta im je tvrtka organizirala svečanosti pri otvaranju i završetku radova na pojedinim dionicama, a u siječnju 2006. dali su joj i posao izrade četiri promotivna filma, vrijedan ukupno oko milijun kuna. - To smo platili avansno kako bi Fimi medija mogla pokrivati troškove izrade, a filmovi nikada nisu izrađeni. Fimi media je veći dio tog novca vratila s kamatama, no tek 2010. - kazao je Kezele.  >> Svjedokinja: Za pet milijuna kuna plaćenih Fimi mediji mogao se snimiti srednji igrani film 