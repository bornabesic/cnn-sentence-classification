Foto: Getty Images/Guliver Image NIZOZEMSKI Ajax se nakon 21 godinu vratio u europski finale. Večeras će u Stockholmu pokušati iznenaditi favorizirani Manchester United u finalu Europske lige, u kojem mu brojni stručnjaci daju sasvim dobre izglede. Sjajna, mlada Ajaxova momčad na trenutke podsjeća na onu generaciju iz sredine 90-ih godina, u kojoj je jedan od glavnih igrača bio Edgar Davids (44). No, ako njega pitate, Ajax danas nema šanse. "U Manchesteru igraju muškarci, a kod nas dječaci. Mislim da će oni stati čvrsto otraga, prepustiti Ajaxu presing i onda ga ubiti na kontre. Oni su trenutačno drugi svijet za nas, mislim da bi Martial i Rashford mogli brutalno iskoristiti sve slabosti", rekao je Davids pa dodao: "Nije isto igrati protiv 16. momčadi nizozemskog prvenstva i engleske lige. Rashford i ti dečki imaju strašno puno iskustva velikih, teških utakmica i to će biti presudno. Tehnički su izrazito jaki, fizički dominantni i mislim da se Ajaxova momčad neće moći nositi s njima. No, ne treba se unaprijed predavati, veliki uspjeh je i plasman u finale, a tamo je sve moguće."