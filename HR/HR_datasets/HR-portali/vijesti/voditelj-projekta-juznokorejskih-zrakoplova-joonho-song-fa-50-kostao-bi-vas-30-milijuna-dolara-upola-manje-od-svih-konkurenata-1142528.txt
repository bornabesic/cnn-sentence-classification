Jedan od glavnih kandidata za isporuku borbenih zrakoplova Hrvatskoj je i Korean Aerospace Industries (KAI), južnokorejski proizvođač borbenih zrakoplova. O kvaliteti i sposobnostima njihova zrakoplova FA-50 govori Joonho Song, voditelj projekta FA-50. Zašto bi Hrvatska uopće izabrala FA-50? Nabavom FA-50 Hrvatska dobiva odličnu borbenu platformu. Zrakoplov je nakon osam godina razvoja dovršen 2005. i riječ je o suvremenoj letjelici s karakteristikama borbenih zrakoplova 4. i 5. generacije koja koristi cijeli niz borbenih sustava. Više od 160 zrakoplova danas je već u uporabi u ratnim zrakoplovstvima nekoliko zemalja, a odlikuje se, uz ostale performanse, i vrlo malom potrošnjom goriva te niskim troškovima uporabe i održavanja. Hrvatska može koristiti zrakoplov za cijeli niz uloga. Za napredno usavršavanje pilota na nadzvučnim mlažnjacima, za uvođenje pilota u upravljanje borbenim zrakoplovima i, naravno, kao borbeni zrakoplov u slučaju ratnih operacija. Imajući sve to u vidu, FA-50 ima najbolji omjer cijene i kvalitete u odnosu na sve ostale konkurente. Cijena samog zrakoplova ovisi i o broju aviona koje Hrvatska bude nabavljala. Koje su uopće tehničke karakteristike zrakoplova? FA-50 razvio je KAI, ali s američkim timom Lockheed Martin Avionauticsa, pri čemu je kao osnova korišten američki zrakoplov F-16 i njegovi su sustavi uvedeni u našu letjelicu, čime se ona savršeno uklapa u NATO-ov sustav zrakoplovstva. FA-50 nadzvučni je zrakoplov, leti brzinom od 1,5 Macha, a kokpit je posebno dizajniran za prikupljanje informacija, pregled situacije i brze reakcije pilota. Naravno, upravljanje je tzv. sustavom fly-by-wire čime se osiguravaju optimalne aerodinamičke performanse, ali i maksimalna sigurnost, te se pilot može usredotočiti na svoju borbenu misiju. Koristi se NATO-ovo naoružanje, sustavi zrak-zemlja, zrak-zrak kao i pametne bombe poput JDAM-a. Ujedno, ima i sustav Link-16 kojim koordinira akcije s ostalim NATO-ovim zrakoplovima na bojišnici. Može li se FA-50 nositi s bržim zrakoplovima? Brži zrakoplovi ne lete maksimalnim brzinama neprestano zbog potrošnje goriva. Najvažniji raspon brzina za zrakoplove je ispod brzine zvuka jer se tu odvija najveći broj borbenih operacija i bitaka. Brzina FA-50 sasvim je dovoljna kada se uzmu u obzir njegove manevarske sposobnosti i za borbene i za obrambene misije. Naoružanje? Poput zrakoplova F-16, naš FA-50 ima cijeli niz oružanih sustava na raspolaganju. Tu su rakete zrak-zrak, zrak-zemlja, konvencionalne i pametne bombe, rakete... Sve je to kompatibilno s NATO-ovim standardima. Republika Koreja usvojila je američke standarde i s tim sustavima FA-50 bez ikakvih problema izvršava zadaće air-policinga, bliske zračne potpore, presretanja u zraku, nadzora granice i mora, ali i operacije u okviru svojega članstva u NATO-savezu. Srbija je, kao naš susjed, najavila nabavu novih zrakoplova MiG-29. Kako bi se FA-50 protiv njih držao u borbi? Imajući u vidu trenutačne mogućnosti FA-50 u borbi, drži se da MiG-29 ima prednost u borbama izvan optičke vidljivosti. Ali, ako Hrvatska koristi veću flotu FA-50, moguće je ostvariti prednost. Koliko bi vremena bilo potrebno za isporuku zrakoplova Hrvatskoj? Uobičajeno, od 24 do 48 mjeseci. Ipak, moguće je isporučiti i brže ako to kupac zatraži. Kakva je cijena zrakoplova i kakve su mogućnosti financiranja? Cijena zrakoplova FA-50 ovisi o njegovoj konačnoj konfiguraciji, no bazni model jeftiniji je od 30 milijuna dolara po komadu. Cijena FA-50 upola je manja od cijene njegovih konkurenata. U jednoj varijanti financiranje je moguće za do 85 posto krajnje vrijednosti ugovora, s otplatama kroz 10 godina i to nakon odgode od 3 godine. Postoji li offset program koji KAI može ponuditi Hrvatskoj? U posljednjih 10 godina KAI je dogovorio više od milijardu dolara offset programa diljem svijeta. Kroz naše iskustvo u razvoju pogodnog offset programa za kupca, KAI može ponuditi ne samo transfer tehnologije, tehničku pomoć izravno ili neizravno vezanu uz FA-50 program, već i cijeli niz drugih optimaliziranih offset programa koji bi bili usuglašeni s hrvatskim potrebama i temeljeni na zajedničkoj koristi, ali i koji bi bili u skladu s hrvatskim propisima o offsetu i industrijskoj suradnji. Opišite kvalitetu vaših zrakoplova u odnosu na Gripen kao svoga glavnog konkurenta. FA-50 je višenamjenski borbeni zrakoplov koji obavlja trenažne i borbene misije. Ratno zrakoplovstvo Koreje imalo je prilično veliku korist u obuci svojih pilota. S druge strane Gripen je puno skuplja i rizičnija varijanta u obuci pilota koji s Pilatusa PC-9 prelaze na mlazne zrakoplove. >> Rusija Srbiji poklanja MiG-ove, tenkove i borbena vozila. Vučić: 'To će dramatično poboljšati sposobnosti naše vojske' Hrvatska je NATO-zemlja, kako se FA-50 može implementirati u NATO-strukturu obrane? FA-50 je dizajniran i razvijen u skladu s američkim vojnim standardima i potpuno je NATO-kompatibilan. Njegov navigacijski, komunikacijski i oružani sustav zajednički je svim ostalim NATO-zrakoplovima. Koje zemlje u ovom trenutku koriste FA-50? U ovome trenutku koriste ga ne samo Južna Koreja, nego i Filipini, Irak i Tajland.