Muzej automobila Ferdinand Budicki u Zagrebu, u kojem su izloženi oldtimeri, 140 je dana u blokadi. Prijeti im zatvaranje zbog duga od 350.000 kuna. Zagrebački muzej Ferdinand Budicki 140 dana u blokadi: Žele deložirati desetke auta, a prijeti im gašenje Reporter: Luka Negovetić Uz ostale rijetke stare automobile u muzeju se nalazi i Renault 8 iz 1968. čiji je vlasnik bivši premijer Ivo Sanader. Valentino Valjak, pokretač muzeja i jedan od volontera, kaže kako su u problemima jer su država i Grad Zagreb prestali s dotacijama. - U srpnju će biti četiri godine kako radimo. No sad nam prijeti gašanje. Sve je počelo 2016., kad nam je Ministarstvo kulture uskratilo financijska sredstva. To se nastavilo i 2017. Sve je kulminiralo prošle godine u prosincu, kad nam je Gradski ured za imovinsko pravne poslove zbog hladnog pogona blokirao račun zbog duga - rekao je Valjak. Nalaze se 140 dana u blokadi te duguju komunalije, pričuvu i još niz davanja. - Dug je sad narastao na oko 350.000 kuna. S gradonačelnikom smo se sastali početkom veljače ove godine. On je tad rekao ili platite ili ćemo pokrenuti sudski postupak za iseljenje. Prošlo je već 70 dana. Nije pokrenut postupak za iseljenje i nemamo nikakvo rješenje - rekao je Valjak. Dodaje da je više od 50.000 građana prošlo samo kroz muzej u Noćima muzeja. Do zaključenja ovoga broja nismo dobili komentar iz Grada i Ministarstva kulture o Valjkovim izjavama. Inače, Sanadereov Renault 8 koji se nalazi u muzeju, prije četiri godine Stjepan Fiolić vratio je Sanaderu. Tad je Sanader na suđenju za Fimi Mediju rekao da je Fioliću, uz slike i odijela, i auto ostavio na čuvanje, a da ovaj nije ni spomenuo auto niti ga vratio. Nakon rasprave je Fiolićev odvjetnik rekao da će vratiti auto, što je i učinio. Zbog mogućeg zatvaranja muzeja Sanaderovu automobilu prijeti deložacija. Nije poznato hoće li ga uzeti natrag k sebi.           