Plenkovićeva je Vlada pred najvećim izazovom do sada – moraju se izjasniti o sudbini ministra financija Zdravka Marića, a još uvijek nije jasno kako će se u cijeloj priči postaviti Most. U toj stranci priželjkuju da Marić sam podnese ostavku i tako s njihovih leđa skine teret donošenja teške političke odluke, čemu očito nisu pretjerano skloni. To je, međutim, teško očekivati, jer bi Marić time de facto priznao krivnju za sve što mu oporba stavlja na teret. Očito svjesni težine trenutka, iz Mosta ovih dana plasiraju nevjerojatnu tezu da njihovo svrstavanje uz oporbu ne mora nužno značiti i pad Vlade. Podsjećaju da se Plenković iz Bruxellesa suprotstavio Karamarkovoj odluci da sruši vlastitu Vladu, a da je Karamarko tada bio šef stranke. Time valjda žele reći kako micanje nestranačkog Marića ne bi trebalo dovesti do potresa u HDZ-u, no takvo promišljanje pokazuje samo političku nezrelost ekipe Bože Petrova. Ono nad čim se trebaju zamisliti nije reakcija HDZ-ova članstva na eventualno rušenje Marića. Most prije svega samom sebi treba odgovoriti na pitanje koliko im je zamisliva situacija u kojoj bi s oporbom pokušali srušiti HDZ-ova ministra u najvažnijem Vladinu resoru, a onda, ako im to ne uspije, u istoj Vladi nastaviti s njim surađivati kao da se ništa nije dogodilo?! To je jednostavno nemoguće. Podrže li oporbeni zahtjev, opstanak Vlade potpuno je nerealan. Odluče li pak glasovati protiv opoziva, sačuvat će koaliciju, ali i morati objasniti svojim biračima zašto su dizali kaznene prijave protiv uprave Agrokora, a Marića amnestirali od bilo kakve odgovornosti, i to uoči lokalnih izbora. Najizgledniji scenarij je, prema tome, onaj u kojem će Most još jednom primijeniti prokušani recept i – ostati suzdržan. To bi im ovoga puta bilo puno lakše nego u slučaju ministra obrazovanja Pave Barišića koji je prokazan kao plagijator. Istrage vezane uz Agrokor su u povojima, a Marića prate tek nejasne sumnje vezane uz njegovu ulogu u koncernu. Takav stav nije pretjerano junački, ali ni izvan svake pameti kao ideja da ruše ministra, a onda ostanu sjediti u Vladi.