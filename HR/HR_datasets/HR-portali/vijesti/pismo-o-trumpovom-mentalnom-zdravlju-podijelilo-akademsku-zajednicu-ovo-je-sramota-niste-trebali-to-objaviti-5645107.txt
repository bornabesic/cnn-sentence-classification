Zahuktava se rasprava oko mentalnog zdravlja američkog predsjednika Donalda Trumpa nakon što se u javnosti pojavilo otvoreno pismo 35 uglednih psihologa i psihijatara koji tvrde da Trump zbog 'emocionalne nestabilnosti' nije u stanju biti predsjednik. Nisu svi oduševljeni ovim pismom jer među sameričkim stručnjacima postoji nepisano pravilo da ne daju dijagnoze javnim osobama (Goldwater pravilo iz 1973.), a Allen Frances, jedan od vodećih američkih psihijatara nazvao ga je uvredom za mentalno bolesne. Rasprave oko mentalnog zdravlja Donalda Trumpa nisu nove, postojale su i prije američkih izbora, no većina profesionalaca suzdržavala se od javnih izjava, piše BBC. Upravo je gore spomenuto Goldwater pravilo priječilo psihijatre da daju dijagnoze ljudima koje nisu osobno procjenjivali. No, američko udruženje psihijatara odlučilo je prekršiti ovo pravilo prošle godine za vrijeme američkih predsjedničkih izbora te je analiziralo kandidate nazivajući ih 'neodgovornima, sklonih predrasudama i zasigurno neetičnima'. Sada su i ostali psiholozi odlučili istupiti, a posebice oni koji su potpisali peticiju za odlazak Donalda Trumpa s pozicije predsjednika. Neki od njih sugeriraju kako Trump ima 'maligni narcizam', odnosno da pati od megalomanije, nedostatkom empatije za druge ljude i potrebom za divljenjem. Takve osobe smatraju da su superiornije od ostalih, da zaslužuju poseban tretman, te imaju problema s kritikom ili porazima. U pismu psihologa još stoji kako 'Trumpovi javni nastupi jasno pokazuju njegovu nemogućnost da tolerira mišljanja drugačija od njegovih, što dovodi do bijesnih reakcija pa napada činjenice i sve koji ga uvjeravaju u suprotno (novinari, znanstvenici).' Ranije ovog tjedna demokratski senator Al Franken rekao je kako je nekoliko njegovih republikanskih kolega izjavilo da su zabrinuti za psihičko stanje Donalda Trumpa. Ipak, neki poput doktora Francesa smtraju kako je ovo pismo sramotno. 'Trump može biti i najveći narcis na svijetu, ali to ne znači da je mentalno bolestan. Riječ je o uvredi onima koji su zbilja bolesni, a Trump to nije. Loše ponašanje ne treba se dovoditi u vezu s mentalnim bolestima, a svi koji misle da je Trump napad na demokraciju trebali bi osmisliti novi način borbe', rekao je doktor Frances. Psiholozi i psihijatri koji su poslali pismo smatraju kako se više ne mogu skrivati iza Goldwaterovog pravila jer je 'previše toga na kocki'.