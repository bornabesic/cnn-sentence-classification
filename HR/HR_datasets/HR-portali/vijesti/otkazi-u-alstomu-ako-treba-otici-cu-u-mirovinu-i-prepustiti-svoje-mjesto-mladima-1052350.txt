Zgroženi smo činjenicom da će 229 radnika Alstoma dobiti otkaz. Sreća u nesreći, što i nije utjeha onima koji će biti otpušteni, jest ta da u rekonstrukciji General Electrica, kao novog vlasnika, nisu potpuno zatvorili Alstom u Hrvatskoj, odnosno u Karlovcu. Žao mi je što će biti otpušteni mladi i školovani ljudi, dakle inženjeri, i to njih 136 od ukupno 250 u tvrtki. Oni su osmišljavali i vodili projekte za tvrtku u Švicarskoj. To su poslovi i projekti koji su sada propali jer General Electric (GE) te poslove ne želi – rekao je Stjepan Čurilović, glavni sindikalni povjerenik u Alstomu, nakon objave da će GE, vlasnik Alstoma u Karlovcu, otpustiti 229 zaposlenika. Iako se imena ljudi koji su na listi za otpuštanje još ne znaju, poznato je da je većinom riječ o razvojnim inženjerima i serviserima. – Osobno sam spreman, sa 41 godinom staža, ustupiti svoje mjesto i otići u mirovinu kako bih nekom mlađem osigurao mjesto – kazao nam je Stjepan Čurilović. Radnici Alstoma, koje smo jučer nakon radnog vremena zatekli na izlasku iz kruga tvornice, nisu htjeli niti smjeli ništa komentirati. Pregovori oko otkaza trajat će, kažu u sindikatu, do početka lipnja, kada će biti poznata sva imena, otpremnine, kao i svi uvjeti otkaza ili zbrinjavanja. – To se moglo i očekivati. Sada je na redu Europsko radničko vijeće koje može utjecati na to da se smanji broj od čak 6500 ljudi koji će GE otpustiti u Alstomu po Europi i drugdje. Američki je kapital rigorozan, oni imaju jako razvijen inženjerski sustav, puno bolji od Alstoma, tako da je ukidanje tog odjela bilo za očekivanje. Mi ćemo se boriti za ljude, tražit ćemo poštovanje hrvatskih zakona, ali je činjenica da je od 840 zaposlenih u Alstomu njih tek 250 u sindikatu. Bojim se da će većina visokoobrazovanih ljudi novi posao tražiti izvan Hrvatske – dodao je Dragutin Vuljanić, povjerenik Sindikata metalaca Hrvatske.  >>Alstom Hrvatska, In2 i Altpro dobitnici Zlatne kune