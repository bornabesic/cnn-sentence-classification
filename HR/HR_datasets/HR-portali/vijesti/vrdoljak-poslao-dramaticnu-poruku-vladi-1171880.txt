Predsjednik HNS-a Ivan Vrdoljak poslao je poruku Vladi zbog slučaja Agrokor. On kaže da hrvatskom gospodarstvu prijeti katastrofa jer su dobavljači Agrokora diljem zemlje na koljenima. – S obzirom na razmjer potencijalne katastrofe za hrvatsko gospodarstvo, mislim da je izuzetno važno poslati dramatičnu i ozbiljnu poruku Vladi jer su dobavljači Agrokora diljem zemlje praktički na koljenima, a zapošljavaju i četiri puta više ljudi nego sam Agrokor. Upravo smo zbog toga prije gotovo dva mjeseca upozorili da je lex Agrokor strahovito loše rješenje i to se danas, nažalost, vidi jer radnici strahuju za radna mjesta, a banke prijete ozbiljnim tužbama, a sve posljedice trpjet će upravo građani zbog preuzete odgovornosti države – napisao je Vrdoljak na Facebooku i dodao: – Umjesto time, HDZ se bavi sobom, svađama s Mostom i puštanjem spinova tko će im osigurati većinu koje očigledno nema. Nije Vlada Andreja Plenkovića politički nestabilna zbog broja ruku u Saboru, nego zbog nesposobnosti da rješava goruće probleme u Hrvatskoj, uključujući i Agrokor. Sve je moglo biti lakše sređeno da su prihvatili naših 6 amandmana koji bi stavili u prvi plan spašavanje dobavljača kao kralježnicu našeg gospodarstva – to je razlika između konstruktivne opozicije i nesposobne vlasti.