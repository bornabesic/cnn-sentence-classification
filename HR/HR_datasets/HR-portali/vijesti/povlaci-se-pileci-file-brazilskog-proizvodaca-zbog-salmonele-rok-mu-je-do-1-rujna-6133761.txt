Ministarstvo poljoprivrede objavilo je u petak obavijest potrošačima o povlačenju i opozivu mesnog pripravka "Pileći file smrznuti – soljeno" brazilskog proizvođača zbog utvrđene prisutnosti bakterije Salmonella Heidelberg. Ministarstvo poljoprivrede obavještava potrošače o povlačenju i opozivu proizvoda – Mesni pripravak „Pileći file smrznuti – soljeno“, težine 2kg, LOT 95.1, datuma proizvodnje 2.rujna 2016., najbolje upotrijebiti do 1. rujna 2018., proizvođača Avenorte Avícola Cianorte Ltda, Estrada para Fécula, lotes 905 a 910, S/n – Zona Rural, Cianorte, Parana, Brazil, odobrenog broja BR 4232. Ministarstvo je obaviješteno 23. svibnja putem EU RASFF sustava da je tijekom službene kontrole u Sloveniji u tom proizvodu utvrđena prisutnost bakterije Salmonella Heidelberg. Inspekcijskim nadzorom veterinarske inspekcije utvrđeno je da je distributer za tržište Hrvatske tvrtka GIDRAN d.o.o., Konjščina, Zagrebačka 6, a na tržište ga je stavila tvrtka SELECT FOOD d.o.o., Radnička cesta 54/R3/4, Zagreb, kaže se u obavijesti.