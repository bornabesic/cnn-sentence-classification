PPD je još jednom popustio i izašao ususret Petrokemiji Kutina. Nakon jučerašnjeg sastanka s premijerom Andrejem Plenkovićem, prvi čovjek PPD-a Pavao Vujnovac odlučio je ponovno dostavljati plin kutinskoj tvornici. Iako Petrokemija duguje PPD-u više od 300 milijuna kuna, Vujnovac je odlučio dati još jednu šansu Petrokemiji i njezinu većinskom vlasniku, državi, i to ni 24 sata nakon što se odlučio na obustavu isporuke. U ovom trenutku nije poznato što je Vujnovac dobio zauzvrat i na koji će način Petrokemija barem djelomično platiti dugovanja PPD-u. Mogući odgovor na to jučer je naznačio premijer Plenković nakon sastanka Vujnovcem. - Država će se angažirati na pronalaženju sredstava za likvidnost Petrokemije - rekao je premijer i zapravo najavio da će država kroz neki model još jednom upumpati svježi novac u Petrokemiju. Posljednji put Vlada je pomogla Petrokemiji 31. kolovoza prošle godine, kada joj je dala državna jamstva za novo kreditno zaduženje od 200 milijuna kuna. Dio tog novca potrošen je na vraćanje duga PPD-u za isporučeni plin jer je dobavljač tada najavljivao zatvaranje slavine. Osim PPD-a, Petrokemiji plin dostavlja i Ina, ali u potpuno drukčijem aranžmanu. Petrokemija Ini duguje 130 milijuna kuna i taj je dug u reprogramu, a svaku novu količinu plaća joj avansno, za razliku od PPD-a, kojem ne plaća. Nakon jučerašnjeg sastanka Plenković je apelirao na radnike i sindikate da nastave s radom dok je Vujnovac naglasio da su “ponovo stali uz bok Petrokemiji” i djeluju “tako da se ne nanese dugoročna šteta tvrtki i gospodarstvu”. Direktor Petrokemije Đuro Popijač poručio je da će se proizvodnja, koja u najvećoj mjeri nije ni obustavljena, nastaviti. Poljoprivrednicima je poručio da je opskrba gnojivima stabilna i da neće ostati bez repromaterijala, kao ni kupci u regiji. Prema neslužbenim izvorima, na sastanku kod premijera dogovoreno je da se u kratkom vremenu krene u restrukturiranje tvrtke. Ako se Vlada zaista ozbiljno prihvati restruktuiranja kompanije i pronalaska strateškog partnera, PPD će nastaviti isporučivati plin. No, ostane li sve to mrtvo slovo na papiru, PPD više neće imati milosti, kažu naši sugovornici. O restrukturiranju Petrokemije i pronalaženju strateškog partnera priča se više od pet godina, no nijedna Vlada do sada nije napravila pomak. Zašto bi sada bilo drugačije? - Sve naše Vlade naučile su rješavati problem tek kada je kuća u plamenu, a to je sada u Petrokemiji. Zato smatram da su u Vladi ovaj put ozbiljni po pitanju restrukturiranja - smatra naš sugovornik. Vlada je na stolu imala ponudu PPD-a za preuzimanje Petrokemije čiji je rok valjanosti istekao u siječnju ove godine. Naime, PPD je jedini dao obvezujuću ponudu za kupnju Petrokemije na natječaju provedenom prije više od godinu dana. No, na ponudu nijedna Vlada nije reagirala, nego je u rujnu prošle godine anagažirana konzultantska tvrtka KPMG Croatia koja je dovršila plan restrukturiranja. Plenković jučer nije želio spekulirati o tome koliko bi trebalo za dokapitalizaciju, no analize pokazuju da bi u sanaciju i restrukturiranje Petrokemije novi vlasnik trebao uložiti 630 milijuna kuna, od čega 200 milijuna za dokapitalizaciju. Preostalih 430 milijuna kuna potrebno je za reprogramiranje kratkroročnih kredita u dugoročne. Procjene pokazuju da ova investicija osigurava modernizaciju, od čega barem polovica otpada na ispunjavanje ekoloških standarda. U ovom trenutku u Petrokemiji je zaposleno oko 1600 radnika, a naši sugovornici tvrde da nema viška zaposlenih. S druge strane, zatvaranje Petrokemije iznimno bi loše utjecalo na gospodarstvo. Poslovanje Petrokemije iznosi 1 posto godišnjeg BDP-a, država bi ostala bez 200-tinjak milijuna kuna godišnje. Plinacro bi ostao bez 100 milijuna kuna za transport plina, što bi se moralo nadoknaditi povećanjem cijena drugim potrošačima. HŽ Cargo bi ostao bez 10 posto godišnjih prihoda. Domaći dobavljači Petrokemije godišnje bi izgubili oko 2 milijarde kuna prometa.