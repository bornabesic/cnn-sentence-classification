Vukovarka Biljana Gaća (25), koja je u Sabor ušla kao zamjena za ministra branitelja Predraga Freda Matića jedina je, za sada iz 8. saziva Sabora, koja će za dva dana u Saboru ostvariti pravo na povlasticu 6+6. koja joj omogućava da prvih šest mjeseci prima puno plaću, a idućih šest mjeseci pola saborske plaće. Zastupnica Biljana Gaća će, kako je sama najavila, iskoristiti zakonsko pravo na jednogodišnju saborsku plaću, iako osobno smatra da bi se Zakon o pravima dužnosnika u tom dijelu trebao mijenjati te da bi svaki zastupnik trebao biti plaćen onoliko koliko radi. Ali... - U mom slučaju je problem što ću onoga trenutka kada ostanem bez saborskog mandata završiti na Zavodu za zapošljavanje. Naime, do ulaska u Sabor bila sam na stručnom osposobljavanju u Memorijalnom centru Domovinskog rata u Vukovaru, gdje sam kao magistra politologije radila posao u struci i imala želju danas-sutra, ako bi se otvorilo radno mjesto, tamo zasnovati i stalni radni odnos. Situacija se razvila tako da sam trebala ići u Sabor, što mi je bila iznimna čast i naravno da sam je prihvatila nakon desetogodišnjeg volonterskog, aktivističkog i političkog rada, ulaganja u formalnu i neformalnu edukaciju... No, problem je bio taj što status na stručnom osposobljavanju nisam mogla zamrznuti, nego je ugovor po sili zakona prekinut i rečeno mi je da ću ako budem morala ići iz Sabora morati na Hrvatski zavod za zapošljavanje. To će sa sada vjerojatno i dogoditi, a dopustite da ja moram od nečega živjeti dok ne nađem neki drugi posao - kaže B. Gaća, koja se nada da neće dugo biti na saborskoj plaći. - Primat ću saborsku plaću dok ne nađem novi posao, a počet ću ga tražiti odmah jer sam mlada i nisam parazit, kako me se želi prikazati. Ono što sada moram javno reći, a htjela sam držati samo za svoju obitelj, jest da ću dio novca od saborske plaće donirati socijalnoj samoposluzi ili sigurnoj kući u Vukovaru, a za dio novca ću predložiti gradonačelniku Vukovara Ivanu Penavi da nađemo rješenje kako bih stipendirala jednog vukovarskog studenta ili studenticu. A Zakon koji omogućava jednogodišnju plaću dužnosnicima treba mijenjati i ja to podržavam - rekla je B. Gaća, koja nam nije mogla reći koliko će novca donirati “jer i ne zna kolika će joj biti plaća”.