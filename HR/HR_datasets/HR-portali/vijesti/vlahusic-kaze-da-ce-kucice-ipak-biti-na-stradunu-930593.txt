DUBROVAČKI gradonačelnik Andro Vlahušić rekao je danas na sjednici Gradskog vijeća kako će adventske ugostiteljske kućice ipak biti na Stradunu te da će se uskoro sastati s predstavnicima Ministarstva kulture kako bi se postigao kompromis.  Vlahušić je prvo na konferenciji za novinare u subotu rekao kako ove godine neće biti Zimskog festivala zbog odluke Ministarstva kulture po kojoj postavljanje ugostiteljskih kućica kao ni šatora ispred Crkve svetog Vlaha nije primjereno.  Ministarstvo kulture u subotu je poručilo kako je po zaprimanju sve dostavljene dokumentacije održan sastanak s predstavnicima stručnih službi i pročelnicom Konzervatorskoga odjela u Dubrovniku na kojem su analizirani i razmotreni svi pozitivni, ali i negativni tehnički aspekti predmetne intervencije na prostoru Straduna, te je zaključeno da postavljanje kućica nije primjereno.  ''Predstavnici stručnih tijela usuglasili su se, kao i prethodnih godina, da postavljanje kućica u kojima se obavlja ugostiteljska djelatnost na prostoru Straduna nije primjereno jer se time narušava ne samo povijesni integritet glavne ulice grada već dolazi do cijeloga niza tehničkih i higijenskih problema na koje upozoravaju i sami stanari, ali i vlasnici i korisnici okolnih poslovnih prostora'', priopćili su u subotu iz Ministarstva. Razgovarao s ministricom Obuljen, Unesco dao odobrenje Gradonačelnik Vlahušić na današnjoj sjednici je poručio kako je službenu odluku dobio tek danas poslijepodne, ali istaknuo i kako je kontaktirao s ministricom kulture Ninom Obuljen Koržinek.   ''Kućice će biti na Stradunu i Medo će biti na Stradunu. Razgovarao sam s ministricom kulture, a tek danas u 15 sati sam dobio dopis od pročelnice Konzervatorskog odjela Žane Baće u kojem je bio negativan stav Povjerenstva Ministarstva kulture. Mi smo dostavili dokumentaciju Konzervatorima krajem rujna na očitovanje, a povjerenstvo je vodio pomoćnik ministra kulture Davor Trupković. Mi smo imali pozitivan stav, a konzultirao sam i ostale gradove nitko nije imao problema s postavljenjem kućica. UNESCO nam je dao pisan stav da je to u redu. U međuvremenu smo postigli dogovor da će pomoćnik ministra Trupković doći uskoro u Dubrovnik kako bi Grad Dubrovnik s Ministarstvom kulture napravio kompromis. Nismo još definirali kako će to izgledati. Prošle godine Ministarstvo kulture na čijem je čelu bio Berislav Šipuš je potvrdilo da montažne kućice nisu problem'', rekao je Vlahušić.  U sklopu dubrovačkog Zimskog festivala, ove godine na Stradunu trebalo je biti postavljeno 16 ugostiteljskih i isto toliko montažnih kućica za obavljanje trgovine.  Kućice na Stradunu i prošle godine privukle su veliku medijsku pažnju kada su konzervatori tražili njihovo uklanjanje, no taj zahtjev je stavljen van snage mišljenjem Ministarstva kulture po kojem montažne kućice nisu ugrožavale kulturnu baštinu.