Ne bih to želio komentirati, kratko nam je rekao obrtnik Dragan Krištić. Naime, Ana Kuže mora Draganu Krištiću vratiti novac koji je od njega posudio njezin pokojni suprug Josip Kuže, nepravomoćna je presuda Općinskog suda u Zagrebu. Bivši trener Dinama te bivši izbornik Albanije Josip Kuže svojedobno je javno priznao kako je godinama bio veliki ovisnik o kockanju. Preminuo je u lipnju 2013. Krištić je 5. rujna 2008. s Kužeom utvrdio da mu je do tada na temelju više ugovora o zajmu pozajmio 250.000 eura te su, tvrdio je, ugovorili da mu taj iznos vrati tako što bi mu 1. listopada 2008. isplatio 50.000 eura, 1. studenog 2008. 150.000, a ostatak od 50.000 eura do 1. prosinca 2008. Od toga je Kuže, tvrdio je Krištić, vratio samo 23.000 eura pa je, prvotno od Kužea, a poslije njegove smrti od njegove nasljednice, tužbom zahtijevao isplatu 227.000 eura u kunskoj protuvrijednosti sa zateznom kamatom. Ana Kuže je tvrdila da njezin suprug nije dugovao novac te da je riječ o zelenaškom ugovoru, da je Kuže glavnicu vratio, a da su se glavnici konstantno pribrajale zelenaške kamate te da dug predstavlja kamatu. Istaknula je i prigovor zastare te navela kako ona kao nasljednica odgovara za visinu dugova samo do visine vrijednosti naslijeđene imovine, a naslijeđena imovina nije dovoljna ni za neznatno vraćanje eventualnog duga. Sud je utvdrio da Ana Kuže, kao nasljednica, za njegove dugove odgovara do visine vrijednosti naslijeđene imovine. To su slika Ivana Lackovića Croate, crtež olovka, te slika Nives Kavurić Kurtović, grafika. Sud je utvrdio da je ona bila dužna procijeniti slike i dokazati njihovu vrijednost, što nije učinila. Utvrđeno je da Krištić i Kuže 5. rujna 2008. godine nisu sklopili novi ugovor o zajmu, nego su utanačili ukupan iznos koji je Kuže dugovao tužitelju na ime svih ranijih ugovora. Sud je odbacio i prigovor o zastari jer je Kuže priznao dug. 