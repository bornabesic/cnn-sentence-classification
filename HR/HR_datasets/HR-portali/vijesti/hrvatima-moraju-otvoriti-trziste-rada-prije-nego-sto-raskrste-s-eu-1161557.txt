Velika Britanija prije će morati ukinuti privremeni moratorij na slobodno zapošljavanje Hrvata na britanskom tržištu rada nego što će, izlaskom iz članstva u EU, zatvoriti svoje tržište rada za slobodno kretanje radnika iz svih 27 država članica ostatka EU. Drugim riječima, prije no što nastupi puni Brexit, Hrvati će vjerojatno imati šanse slobodno, bez posebne radne dozvole, dolaziti na rad u V. Britaniju, što zasad ne mogu. Proizlazi to iz najave britanske premijerke Therese May koja je rekla da sloboda kretanja radnika iz EU vjerojatno neće biti ukinuta odmah u ožujku 2019., kad se očekuje da London formalno izađe iz punopravnog članstva jer tada istječe dvogodišnja procedura pregovora o izlasku, nego da će biti dogovoreno neko “prijelazno razdoblje”. Govori se o tome da to razdoblje može trajati tri godine, što znači da bi građani EU izgubili pravo slobodnog zapošljavanja u UK najranije 2022. Hrvati, kao najnoviji građani EU, zbog privremenih ograničenja koje je britanska vlada uvela 2013. ne uživaju istu slobodu zapošljavanja u UK kao ostali građani EU, no ta privremena ograničenja Britanci moraju ukinuti najranije 1. srpnja 2018., a najkasnije 1. srpnja 2020. (i to pod uvjetom da u prvoj polovici 2018. dokažu EK da bi hrvatski radnici izazvali poremećaje na britanskom tržištu rada, što će zbog veličine jednog i drugog vjerojatno biti teško dokazati). Bez obzira, naime, na ishod lanjskog referenduma, na kojemu su mnogi glasali za izlazak iz EU upravo kako bi njihova zemlja mogla ponovo kontrolirati dolazak stranih radnika, sve je očitije da se Britanija mora još neko vrijeme ponašati u skladu s ranije preuzetim obvezama. Tako će morati ispuniti i obvezu da otvori svoje tržište rada za Hrvate u slučaju da, nakon isteka privremenih ograničenja koji se tiču hrvatskih radnika, Britanija i dalje bude punopravna članica EU (srpanj 2018.) ili nečlanica koja i dalje primjenjuje slobodu kretanja radnika iz EU tijekom prijelaznog razdoblja nakon Brexita (srpanj 2020. godine).      >> Velika Britanija ucjenjuje Europsku Uniju Balkanom >> Europski čelnici objavili prve nacrte: Britanci moraju platiti 60 milijardi eura 