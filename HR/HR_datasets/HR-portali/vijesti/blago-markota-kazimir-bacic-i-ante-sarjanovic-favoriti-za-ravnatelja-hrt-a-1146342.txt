Ovaj, a vjerojatno i idući tjedan, na rasporedu saborskog Odbora za informiranje, informatizaciju i medije, kao i samog Sabora, rasplet je prisavske situacije. Naime, danas će se Odboru za medije predstaviti svi kandidati za Programsko vijeće HRT-a, dok će sutra članovi Odbora razgovarati i s kandidatima za glavnog ravnatelja HRT-a. Kraj faze vršitelja dužnosti Između 31 prijavljenog treba se izabrati pet novih članova Programskog vijeća HRT-a koji trebaju popuniti upražnjena mjesta u tom tijelu jer su dosadašnjim vijećnicima Bruni Kragiću, Zoranu Šangutu, Josipu Jeliću, Sanji Ravlić i Arsenu Oremoviću u listopadu prošle godine istekli mandati. Time bi Programsko vijeće HRT-a, koje inače mora imati 11 članova, opet moglo početi raditi u punom sastavu jer preostalim članovima toga tijela – Nedi Ritz, Zdravku Kedži, Aleksandru Miloševiću, Maji Sever i Jozi Barišiću – mandati traju još dvije godine. Usto, iako je prisavski Nadzorni odbor valjanima proglasio osam, a nevaljalom jednu kandidaturu za glavnog ravnatelja HRT-a, doznajemo da će članovi saborskog Odbora za medije uoči preksutrašnjeg razgovora s kandidatima odlučiti hoće li se pred njima naći osam ili svih devet pretendenata na čelnu prisavsku funkciju, koja je već dulje vrijeme u nezahvalnoj i za HRT nimalo sretnoj fazi vršitelja dužnosti. Naime, Nadzorni odbor HRT-a kandidaturu radijskog urednika i novinara Ivice Zadre proglasio je nevaljanom uz obrazloženje da u prijavi nije dokazao deset godina radnog iskustva na odgovornim poslovima u medijima. Kako smo već pisali, Zadro takvu odluku NO-a osporava smatrajući da je iz utrke za čelnu poziciju na javnom mediju isključen zato što nema deset godina radnog staža (što je krivo tumačenje uvjeta natječaja), dok radnog iskustva na odgovornim poslovima u medijima ima i više od deset godina jer je godinama bio urednik i glavni urednik u nekoliko medija, a posljednjih godina radi na Hrvatskom radiju. Kako je njegova prijava i pritužba stigla i članovima saborskog Odbora za medije oni će, doznajemo, na svojoj preksutrašnjoj sjednici najprije odlučiti je li Zadrina kandidatura ipak valjana, a tek onda započet će razgovore s onima između kojih trebaju odlučiti tko bi mogao biti njihov prijedlog za prvog čovjeka Prisavlja. Intenzivna lobiranja Nakon svih obavljenih razgovora Odbor za medije svoje će prijedloge poslati Saboru koji onda u konačnici izabire nove članove Programskog vijeća te imenuje glavnog ravnatelja HRT-a čiji mandat traje pet godina. I dok je teško doznati tko su favoriti za pet novih članova Programskog vijeća, u kuloarima se može čuti da ovih dana traju intenzivna lobiranja za budućeg glavnog HRT-ova ravnatelja, a u tom kontekstu najviše se spominju tri imena – sadašnjeg v. d. glavnog ravnatelja HRT-a Blage Markote, nekadašnjeg šefa HRT-ove tehnologije Kazimira Bačića i bivšeg šefa scenografije HRT-a Ante Sarjanovića. >> Burić novi v.d. ravnatelja programa HRT-a, Miočić njegov pomoćnik Osam, odnosno devet prijavljenih kandidata koji su ušli u utrku za mjesto glavnog ravnatelja HRT-a su: Blago Markota, Sanja Ivančin, Krešimir Čokolić, Kazimir Bačić, Mirela Despot, Ante Sarjanović, Ante Rončević, Josip Jurčević i Ivica Zadro.      Među kandidatima za članove u Programskom vijeću su, kako neslužbeno doznajemo: povjesničar Ivo Lučić, nekadašnji ravnatelj Leksikografskog zavoda “Miroslav Krleža” Vlaho Bogišić, tajnik Matice hrvatske Zorislav Lukić, bivša ravnateljica Hrvatskog državnog arhiva Vlatka Lemić, čelnica inicijative “U ime obitelji” Željka Markić, izvršni predsjednik Hrvatskog Crvenog križa Robert Markt, sveučilišni profesori Ante Bralić, Gordan Črpić, Zlatan Krajina, Romana Matanovac Vučković, Đorđe Obradović i Tena Perišin, urednici i novinari Sivla Celebrini, Josip Jović, Milivoj Pašiček, Damir Pijaca, Tomislav Radić i Ivan Tanta, TV kritičar Ivan Starčević, Nikola Baketa iz inicijative “Hrvatska može bolje”, potpredsjednik Hrvatske mreže protiv siromaštva Nedjeljko Marković, branitelj Boris Mužanović, radijski voditelj Trpimir Vicković Vicko te Mateja Bublić, Franjo Greguric, Petar Ćurić, Darko Markušić, Darko Marinac, Željko Tomašić, Zvonimir Peranić i Mile Prpa.