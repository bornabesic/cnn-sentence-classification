Foto: Sanjin Strukić/Pixsell NE PRESTAJU osude napada suzavcem na zagrebački klub Super Super. Priopćenje Queera Zagreb prenosimo u cijelosti. "Queer Zagreb osuđuje bacanje suzavca kao najočitiji zločin iz mržnje koji ovih trenutaka nailazi i na osudu civilnog društva, mnogih političkih stranaka te same Vlade RH. Međutim, podsjećamo da je ovaj suzavac tek jedan u nizu sličnih napada na čitavo društvo prihvaćanja koje umišljamo da njegujemo i razvijamo. Ruka koja je bacila suzavac nije sama, njeni najbliži kumpanji i najodaniji saveznici su nemar prema vrijednostima otvorenog društva i poštovanju znanju, slobodarskim načelima i integritetu svih građana RH. Opća relativizacija morala s kojom smo suočeni, a koja ulazi u sfere relativiziranja same ideje poštenja, političke odgovornosti, društvenog angažmana te osobnih sloboda zametak je iz kojeg se izrodio trzaj bacanja suzavca na LGBTIQ zabavu preksinoć. Relativizacija s kojom se borimo opasnija je od tog već bačenog suzavca, jer ne znamo koliko se sličnih trzaja njome u ovom trenu hrani.  Queer Zagreb ne pristaje na stvarnost koja nam se nudi, ne pristajemo na kulturu koja se pokušala nametnuti prošle godine kao da je legitimna - kultura podjele, kultura koja glavinja po osi lijevog i desnog, koja se napaja ideologijom i teologijom. Queer Zagreb ne pristaje na suzavce vikendima u Hrvatskoj protiv onih koji nekima ne vrijede. U proteklih petnaest godina LGBTIQ pokreta smo se pomakli s mjesta i ne pristajemo da nas se vraća na početak, na suzavce i napade i šutnju i nevidljivost. To više nije naša stvarnost u 2017. godini i svaki trzaj svake ruke ne znači ništa više od toga - promašeni trzaji ruku koje zamahuju protiv svega što smatraju da ispada izvan uskih okvira njima prihvatljivog. Hrvatskoj u koju vjerujemo je upravo to - neprihvatljivo"