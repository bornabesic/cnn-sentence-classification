Općinsko državno odvjetništvo u Splitu zaprimilo je kaznenu prijavu protiv nepoznate osobe zbog nestanka medicinskih aparata iz KBC-a Split, a podnio ju je ravnatelj bolnice Ivo Jurić koji je tu informaciju potvrdio Hini. Do otkrića o nestanku aparata došlo se nakon što je u toj bolnici napravljena revizija koju je naložio ravnatelj Jurić po dolasku na tu dužnost. Revizijom je otkriveno da određenih medicinskih aparata nema, iako se vode na spisku bolnice. – Detaljne podatke vam ne mogu davati, a mislim da se takve stvari i ne trebaju znati dok odvjetništvo sve ne provjeri. Neke stvari u bolnici moram raščistiti. Ne želim dizati paniku i gužvu, ni nekoga optuživati, ali pomalo čistim situaciju – kratko je kazao Jurić. Mediji su u srijedu objavili da je iz splitske bolnice nestalo nekoliko aparata, među kojima je endoskopska oprema i stari RCP uređaj, dok je preostali dio opreme rashodovan. Isto tako navode da postoje računi za servis opreme koja nije pronađena u bolnici te da je nestao dio informatičke opreme i umjetničkih slika pa se ukupna materijalna šteta navodno procjenjuje na oko 800 tisuća kuna. >> Apel psihijatrijske bolnice: Pomozite nam, liječimo djecu u teškim uvjetima! 