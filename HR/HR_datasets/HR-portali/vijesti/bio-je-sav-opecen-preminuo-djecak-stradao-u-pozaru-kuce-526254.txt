Unatoč višemjesečnim nastojanjima da spase sedmogodišnjeg Dejana Vranića iz Petrijevaca, koji je u studenom prošle godine zadobio 90 posto opeklina na tijelu, u zagrebačkoj bolnici u Klaićevoj ipak je izgubljena bitka za njegov život. Iako je i sama imala teške opekline, njegova majka Tatjana cijelo je vrijeme bila uz njegovo bolničko uzglavlje. Nakon požara koji im je progutao kuću protekle zime, obitelj Velić nadala se ozdravljenju njihova najstarijeg sina, no to se nije dogodilo. Izvor u Klaićevoj bolnici potvrdio nam je smrt dječaka rekavši da su ozljede jednostavno bile preteške i da nesretnog dječaka nikako nisu mogli spasiti. Naime, tog 13. studenog u rano jutro Tatjana Velić pokušavala je upaliti vatru u peći na drva. Sa njom su u donjem dijelu kuće bila njena tri sina, najstariji Dejan (7), Aleksandar (5) i najmlađi četverogodišnjak. Suprug je rano otišao raditi. Kako nije uspijevala upaliti drva, iz dvorišta je donijela kanistar benzina i uz pomoć benzina zapalila vatru. No, vatra je zahvatila i benzinske pare u kanisteru koji je također počeo gorjeti, a vrlo brzo plamen je zahvatio i Tatjanu i sinove Dejana i Aleksandra koji su se nalazili blizu nje. Srećom, Tatjana je ostala dovoljno prisebna da je uz krike i dozivanje upomoć djecu, jednog po jednog, nosila van iz kuće. - Začuli smo krike. Istrčala sam van i vidjela Tatjanu kako nosi dječake van dok na njoj gori odjeća i kosa. Taj prizor neću nikada zaboraviti. Dječaci su jadni jaukali od bolova jer su bili jako opečeni - kazala je tada prva susjeda Velićevih. Cijelo se selo Petrijevci uključilo kasnije u akciju pomoći za nesretnu obitelj Velić čiji je jedino otac radio. Tatjana, Dejan i Aleksandar odmah su prevezeni u bolnicu u Zagreb. Najteže opečen bio je upravo Dejan koji je imao 90 posto opeklina tijela i jedino mu tjeme nije izgorjelo. Aleksandar je imao 30 posto opeklina, najviše na desnoj ruci, licu i prsima. Prognoze za oba dječaka od početka nisu bile dobre. Liječnici su ih svakodnevno morali previjati u punoj anesteziji, a malenom Dejanu su bili ugroženi i unutarnji organi jer kože uopće nije imao. Uzgojena je umjetna koža koja mu je i presađena, dobivao je sepsu u nekoliko navrata, no napori da se dječaka spasi nisu uspjeli. Njegov mlađi brat tek je nedavno došao iz bolnice. Mama je ostala s bratom Dejanom u Zagrebu. Obitelj Velić uz pomoć mještana Petrijevaca i načelnika općina uspjela je sanirati izgorenu kuću pa ipak imaju krov nad glavom.