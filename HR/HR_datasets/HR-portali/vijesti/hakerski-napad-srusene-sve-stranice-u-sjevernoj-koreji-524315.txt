Pristup internetu u Sjevernoj Koreji blokiran je u, navodnom, hakerskom napadu, piše ruska agencija Itar-Tass. Agencija je u kratkoj vijesti napisala da je pristup internetu blokiran u srijedu u Sjevernoj Koreji. "Prema upućenom izvoru, internetski resursi u državi snažno su hakerski napadnuti iz inozemstva", piše u kratkoj vijesti ruske agencije. Čini se da su sve stranice iz Sjeverne Koreje gotovo cijelu srijedu bile nedostupne. Potom se njima teško pristupalo. Zbog premalo informacija u toj vijesti i neimenovanog izvora teško je procijeniti je li uopće srušen internet u Sjevernoj Koreji, piše portal NorthKoreaTech. U prošlosti je Južna Koreja optuživala Sjevernu Koreju za hakerske napade, ali i tada su uglavnom koristili neimenovane izvore. Uz to je situacija na korejskom poluotoku "zapaljiva" nakon što je UN Sjevernoj Koreji uveo strože sankcije, a ona obustavila sve mirovne dogovore s Južnom Korejom. U posljednje vrijeme hakerski napadi sve više postaju političko pitanje i izazivaju probleme u odnosima među državama. Ranije ovog mjeseca, hakeri iz Kine optuženi su za sofisticirane napade na stranice New York Timesa i The Wall Street Journala. U utorak je čelnik američke nacionale obavještajne zajednice James Clapper kazao u Washingtonu da su hakerski napadi potencijalno jedna od najvećih prijetnji SAD-u. >>Sj. Koreja: Amerikanci žive u šatorima, jedu ptice i ubijaju djecu 