Foto: Hina NAKON što je premijer Plenković najavio smjenu trojice Mostovih ministara, njegovu odluku tek treba potvrditi Sabor, pojašnjava proceduru u razgovoru za Index Sanja Barić, ustavna stručnjakinja.  "Imenovanja i razrješenja ministara se odvijaju isključivo u Saboru. Ovo je bio samo prijedlog vlade kao i svaki drugi prijedlog. Dakle Sabor mora izglasati razrješenje da bi stupilo na snagu. Vjerujem da premijer ne bi najavio razrješenje da ne misli da ima 76 ruku", kazala je u razgovoru za Index.   Smatra da će istovremeno HDZ ići s prijedlozima za razrješenje i imenovanje novih ministara.  Ako uspije glasanje u Saboru, treba mu supotpis predsjednika Sabora Bože Petrova za imenovanje, koji prilikom toga nema diskreciono pravo, nego samo potvrđuje da je bilo najmanje 76 glasova.   "Petrov ne može odbiti potpisati imenovanje novih, može samo dati ostavku," zaključila je ustavna stručnjakinja Barić.  Plenković ne može razriješiti ministre bez 76 glasova u saboru  Premijer Plenković je obrazlažući svoju odluku o smjeni rekao kako mu ne treba supotpis šefa sabora za razrješenje, čime se slaže i ustavna stručnjakinja Barić. No iz njegove rečenice neki bi pogrešno mogli zaključiti da je odluka o razrješenju samo njegova, a nije jer je tek mora potvrditi Sabor.  Drugi ustavni stručnjak, Mato Palić, na Facebooku je objavio tumačenje prema kojemu je "za razrješenje ministra u Vladi RH osim potpisa premijera potreban i potpis predsjednika Sabora".   I Arsen Bauk, SDP-ov saborski zastupnik i bivši ministar uprave, slaže se s Palićem. Smatra da je ova situacija identična razrješenju njihova ministra financija Slavka Linića u kojoj stoji da je donesena uz supotpis predsjednika Hrvatskoga sabora. Na svom je facebook profilu objavio i odluku tadašnjeg premijera Zorana Milanovića o Linićevu razrješenju u kojoj stoji da je donesena temeljem Ustava i uz supotpis predsjednika Hrvatskoga sabora.   Prema neslužbenim informacijama Plenković je Petrovu već poslao zahtjev za potpis o razrješenju ministara Slavena Dobrovića, Vlahe Orepića i Ante Šprlje, no Petrov ga navodno neće potpisati nego će zatražiti mišljenje Ustavnog suda.