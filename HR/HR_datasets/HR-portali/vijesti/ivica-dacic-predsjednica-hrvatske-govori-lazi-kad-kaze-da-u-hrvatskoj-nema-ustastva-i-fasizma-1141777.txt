Srbijanski ministar vanjskih poslova Ivica Dačić oštro je kritizirao tvrdnje hrvatske predsjednice Kolinde Grabar-Kitarović da u Hrvatskoj nema ustaštva i fašizma, ocijenivši da je ona svojim izjavama i stajalištima, iznesenima u srijedu navečer u emisiji HTV-a, još jednom grubo napala Srbiju, a suglasio se s njezinom ocjenom da pitanja iz prošlosti treba rješavati "dijalogom i hladne glave". "Predsjednica Hrvatske, tvrdeći da u Hrvatskoj nema ustaštva i fašizma, izrekla je očiglednu laž. Što je nego ustaštvo i fašizam kad se u najvećem stratištu Srba, Židova i Roma, Jasenovcu, podiže ploča s ustaškim pozdravom 'Za dom spremni'?", navodi Dačić u pisanoj izjavi koje je ministarstvo vanjskih poslova proslijedilo medijima nakon izjava Grabar-Kitarović u emisiji HRT "Iza zavjese", emitiranoj u srijedu navečer. Dačić, koji je i prvi potpredsjednik srbijanske vlade, podsjeća da su ulice u nekim hrvatskim gradovima dobile ime ministra u tzv. NDH Mile Budaka, za kojeg kaže da je "Pavelićev ministar, poznat po doktrini da srpsko pitanje treba riješiti tako da trećinu pobiju, trećinu pokatoliče i trećinu protjeraju". Srbijanski šef diplomacije ukazuje i na proces proglašenja svetim nadbiskupa Alojzija Stepinca, kojeg naziva "vikarom ustaške vojske, koji je bio na čelu povjerenstva za pokatoličenje Srba" te pita što znači "podizanje spomenika ustaškom teroristi Miri Barešiću", koji je ubio nekadašnjeg jugoslavenskog veleposlanika Vladimira Rolovića. Dačić je naglasio kako primjera poput Hrvatske nema "ni u jednoj zemlji Europske unije" te da je nezamislivo da se u Njemačkoj ili Austriji igdje čuju ili vide nacistički pozdravi ili da se imena ulica daju po nacističkim čelnicima Göringu ili Himmleru. Ocijenivši da "u svemu tome izravno sudjeluje vlast u Hrvatskoj", Dačić se retorički pita: "Kako onda u Hrvatskoj nema ustaštva i fašizma?". Srbijanski šef diplomacije i potpredsjednik vlade također je ustvrdio da se ocjene hrvatske predsjednice o ekspanzionizmu u Srbiji odnose na Vojislava Šešelja. "Ako pogledate i sastav hrvatskog Sabora, nema nijedne parlamentarne stranke koja zastupa neku fašističku ili ekspanzionističku politiku. Za razliku od toga, u srpskom parlamentu imamo 21 zastupnika (Srpske radikalne stranke Vojislava Šešelja) koji tvrdi da je zapadna granica Srbije na liniji Virovitica-Karlovac-Karlobag. I zato je čak i njihov predsjednik (Tomislav Nikolić) na jednom skupu u Sarajevu izjavio da je to ozbiljan politički problem", rekla je Grabar-Kitarović u emisiji HRT-a. Dačić je komentirao i pitanje Grabar-Kitarović o tome od koga se Srbija brani kupujući MIG-ove 29, uzvrativši kako se hrvatska predsjednica "ne pita koga to Hrvatska hoće napasti pa nabavlja lansirne rampe". "Podsjetit ću da je Nezavisna država Hrvatska, nacistička ustaška tvorevina, okupirala dio Srbije do Zemuna, Šapca i Novog Sada, kao i cijelu Bosnu i Hercegovinu", naveo je Dačić. Srbijanski ministar vanjskih poslova na kraju svoje izjave konstatira kako se u jednom slaže s predsjednicom Hrvatske, da se treba okrenuti budućnosti te "dijalogom i hladnom glavom rješavati pitanja iz prošlosti i tražiti zajedničke interese". "Srbija je na to spremna, ali nije spremna trpjeti uvrede i poniženja", poručio je Ivica Dačić. 