Nakon što je Uskok podignuo optužnicu protiv Božidara Kalmete, zadarski gradonačelnik za Hinu je kazao kako smatra da je Dinko Cvitan to napravio "iz razloga kako bi se dodvorio Mostu". – Očito želi ostati i dalje državni odvjetnik – kazao je Kalmeta. Državno odvjetništvo odlučilo je reagirati na te izjave te je Kalmeti poručilo da ne postupaju po nalozima bilo koje osobe ili stranke. U priopćenju navode kako postupaju sukladno zakonom propisanim ovlastima. Kažu kako Kalmeta "nije ponudio niti jedan razumni argument" te napominju kako su obje optužnice utemeljene na prikupljenim dokazima. – Glavni državni odvjetnik Republike Hrvatske Dinko Cvitan ne postupa po nalozima bilo koje osobe ili stranke, već postupa sukladno zakonom propisanim ovlastima u koje zakonodavac nije unio ni predvidio dodvoravanje. Izjave gradonačelnika Zadra i bivšeg ministra mora, prometa i infrastrukture su izjave samo jednog okrivljenika u jednom od predmeta nadležnog državnog odvjetništva odnosno Ureda za suzbijanje korupcije i organiziranog kriminaliteta (USKOK) koje je, u konkretnim predmetima protiv navedenog okrivljenika, postupalo i postupa isključivo u skladu s pozitivnim zakonskim propisima i na osnovu stanja dokaza u spisu. Izjave navedenog okrivljenika predstavljaju, kako je sam izjavio, njegovo "duboko uvjerenje i mišljenje" za koje nije ponudio niti jedan razumni argument.  Sud je potvrdio optužnicu protiv navedenog okrivljenika i time utvrdio postojanje osnovane sumnje da je počinio kazneno djelo kako mu se optužnicom stavlja na teret, dok će o osnovanosti danas podignute optužnice sud tek odlučivati.  Napominjemo kako su obje optužnice utemeljene na prikupljenim dokazima u zakonom propisanom postupku koje je proveo nadležni USKOK – stoji u priopćenju. Podsjećamo, USKOK je podigao optužnicu kojom se Kalmetu optužuje da je oštetio Ministarstvo, mora, prometa i infrastrukture za više od 600 tisuća kuna vezano uz naručivanje filma "Prometna renesansa Hrvatske" "znajući da nema potrebe za naručivanje i plaćanja tog filma sredstvima Ministarstva". >> Kalmeta: Iza optužnice stoji Cvitanova želja da se dodvori Mostu >> USKOK podnio novu optužnicu protiv Kalmete: Oštetio Ministarstvo za više od 600 tisuća kuna