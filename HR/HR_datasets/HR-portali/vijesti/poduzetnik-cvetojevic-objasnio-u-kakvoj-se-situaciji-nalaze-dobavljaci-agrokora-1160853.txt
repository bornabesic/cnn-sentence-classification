Hrvatski poduzetnik Saša Cvetojević pokušao je preko Facebooka jednostavnim jezikom objasniti što se točno sada događa s dobavljačima Agrokora.  Status Saše Cvetojevića prenosimo u cijelosti:  "[OPREZ-OPASAN STATUS] Kako su mnogi tek kod kredita u CHF naučili što je valutni rizik (glupani poput mene koji su to znali, pa ga svjesno prihvatili su isključeni) tako će neki tek sad naučiti što znače mjenice, eskont, faktoring i regres. Stariji se mutno sjećaju toga, jer ih je onomad naučio Babo Agrokomercov, ali – tko bi slušao te fosile? Pa, nama se tako nešto neće nikad dogoditi :) HOW YES NO! Pokušat ću, zdravoseljački, tako da me i prosječan saborski zastupnik razumije, objasniti što se sad dešava dobavljačima Agrokora.  Primjerice – prodali su robu i (ako su bili bar dovoljno jaki da to isposluju) umjesto obećanja – "platimo ti za XXX dana" – dobili bi mjenicu. Ne idem sad u mjenično pravo, tko izdaje, trasira, akceptira itd, da ne zakompliciram. Dobiješ mjenicu I tako, dobiješ mjenicu – papir na kojem ti je firma iz Agrokora potvrdila da ti duguje 100 kn i da to plaća za 120 dana. Onda ti možeš čekati 120 dana, što najčešće ne možeš, ali bar s mjenicom možeš taj dug "prodati". Možeš ga dati (teoretski) onom kojem si ti dužan, ali u stvarnosti – daš ga banci (a realno, raznim financijskim mešetarima) i oni ti isplate oko 95 kn. Pet kuna njihova je marža, a onda oni čekaju umjesto tebe. Ti dobiješ lovu i ideš kući pjevajući. Isplatiš plaće, platiš PDV (kojeg ti država otme u cca 30 dana, iako možda nikad nećeš dobit lovu), platiš ostale kojima si dužan. Sve je super, dok Agrokor tim mešetarima isplaćuje lovu kad mu oni donesu tu mjenicu. Kad on ne može plaćati, što se desilo prošli tjedan, onda naučiš što je regresno pravo po mjenici. To ti znači da si TI dužan mešetaru vratiti lovu koju ti je isplatio. Ajme majko. A ti ne da nemaš više tu lovu, nego ti fali i 'ibera', jer već tjedan-dva, od kada je krenula frka – mešetar ti ne želi primiti nove mjenice, pa nisi već dva tjedna dobio ni kune. Mešetar te blokira Onda te mešetar blokira, sjedne ti na žiroračun. A ti imaš kredu, koju si uzeo u banci. Nisi pročitao da, ako dospiješ u blokadu, te banka to skuži, cijeli kredit ti može proglasiti dospjelim. A bude, jer ju je frka, pa će, ispravno kao i Roglić od Orbica, procijeniti da ti toneš i da on mora zaštititi sebe, da ne potonete skupa. Kad te blokira mešetar, onda ti dobavljači prestanu isporučivati sirovine i materijal koji tebi treba za tvoj proizvod. Onda nemaš proizvod za isporučiti onim kupcima koji su ti spremni platiti. Pa oni potraže drugog dobavljača.  A ti ne otpuštaš radnike, jer čekaš da ti Vlada donese 'lex kajgod'. Ili vjeruješ da će te "veliki vjerovnici" zaštititi u dogovoru. Prođe mjesec dana, radnici ne proizvedu robu, ali dužan si im plaću, a državi na tu plaću još cca 70% (ak ne znaš postotke, pitaj Pernara). Kad zakasniš s plaćom i PDV-om (PDV na robu koju si isporučio prošli mjesec, dok si još vjerovao da je sve super, jer si dobivao mjenice s kojima sad možeš brisat guzicu i meni smanjiti promet) onda ti i država pošalje blokadu. Tako si već dužan samo za tu jednu plaću i pripadajuća davanja cca pola milje (ako imaš pedesetak ljudi). Realno ćeš, za mjesec dana, biti u blokadi bar milju kuna ako ne i više.  Tako ti i treba... Onda shvatiš da si ugovor o kredi s bankom potpisao na dva mjesta, jednom uz žig poduzeća, a jednom samo uz ime i prezime. Pa shvatiš što znači osobno jamstvo za kredit tvog d.o.o. – tajkunče jedno. To, i taj drugi potpis, znači da ti banka ide po kuću (auto ti je već na nišanu ovih prvih, jer voziš auto na firmu, lopove jedan). Par dana nakon toga shvatiš da i kartičari imaju osobno jamstvo, a to shvate i tvoji djelatnici. Niste čitali one papire koji su došli uz karticu, jel da? Onda te ti isti, dragi ljudi, kojima si isplaćivao plaću godinama, sačekaju pred firmom i umlate sitnim inventarom firme (shvatiš da lopate i krampovi stvaraju krupne modrice iako su klasificirane kao sitni inventar) i pregaze ponekim osnovnim sredstvom. Onim koje vjerovnici još nisu uzeli za naplatu, jer je bilo rashodovano. A vozi, prokleto bilo. No, tajkunče prokleto, tako ti i treba. Htio si se obogatiti preko noći i na tuđem znoju!", napisao je Cvetojević u svom statusu na Facebooku.    >>Uspješan menadžer stvarao dance-hitove pod pseudonimom A3 >>Stručnjak koji će voditi Agrokor: Tko je Antonio Alvarez III. 