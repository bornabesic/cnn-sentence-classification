– Sretna sam zbog referenduma jer se i mene pita što mislim o imigrantima. Oni nam neće donijeti ništa dobro. Njihova i naša kultura previše se razlikuju, pa mislim da njihov dolazak ne bi bio dobar ni za nas ni za njih – kaže 46-godišnja Attilane Bicsak iz mađarskog gradića Letenya, koja je jučer u pratnji 16-godišnje kćeri Izabelle izišla na referendum i zaokružila “ne”. Sve ankete upućivale su na to da će većina Mađara koji izađu na birališta odgovoriti niječno na lukavo formulirano pitanje žele li da EU ima pravo određivanja obaveznih kvota za naseljavanja osoba koje nisu mađarski državljani, čak i bez odobrenja nacionalnog parlamenta. Premijera Viktora Orbana mučilo je samo hoće li na referendum izići više od polovice od 8,272.625 Mađara s pravom glasa, pa da bude valjan i posluži mu kao dokaz podrške naroda za nastavak politike protivljenja planu Europske komisije o raseljavanju izbjeglica po državama članicama, po kojem bi Mađarska trebala primiti njih 1294, stoga je i prilagodio retoriku u slučaju nevaljanosti. Izjavio je da je ključno da broj glasova protiv bude veći od onih za kvote. Pobjeda opcije “protiv” dala bi, dodao je, dovoljan legitimitet parlamentu i vladi, čak i ako na referendum ne iziđe 50 posto plus jedan birač. – Odaziv je dobar – kratko će članica biračkog odbora u starom domu kulture. Već u 5.50, desetak minuta prije otvaranja biračkog mjesta, tamo je čekala skupina mještana. Gradonačelnik Szilard Farkas svako malo pozivao je preko Facebooka građane da iziđu na birališta. Sandor Gerlinger (55), profesor iz Nagykanizse, nije želio izići na referendum. – Posve je nepotreban, to je samo trošenje novca – smatra i Laszlo Barbarisc (41), animator u dječjem kampu u Zalaszabaru. Za referendum i popratnu kampanju utrošeno je čak 45 milijuna eura, tri puta više nego za prošlih parlamentarnih izbora. Mještani s kojima smo jučer razgovarali kažu da se zna da će oni koji odu do birališta glasati protiv kvota i da je upitan samo postotak izlaznosti. – Referendum ništa ne znači, Europa će ionako nametnuti broj izbjeglica. Narod i ne zna koliko će ljudi trebati zbrinuti – kaže mještanin koji je glasao protiv kvota jer “država nema novca za socijalnu pomoć za imigrante”. – Zaokružila sam “ne” jer ne želim imigrante u Mađarskoj koja već ima mnogo siromašnog stanovništva i dovoljno svojih problema – ističe Szilvia Rigo, 44-godišnja trgovkinja. Oporba je pozvala na bojkot referenduma, jednako kao i 22 nevladine udruge koje vladu optužuju za kampanju širenja ksenofobije i mržnje te da zastrašivanjem poništava solidarnost i humanost. – Ovo je naša zemlja. Poništimo referendum koji je besmislen – ističu u nevladinim udrugama koje vjeruju u državu u kojoj se javna pitanja rješavaju na “čovječan i solidaran način”. Referendum, napominju, ne daje do znanja kakvu to točno vrstu ovlasti vlada traži. S druge strane, snažna vladina kampanja uključivala je i veleplakate u svakom mađarskom gradu i selu, medije pune priloga o divljanju izbjeglica u njemačkim kampovima... Orban nije želio riskirati. Mađarskoj, koja na Europskom sudu osporava pravo EU na određivanje kvota izbjeglica kojima je odobren azil, u Bruxellesu poručuju da ne može pobjeći od preuzete obveze, pa samim time referendum nema nikakvu pravnu težinu. Orban je poručio da Mađari imaju dužnost pomoći njegovoj vladi da se bori protiv neuspješnih liberalnih metoda elite iz Bruxellesa jer je “masovna migracija bez kontrole prava prijetnja koja ugrožava miran i siguran europski način života”. Podrška je Viktoru Orbanu važna i zbog parlamentarnih izbora 2018. Inače, u Mađarsku, koju često nazivaju ksenofobičnom, doseljavaju se – Nijemci. Njemački mediji izvještavali su o Nijemcima koji su zbog nezadovoljstva politikom Angele Merkel i straha od imigranata počeli kupovati kuće u gradovima i selima pokraj mađarskog jezera Balaton. Privlače ih povoljne cijene, ali još više sigurnost iza žičane ograde. Predsjednik Europskog parlamenta Martin Schulz upozorio je da Mađarska igra “opasnu igru” te dodao kako se Orban poigrava “temeljnim načelom EU i dovodi u pitanje europske zakone”. Jučer se glasovalo i u Hrvatskoj – u veleposlanstvu u Zagrebu registriralo se 43 mađarskih državljana, u konzulatu u Osijeku njih 10, a isto toliki broj mogao je glasovati poštom >> Schulz upozorio Mađarsku da organiziranjem referenduma igra 'opasnu igru'