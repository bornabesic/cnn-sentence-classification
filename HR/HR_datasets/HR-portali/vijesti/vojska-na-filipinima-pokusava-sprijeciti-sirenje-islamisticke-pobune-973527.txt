Foto: Jes Aznar//Stringer/Getty Images  POLICIJA i sigurnosne službe uvele su policijski sat i povećale broj pripadnika na ulicama i drugom po veličini filipinskom gradu, nakon što su islamistički militanti započeli borbe u Marawiju.   Više od 90 posto stanovnika Marawija otišlo je iz grada tražeći sklonište od uličnih borbi i zračnih udara. Mnogi su utočište potražili u sjevernijem gradu Iliganu, gdje je nametnut policijski sat od 22 do 4 sata ujutro.   Prema policijskoj Facebook stranici, policijski sat služi tome da se poveća vidljivost policije na ulicama i tako spriječi ponavljanje incidenta kakav se dogodio u Marawiju. Pukovnik Alex Aduca rekao je lokalnim medijima kako je nekoliko pobunjenika pokušalo ući u grad.   "Ne želimo da se stvari iz Marawija preliju do nas", rekao je. Borba protiv Maute  Glasnogovornik guvernera provincije Lanao del Sur rekao je da je vojska uhitila sumnjivce koji su pokušali pobjeći iz Marawija. Prema njegovim riječima, uhićen je muškarac u dvadesetim godinama života čiji su "prsti zaudarali na barut".   Ohrabrio je stanovnike grada da pomognu vojnicima tako što će predati sumnjive članove Maute, grupe povezane s tzv. Islamskom državom koja je preuzela kontrolu nad nekoliko četvrti u Marawiju prošlog tjedna.   "Ako itko misli da je u stanju svladati člana Maute, učinite to. Dovedite kriminalca nama i mi ćemo poduzeti potrebne akcije", rekao je glasnogovornik premijera. Česte provjere  Sigurnosne snage pokrivaju široko područje. Policija i vojnici, zamaskirani i s jurišnim puškama, pretražuju kamione i provjeravaju osobne dokumente na dva mjesta između Iligana i zračne luke.   Više od 60 militanata, 20 članova sigurnosnih službi i 19 civila ubijeno je u napadima od kada je prošlog tjedna u Marawiju eskalirala pobuna Maute.