Lijekovima koje imaju na skladištu veledrogerije će moći opskrbljivati bolnice još samo mjesec dana. Nakon toga neće imati što isporučiti bolnicama ne plate li im bar dio ukupnog duga teškog dvije milijarde kuna, a koji se nagomilao jer neke od njih nisu platile lijekove i medicinski materijal i po dvije godine. – Svi smo mi potencijalni pacijenti, liječe se naši bližnji i ako imam lijek na skladištu, pa kako ga ne bih dao?! Međutim, ne možemo više izdržati i ne nađe li država neki prostor da se veledrogerijama plati dio novca, moja je procjena da za mjesec dana u bolnicama neće biti lijekova jer nemamo čime više plaćati proizvođačima – kaže Jasminko Herceg, predsjednik Udruženja na veliko farmaceutskim proizvodima i ortopedskim pomagalima pri HGK. Veledrogerije od bolnica potražuju ukupno 2,2 milijarde kuna, od čega je dospjelo 1,7 milijardi, govore podaci o dugu do kraja listopada. Najveći se dio ukupnog duga odnosi na KBC-e i KB-e, više od 1,4 milijarde. Fakture, koje bi prema ugovorima na naplatu trebale dolaziti u 60 dana, ne plaćaju se ni u 500 pa ni više od 700 dana. Primjerice, najveći KBC u državi, Zagreb, ima neplaćene fakture stare 313 dana, odnosno najstarija faktura im datira od prosinca prošle godine. Među KBC-ima tu prednjači Osijek s fakturama od ožujka 2015., a najdulje duguje vinkovačka bolnica – 833 dana, pa OB Dubrovnik – 753 dana, sisačka 731 dan, našička 633 dana, vukovarska 724 dana, virovitička 598... Između uprava bolnica, županija i Ministarstva zdravstva ovih se dana intenzivno nastoji postići dogovor i naći novca bar za neke najstarije fakture. – U suradnji s Ministarstvom, HZZO-om i Županijom očekujemo brzo rješavanje problema – kaže dr. Krunoslav Šporčić, ravnatelj vinkovačke bolnice. Dubrovačka bolnica trenutačno ima 2,8 mil. kuna nepodmirenih računa veledrogerijama starijih od dvije godine i nastoje dogovoriti s vjerovnicima obročnu otplatu dijela duga. No to nije rješenje, svjesni su. – Po sadašnjim financijskim mogućnostima bolnice, ne vidim način da se dug uskoro riješi. Provodimo nadzor nad potrošnjom lijekova, ali ja mislim da bi Ministarstvo trebalo provesti taj sustavni nadzor. Unatoč sanaciji kojom je našoj bolnici otplaćeno 125 milijuna kuna dugova do 31. prosinca 2013., od toga 105 milijuna veledrogerijama, nastavlja se gomilanje dugova – objašnjava dr. Marijo Bekić, ravnatelj OB Dubrovnik. Uzrok novih dugova time nije riješen, napominje, pa im trenutačno dospjelo dugovanje iznosi 96 mil. kuna (veledrogerijama 59 mil). Trajno rješenje vidi u reviziji financiranja bolnica. Dugoročno rješavanje problema cilj je i MIZ-a. Ministar Milan Kujundžić uvjerava da opskrba bolnica lijekovima neće biti prekinuta. – U kontaktu smo s veledrogerijama koje imaju razumijevanja i uvažavaju financijsku situaciju. Ministarstvo poduzima aktivnosti kako bi se našla dodatna sredstva za zdravstvo te istodobno kontrolirala potrošnja, radi dugoročnog rješavanja problema i stabilizacije sustava – poručuje. U sanaciju bolnica utrošeno je 3,5 milijardi kuna, ali kao da je nije ni bilo. Dugovi bolnica donekle su se počeli smanjivati za vrijeme plaćanja bolnicama prema obavljanju usluga, no vraćanjem na limite oni su se ponovno počeli gomilati. Limiti im većinom odlaze na plaće i zapravo četiri veledrogerije kreditiraju zdravstveni sustav s milijardu kuna godišnje. >> Lijekovi poskupljuju za 400 milijuna kn