Razgovori o stvaranju parlamentarne većine vodit će se nakon lokalnih izbora, dijalog sa svim parlamentarnim strankama da, velika koalicija  - ne, izjavio je u petak za HTV predsjednik Vlade Andrej Plenković, naglasivši kako nikada nije bilo više inicijativa oporbe za izglasavanje nepovjerenja, ustavnih tužbi, interpelacija - svega što bi moglo destabilizirati vlast, a nikada manje konkretnijih pravih rješenja za bilo koje političko pitanje. Istaknuo je kako ne zna od kuda takva informacija o zazivanju 'velike koalicije' jer nije bilo nikakve njegove izjave, ni kao predsjednika HDZ-a ili predsjednika Vlade, koja bi mogla biti tako interpretirana.  "Dakle, glavna oporbena stranka SDP ima 20 mandata manje nego HDZ u ovom sazivu Hrvatskog sabora. Mi smo uvjerljivo pobijedili sa 61 mandatom. Mi tada nismo dobili niti čestitku od ranijeg vodstva SDP-a za pobjedu", rekao je premijer Plenković u razgovoru u središnjem Dnevniku HTV-a.  Naglasio je kako nikada nije bilo više inicijativa za izglasavanje nepovjerenja, ustavnih tužbi, interpelacija - svega što bi moglo destabilizirati vlast, a nikada manje konkretnijih, pravih alternativnih rješenja za bilo koje političko pitanje - od situacije u Agrokoru, do pitanja rješavanja problema na granicama sa Slovenijom.   "Prema tome, dijalog sa svim parlamentarnim strankama - da, velika koalicija ne", poručio je premijer Plenković.    Na upit znaju li se već imena ministara, traži li ih u redovima HDZ-a ili možda mogućih koalicijskih partnera te razmišlja li dugoročno o rekonstrukciji Vlade po mađarskom modelu, osam ministarstva, puno državnih tajnika, Plenković je rekao da su u fazi čekanja kraja lokalnih izbora, razgovora s drugim strankama.  "A popunjavanje ministarskih mjesta bit će plod dogovora s našim partnerima", dodao je.  Glede razvoja situacije s Agrokorom Plenković je rekao kako su donijeli Zakon o izvanrednoj upravi u trgovačkim društvima od strateškog značaja, da bi upravljali krizom a ne da se stihija jednostavno prelije na hrvatsku ekonomiju, na hrvatski financijski sustav.  "Mi upravljamo procesom. Iza Zakona su stali svi relevantni; i sama kompanija je dala privolu. Rješenje je donio Trgovački sud, zaposlenici dobivaju plaće, OPG-ovi i ostali dobavljači od 10. travnja za svu dostavljenu robu u odgovarajućim rokovima normalnoga poslovanja dobivaju i novac za ono što rade, a vjerovnici su spremni dati nove, svježe kredite kako bi kompanija funkcionirala. I to će se isto tako dogoditi", istaknuo je Plenković.   Kada je riječ o konačnom procesu rekonstruiranja podsjetio je da su angažirani renomirani svjetski savjetnici. Radi se cjelovita revizija poslovanja pa će se tek tada vidjeti cjelovita snimka stanja, a hrvatskoj Vladi je bitno da u procesu od 12 do 15 mjeseci nađu rješenja za sve dugove koje je stvorio bivši vlasnik i ranija Uprava, rekao je.  Na pitanje što je sa Schengenom i je li riješeno pitanje velikih gužvi i kolona na granicama te je li o tome danas razgovarao s predsjednikom Europskog parlamenta, Plenković je potvrdio da je o tome razgovarao s Tajanijem.  "Jesam. Antonio Tajani je naš veliki prijatelj, odličan poznavatelj Hrvatske. Razumije problem, zna da 18 posto hrvatskog BDP-a dolaze od turizma, da 70 posto turista u Hrvatsku dolazi osobnim vozilom ili autobusom. Znači, za nas velike kolone i striktna primjena sustavnih kontrola temeljem revidiranog Schengenskog zakonika nisu opcija", rekao je premijer.  Plenković je podsjetio da je zato i prije nekoliko tjedana razgovarajući i s predsjedavajućim Europskog Vijeća  Donaldom Tuskom, predsjednikom Komisije Jean-Claude Junckerom i sa svojim kolegom Mirom Cerarom, dogovorio rješenje koje omogućuje graničnim policijama, ministarstvima unutarnjih poslova da u slučaju većih gužvi i čekanja koje je duže od 15, 20 minuta, imaju mehanizme kako da se prijeđe sa sustavne na ciljanu kontrolu i na taj način omogući prohodnost prometa.   "Radimo na svemu, a to je napravio i naš državni tajnik Kopal u Bruxellesu jučer i danas, razgovarajući sa slovenskim kolegom i s Komisijom, da se oprerativni dogovori na razini policija učine takvima da prohodnost u vrhuncu turističke sezone, a osobito onim vikendima koji su već sada predvidljivi, bude normalna i da nema većih zastoja i da se spriječi bilo kakav negativni efekt na hrvatski turizam i hrvatsko gospodarstvo", rekao je Plenković.  Upitan o njegovoj najavi da bi Hrvatska uskoro trebala izaći iz procedure prekomjernog proračunskog manjka, Plenković je istaknuo kako misli da su vodili odgovornu fiskalnu politiku, paze na način kako izgledaju hrvatske javne financije.   Svi ti brojevi utjecali su i na procjenu Europske komisije. Brojevi su jasni, a preporuka Komisije bit će takva da će Vijeće moći u lipnju donijeti odluku o izlasku Hrvatske iz procedure prekomjernog proračunskog manjka, dodao je.  Plenković je poručio  da upravo svi ti pozitivni trendovi i angažman Vlade koja rješava probleme, ostavlja drugim parlamentarnim strankama vrlo jasan odabir - ili žele nastaviti put političke stabilnosti, odgovornog rješavanja problema ili žele ići putem novih izbora.  Mislim da je hrvatskoj javnosti  i hrvatskom narodu i hrvatskim ljudima taj izbor prilično jasan, zaključio je premijer Plenković.  Upitan je li njegova prva zadaća nakon lokalnih izbora okupljanje saborske većine, Plenković je ponovio kako  su većinu imali već kod izbora novog predsjednika Hrvatskog sabora Gordana Jandrokovića i to onu apsolutnu, više nego što je Poslovnikom Sabora predviđeno.  Poručio je kako je inicijativa oporbe vezana za izglasavanje nepovjerenja ministru financija Zdravku Mariću, doživjela poraz.  Premijer Plenković je ponovio da je oporba željela destabilizirati ministra financija baš u trenucima kada hrvatska ekonomija ide naprijed, kada raste BDP, smanjuje se javni dug, nikad manji proračunski manjak, rast potrošnje, rast izvoza i rast zaposlenosti, pad nezaposlenosti, očekujemo odličnu turističku sezonu, efekti porezne reforme su vidljivi, kreditni rejting prebačen iz negativnih u stabilne, a uskoro izlazimo iz procedure prekomjernog proračunskog manjka.   "Prema tome, naša je poruka krenuti sa gospodarstvom i dobrim trendovima dalje, a cilj je, naravno, za to imati parlamentarnu većinu koja će omogućiti stabilnu i funkcionalnu vlast. I to ćemo imati", poručio je.  Na pitanje jesu li među tom parlamentarnom većinom Zlatko Hasanbegović, Bruna Esih i Željko Glasnović  te Tomislav Saucha čiji se slučaj komplicira, Plenković je podsjetio da njih dvoje imaju mandat s lista HDZ-a, a general Glasnović je dobio potporu u dijaspori, pa ne vidi ništa što se u politici HDZ-a promijenilo da oni ne bi imali bilo kakav razlog nego podržati rad Vlade.  "A što se tiče gospodina Sauche i njegovih političkih odabira, oni su isključivo njegovi, njegove političke procjene, a ovo što smo imali priliku slušati u hrvatskom političkom prostoru - interpretacije, insinuacije, optužbe, aluzije od ljudi koji vode političke stranke je nedostojno ozbiljnih i odgovornih političara. Za razliku od njih, HDZ i Vlada koju vodim zna što je to trodioba vlasti, zna što rade institucije poput DORH-a, USKOK-a ili policije ili što rade suci i u taj posao se moja Vlada ne miješa niti će se miješati. I tome treba jednom reći  - dosta miniranja hrvatskih institucija",  poručio je premijer Plenković.    Naglasio je kako je Hrvatska članica Europske unije i NATO-a. Išli smo za tim da naši standardi budu visoki, a ne da neki koji imaju mandat u Hrvatskom saboru u najširoj javnosti kreiraju percepciju kao da institucije ne funkcioniraju normalno, zaključio  je.