Foto: Hina, 123rf NA JEDNOM smetlištu kod Starog Grada na Hvaru pronađeno je nekoliko lijesova s ostacima još nepoznatog broja osoba. Navodno je riječ o tri do četiri lijesa, no policija još sve istražuje. Lijesovi su poluraspadnuti, a sve je prekriveno blatom i smećem pa još nema detalja o pronalascima.   Slučaj je policiji prijavio građanin u petak poslijepodne. Policija sad provodi kriminalističke izvide kako bi se utvrdilo ima li tu kakve kaznene ili prekršajne odgovornosti. Navodno je u pitanju bilo čišćenje grobova, ali na crno. Prema neslužbenim informacijama, sanitarna inspekcija nije bila upoznata s čišćenjem pa su posmrtni ostaci završili na mjestu gdje nisu trebali završiti.   Nazvali smo i gradonačelnika Starog Grada Vinka Marojevića.   "Čuo sam za to, ne mogu vam ništa konkretnije kazati. Za sve detalje javite se policiji", rekao na je Marojević.   Policija je napravila očevid i o svemu obavijestila DORH.