Foto: FaH TINEJDŽER je gurnut u smrt s balkona na devetom katu u Čečeniji i to od strane svojeg ujaka koji je doznao da je njegov nećak homoseksualac.  Navodno je obitelj dobila takav naputak kako bi "oprala sramotu" koju im je nanio, tvrde ruski mediji koji nisu htjeli imenovati žrtvu.  Ova priča se poklapa s tvrdnjama kako vlasti govore roditeljima homoseksualaca da ih se "riješe" ili da "krvlju operu sramotu sa svojega imena". Uhitili preko 100 homoseksualaca  Podsjetimo, čečenske vlasti su navodno uhitile preko 100 osoba pod sumnjom da su homoseksualci. Brojni od njih su mučeni, a za najmanje četvoricu ruske novine i udruge za ljudska prava tvrde kako su ubijeni.  "Uvijek su nas progonili, ali nikada kao sada", izjavila je žrtva za France24.  "Govore roditeljima da ubiju svoju djecu", tvrdi žrtva. "Ili ćete vi to napraviti, ili ćemo mi", dodaje i objašnjava kako vlasti tako govore roditeljima. Dodao je i kako to nazivaju "čišćenjem obiteljske časti krvlju".  "Mučili su muškarca dva tjedna, a onda su pozvali njegovog brata i oca", priča žrtva i kaže kako su ocu tog muškarca rekli da im je sin homoseksualac i kako to obitelj treba riješiti ili će oni.  Osim toga, britanski ministar vanjskih poslova je predstavio izvješće koje govori kako Ramzan Kadyrov, planira "eliminirati" populaciju homoseksualaca u zemlji i to do početka ramazana koji je 26. svibnja.