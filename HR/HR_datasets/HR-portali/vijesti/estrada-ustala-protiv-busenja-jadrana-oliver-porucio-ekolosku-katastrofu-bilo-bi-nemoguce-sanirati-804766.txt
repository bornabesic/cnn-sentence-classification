Foto: Index VELIK broj glazbenika, glumaca, umjetnika i slavnih osoba iskazalo je svoju potporu inicijativi SOS za Jadran, koja za cilj ima sprečavanje bušenja i eksploatacije plina u hrvatskome moru, prenosi RTL.  Meri Cetinić poručuje kako će se boriti za Jadran bez novih bušotina, a dodaje kako strahuje da se moru nešto ne dogodi.  "Da shvatimo da već imamo bogatstvo, jedan ogromni rudnik zlata, i nemojmo to sad zatrpati da bi našli nešto deseto", kazala je Meri. Barbić: Zaustavimo besmislicu  Uz nju, protiv bušenja su i Oliver Dragojević, Goran Grgić, Miroslav Škoro i Luka Barbić. Barbić tako najavljuje angažiranje i u vidu akcija. "Svakako smo protiv toga. Pokušat ćemo se što više angažirati da zaustavimo tu besmislicu", kaže TBF-ovac.  Oliver Dragojević izložio je razloge zbog kojih se protivi bušenju Jadrana u RTL-u Danas, odbacujući medijske navode kako ima namjeru ući u politiku. Oliver: Pjevači bude svijest kod ljudi  "Taman sam došao trajektom iz Vela Luke i dio puta je bio po danu, pa sam gledao u to more i ne mogu se oteti dojmu da je to nešto najljepše na svijetu. Usput sam pročitao jedan članak u kojem me se veže uz politiku - ja sam čovjek koji nikad nije bio i nikad neće biti u politici. A što se mora tiče, ja ga toliko volim da ja moram nešto reći jer sam nervozan kad se slučajno pomisli na nekakvo onečišćenje Jadrana", kazao je.   "Mi pjevači, estrada - možemo pjevati, apelirati, probuditi svijest kod ljudi. Ustvari trebalo bi pitati sve Hrvate i Hrvatice i ljude koji žive u Hrvatskoj da samo kažu 'da' ili 'ne'. Mislim da to nije teško ispitati i da je to najpoštenije. A mi smo obavezni generacijama koje dolaze ostaviti nekakvu ljepotu. Volimo se pohvaliti u svijetu s morem i stvarno stranci kad čuju za Jadrana kažu - ludilo. Šteta je, nemojmo to uništiti.  Vi znate da Jadran ima struje s jedne i druge strane, oni imaju pijesak, mi imamo kamen. Ako se bilo kakav incident dogodi, a siguran sam da ima rizika, pogledajte Meksiko, Novi Zeland.. I oni dignu pijesak i nafte nema. A mi moramo kamen čistiti skoro pa s četkicom za zube. To je nemoguće očistiti. Ja sam protiv tih bušotina. Mi nismo naftna zemlja, mi smo turistička zemlja", zaključuje Oliver. Dorić: Očekujemo ogromnu korist za proračun Agencija za ugljikovodike dobila je nakon javne rasprave skoro 3000 primjedbi na stratešku studiju utjecaja na okoliš, a iz Agencije poručuju kako će projekt biti višestruko koristan. "Od energetske neovisnosti Hrvatske, s obzirom da mi sad trenutno uvozimo oko 30 posto plina i 80 posto nafte, do ogromne koristi za državni proračun. Jedan dugoročni period gdje je potencijal i izgradnje naftnih platformi u našim brodogradilištima i zapošljavanje nove radne snage", rekla je Barbara Dorić, predsjednica Uprave Agencije za ugljikovodike. INA: Šanse za neugodnosti se mjere u promilima Iz  INA-e, jedne od pet tvrtki koje su dobile dozvolu za istraživanje Jadrana, poručuju kako im je sigurnost glavni prioritet te kako su   "Šanse za bilo kakve neugodne situacije se mjere u promilima. Nama je sigurnost broj jedan, nama je sigurnost prije svega", tvrdi Lilit Cota, direktorica Sektora istraživanja INA-e. U INA-i dodaju kako se sličan incident nikada nije dogodio, ali ipak ističu - nema apsolutne sigurnosti. Greenpeace: Napravit ćemo sve da zaštitimo Jadran U Greenpeaceu ističu kako će poduzeti sve dostupne mjere kako bi zaustavili eksploataciju nafte i plina u Jadranu. "Mi ćemo napraviti sve što je u našoj moći u skladu s našim resursima i s našom misijom, a to je smatramo interes svih nas - zaštita našeg zajedničkog blaga - Jadrana", kazao je Zoran Tomić iz Greenpeacea.