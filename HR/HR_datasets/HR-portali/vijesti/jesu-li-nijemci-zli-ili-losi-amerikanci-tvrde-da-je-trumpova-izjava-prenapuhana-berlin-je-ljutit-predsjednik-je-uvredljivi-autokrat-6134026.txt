Američki predsjednik Donald Trump stvarno je tijekom boravka u Bruxellesu nazvao Nijemce 'jako lošima', potvrdili su u petak američki i europski dužnosnici, ali dodaju i da su mediji 'prenapuhali' cijelu stvar, a službeni Berlin reagirao je suzdržano. Trump je u četvrtak u Bruxellesu razgovarao s predsjednicima Europskog vijeća i Komisije Donaldom Tuskom i Jean-Claude Junckerom te im je, po pisanju tjednika, rekao kako su 'Nijemci loši, jako loši'. - Pogledajte milijune automobila koje prodaju u SAD-u. Strašno. To ćemo prekinuti - izjavio je Trump. - Ako netko govori da su Nijemci loši, to ne znači da se to može doslovce prevesti - komentirao je Juncker u Taormini na margini summita G7. Isto misli i Trumpov ekonomski savjetnik Gary Cohn. - Rekao je da su loši kad je trgovina u pitanju. Inače nema problema s Njemačkom, samo s njihovom trgovinom - objasnio je Cohn. Juncker je sugerirao da su Trumpove riječi 'prenapuhane' pri prevođenju za članak na njemačkom. Spiegel je koristio riječ 'böse', što može značiti i 'zao'. - To je pretjerano. Nisam stručnjak za engleski, kao što svi znaju, ali loš ne znači zao. Loš je dovoljno - rekao je Juncker. Predsjednik EK kazao je i da Trump 'uopće nije bio agresivan kada je to govorio'. - A ja sam mu dao do znanja - nastavio je Juncker, 'da SAD ne može uspoređivati svoju trgovinu s jednom zemljom članicom, nego s cijelim blokom'. Sjedinjene Države imale su prošle godine  64,9 milijardi dolara deficita u trgovini s Njemačkom, a 146,3 milijarde deficita s cijelom Unijom. Njemačka vlada u petak je reagirala suzdržano na Trumpovu izjavu, koji je, opisujući njemački trgovinski višak u odnosu na SAD, Nijemce nazvao 'vrlo, vrlo lošima', dok je socijaldemokratski kandidat za kancelara Martin Schulz Trumpovo ponašanje opisao kao autokratsko i uvredljivo. - Trgovinski višak poput onog s SAD-om nije ni 'zao' ni 'dobar', nego je jednostavno plod međusobnog odnosa ponude i potražnje na svjetskim tržištima - odgovorio je kratko zamjenik glasnogovornika Njemačke vlade Georg Streiter. On je objasnio kako trgovinski višak nije proizvod neke odluke na gospodarsko-političkom planu, nego nastaje na osnovu mnogih čimbenika poput cijene nafte, tečaja eura i investicije. Predsjednik Socijaldemokratske stranke Njemačke (SPD) i kancelarski kandidat ove stranke na predstojećim parlamentarnim izborima Martin Schulz oštro je napao Donalda Trumpa zbog njegova ponašanja. - Potpuno je neprihvatljivo da se Donald Trump ponaša u stilu autokratskog vođe. I prema kancelarki Angeli Merkel odnosi se ponižavajuće - rekao je Martin Schulz na jednom nastupu u sklopu Protestantskih crkvenih dana u Njemačkoj. Schulz je dodao da se ovakvoj vrsti ponašanja mora 'odlučno i ogorčeno oduprijeti'. Neki njemački mediji Trumpovu rečenicu interpretirali su ne kao 'Nijemci su zli', nego 'Nijemci su loši'. Njemačka agencija DPA objavila je i dugu listu Trumpovih statusa na Twitteru u kojima američki predsjednik predmete, pojave ili osobe opisuje kao 'zle' ili 'loše'.