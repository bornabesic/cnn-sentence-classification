Američki predsjednik Donald Trump danas je stigao u Saudijsku Arabiju u svoj prvi posjet izvan SAD-a od preuzimanja dužnosti, a čiji je cilj osnaživanje partnerstava u trenutku kada njegovu vladavinu opterećuju skandali. Pred bankrotom Trumpov posjet za Saudijce je izuzetno važan jer im je on posljednja slamka spasa da ih izvuče iz ponora u koji su upali zbog vojne intervencije u Jemenu i naoružavanja i financiranja džihadističkih skupina u Siriji što je Saudijski Arabiju dovelo na rub bankrota. Koliko je Trump važan Saudijcima, dokazuje i doček koji su mu priredili. Za razliku od prošle godine kada su tadašnjeg predsjednika Obamu u Riyadu dočekali činovnici, Trumpu je priređen kraljevski doček. Osim što su Trumpa na pisti dočekali kralj Salman i drugi saudijski visoki dužnosnici, fotografija Trumpova lica visine pet katova projicirana je na fasadi hotela u kojem će odsjedati, a golemi billboardi na kojima su fotografije Trumpa i kralja Salmana poredani su uz autocestu koja vodi od aerodroma. Unatoč tome, što prema šerijatskom zakonu koji je na snazi u Saudijskoj Arabiji, svaka žena koja ulazi u tu zemlju mora imati glavu pokrivenu maramom, Melania Trump nije stavila maramu, na što Saudijci nisu reagirali. Uz razgovor o jačanju bilateralnih odnosa dviju zemalja, Trump i saudijski kralj razgovarat će o borbi protiv terorizma kao i o stanju u Siriji i Jemenu. Iako je Trump u svojoj predizbornoj kampanji iznosio nevjerojatne uvrede na račun muslimana, u Saudijskoj je Arabiji dočekan kao heroj i spasitelj. Čak ga i neki saudijski intelektualci opisuju kao Božjeg spasitelja. Protuteža Iranu i Rusiji Nema sumnje da će Saudijska Arabija od Donalda Trumpa tražiti da se vojno uključi u rat u Siriji kako bi srušili režim sirijskog predsjednika Assada i smanjili utjecaj Irana u Siriji i u regiji. Isto vrijedi i za Jemen, gdje je Saudijska Arabija prije dvije godine pokrenula vojne operacije i ušla u glib iz kojeg se ne može izvući. Da saudijski kralj želi dokazati Trumpu kako se muslimani nisu uvrijedili na njegove izjave, dokazuje i nedjeljni sastanak na vrhu na kojem će biti prisutno više od 55 predsjednika ili predstavnika zemalja islamskog svijeta. Bit će zanimljivo kako će Trump i saudijski kralj kao i ostali predstavnici zemalja Zaljeva dogovarati borbu protiv terorizma s obzirom na to da Saudijska Arabija i Katar financiraju teroriste i džihadističke skupine u Siriji i u Iraku. Pravi cilj nedjeljnog sastanka na vrhu zapravo je stvaranje “ujedinjene, jake protuteže” iranskome utjecaju u regiji koji je postao prijetnja zemljama Zaljeva, saveznicama SAD-a. Isto tako, pokušat će nagovoriti Trumpa da odustane od ideje preseljenja veleposlanstva SAD-a iz Tel Aviva u Jeruzalem jer bi to pokrenulo lavinu gnjeva muslimana diljem svijeta.