Screenshot: YouTube  U ZAGREBU i Splitu danas je održan Hod za život, kojeg su organizirale vjerske udruge koje žele zabraniti pobačaj. U Milanu je pak održan sasvim drugačiji prosvjed.    Više desetaka tisuća ljudi, među kojima gradonačelnik Milana i politički čelnici, sudjelovalo je u povorci kako bi pokazali solidarnost s migrantima.  Na čelu povorke bio je transparent "Zajedno bez zidova", iza kojeg je bio gumeni čamac sličan onima kojima se koriste migranti koji preko Sredozemnog mora plove prema Italiji.  Na čelu povorke bile su ugledne osobe, među njima predsjednik Senata Pietro Grasso, gradonačelnik Milana Giuseppe Sala i bivša europska povjerenica za ljudska prava Emma Bonino.  Grasso, član Demokratske stranke (PD, ljevica), rekao je da smo padom Berlinskog zida u studenom 1989. "počeli udisati novi zrak, zrak slobode i nade".  "Nećemo graditi s opekama nesnošljivosti i rasizma"  "Danas jasno i glasno kažemo da nećemo ići unatrag, nećemo graditi s opekama nesnošljivosti, rasizma i straha od novih zidova i novih podjela", dodao je predsjednik Senata.  "Integriranje stranaca koji imaju pravo živjeti u našoj zemlji", to jest oni koji imaju potrebne dozvole, "nije dar ili znak plemenitosti, nego to čini našu zemlju jačom", istaknuo je Grasso.  Mnogi čelnici s desnice su se usprotivili ovoj povorci poput Mattea Salvinija iz Sjeverne lige koja se protivi dolasku imigranata, rekavši da će sudionici povorke tražiti "veća prava za imigrante" jer ih "Talijani ne zanimaju".  Ovaj skup "veseli krijumčare migranata" i "uvreda je za Talijane koji žive ispod praga siromaštva", dodao je Salvini.