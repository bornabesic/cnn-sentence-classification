Davor Bernardić nije ni dva mjeseca na čelu SDP-a, a već se u stranci čuju prijetnje da će ga rušiti nastavi li stranački rejting i dalje padati i doživi li stranka poraz na lokalnim izborima. O tome, aferama koje potresaju SDP, odnosima u stranci, Vladi, Ini i pripremama za lokalne izbore razgovaramo s predsjednikom SDP-a nakon sjednice Predsjedništva stranke. Što kažete na prijetnje o rušenju? SDP-ovce poznajem kao graditelje, a ne kao rušitelje. Uvijek ima nezadovoljnih, ali to je samo pojedinačni cvrkut. Pad rejtinga je činjenica? Stabilan je, na 25 posto smo, a nakon lokalnih izbora će rasti. Stranka uvijek nakon gubitaka parlamentarnih izbora doživi pad rejtinga, koji može samo rasti čim uskoro završimo našu unutarnju konsolidaciju. Kakav je cilj stranke za lokalne izbore? Imamo dvije županije i četiri županijska središta. Očekujem bolji rezultat od toga. Pripremamo se za izbore, razgovaramo s potencijalnim budućim partnerima i vjerujem da ćemo bolji rezultat i ostvariti. Razgovaramo i s HNS-om i s HSS-om. Vjerujem u dogovore, koji će biti različiti ovisno o sredinama. Što je sa Zagrebom? Još uvijek niste kazali hoćete li biti kandidat za gradonačelnika metropole ili ne? Razgovaramo s potencijalnim partnerima vodeći računa o tome da je SDP u Zagrebu uvjerljivo najjača stanka s rejtingom od 30 posto. SDP-ov kandidat za gradonačelnika Zagreba ima najbolji start. Može li to biti predsjednik stranke? U politici je sve moguće, nikad ne reci nikad. O tome će odlučiti zagrebačka organizacija. Sve više članova u stranci misli da bi bilo dobro u Zagrebu podržati Anku Mrak-Taritaš? To nije točno. Stav većine članova jest da se mora respektirati činjenica da smo najjača stranka u Zagrebu. SDP će imati svog kandidata. Za razgovor je potrebno dvoje i, ako se u Zagrebu zaista želi ponuditi alternativa, onda je važno da SDP i HNS formiraju građansku opciju za promjene. Zagreb koji će postati puno transparentniji grad s kvalitetnijim javnim prometom, javnim uslugama, grad koji će biti jeftiniji za život i u kojem će vrijediti ista pravila za sve, a ne samo za neke s boljim ulazom u gradsku upravu. Ako se naši potencijalni partneri odluče ići na izbore bez dogovora sa SDP-om, time direktno pomažu Milanu Bandiću da ostane gradonačelnik. Ako ste najjači, zašto još nemate kandidata za gradonačelnika? U politici, ako nisi prvi, onda si zadnji. Imat ćemo svog kandidata i on će se znati u idućih nekoliko tjedana. Evo, bivši ministar branitelja nudi se za tu funkciju. Je li to realno? Predrag Matić je naš drug, kolega, prijatelj, čovjek koji je u najtežim trenucima krvario za domovinu. Ambicijom dokazuje da je spreman preuzeti najteže zadatke. No, o tome će odlučiti zagrebačka organizacija. Kao i u ostalim sredinama koje će od idućeg tjedna formirati županijske stožere za izbore. Glavni je stožer osnovan, vodi ga Željko Kolar, a direktor kampanje glavni je tajnik stranke Zvane Brumnić. Je li se odustalo od nagovaranja da kandidati budu bivši ministri? Najveću odgovornost uvijek imaju predsjednici lokalnih organizacija jer po logici stvari kandidirali su se da vode te organizacije zato da bi ih vodili u pobjedu na izborima, to od njih očekuju članovi koji su ih birali. Tamo gdje procijene da će netko drugi imati veće šanse mogu predložiti druge kandidate. Nitko nikoga u SDP-u ne može ni na što natjerati, a svi mogu predlagati, odluka je na vodstvima lokalnih organizacija. Volio bih da u sve naše sredine idu naši najjači ljudi. Ali upravo najjači ljudi ne žele niti čuti za aktiviranje na lokalnoj razini. Žao mi je zbog toga. Mi moramo izgraditi više jakih pojedinaca koji su se spremni upustiti upravo u rješavanje problema građana ondje gdje se oni rješavaju, a to je na lokalnim razinama. U stranci je osnovan i sindikat. Zašto se u partiji, koja se navodno zalaže za prava radnika, upravo njeni radnici štite od nje same? Meni je simpatična pojava sindikata unutar stranke. Bilo bi dobro da je u tom sindikatu puno više zaposlenika nego što ih je trenutačno. Riječ je o šestero ljudi od nešto više od 50 zaposlenih. Oni za svoj rad u stranci primaju plaću, ali nikad ne smijemo zaboraviti da tisuće SDP-ovaca rade za stranku zato da SDP građanima ponudi politike koje omogućuju bolji život, i to potpuno besplatno. No, svi radnici u Hrvatskoj imaju se pravo sindikalno organizirati. Od svih pak očekujem da se prilagode trenutku u kojem se nalazimo. Prihodi su nam pali u odnosu na 2015. godinu, obveze moramo poštovati i to traži solidarnost. To podrazumijeva i veće članarine za saborske zastupnike, barem dvostruko, a u pojedinim slučajevima i rezanje plaća. Radi se plan restrukturiranja, želja nam je sačuvati svako radno mjesto, kako u državi tako i u stranci, ali moramo znati što je realno. Kako to da je prva “žrtva“ sistematizacije upravo sindikalna povjerenica Karolina Leaković? Funkcija međunarodnog tajnika politička je funkcija i nema veze s radnim mjestom na kojem je zaposlena Karolina Leaković. Domagoj Hajduković novi je međunarodni tajnik stranke i uvjeren sam da je najbolji izbor za tu dužnost. Moje je pravo kao predsjednika da biram svoj krug suradnika, a međunarodni tajnik jedan je od najbližih suradnika. Karolini Leaković time nisu oduzeta prava iz radnog odnosa. Što je s glasnogovornicom stranke Danicom Juričić? Putem Facebooka krenuo je, na neki način, linč protiv nje. Neki ugledni članovi pišu da je treba šutnuti na burzu, srezati joj plaću, organizirana je anketa treba li ostati glasnogovornica? Pravo je pitanje treba li nam uz 37 saborskih zastupnika, četiri potpredsjednika, 18 članova Predsjedništva, župane, gradonačelnike, glavnog tajnika… uopće glasnogovornik kao funkcija koju danas imamo. Svi su SDP-ovci koji se bave javnim poslom glasnogovornici. Međutim, nitko nikoga neće potaracati u SDP-u, barem dok sam ja predsjednik. Ne podržavam prelaženje preko granice dobra ukusa u načinu javnog izražavanja stavova. Općenito, kad se govori o korištenju društvenih mreža u Hrvatskoj, ne samo u SDP-u, treba nam puno više kulture i samokontrole. I saborski zastupnik Saša Đujić na vrlo se uvredljiv način putem Facebooka ponio prema predsjednici države? Znam da se to događa, osjetim to i svaki dan na svojoj koži. Razgovarali smo i o tom problemu na Predsjedništvu, tražimo rješenje. Što ćete, održati roditeljski sastanak? Volio bih da svi SDP-ovci što više vremena posvete promicanju SDP-a kroz pristojnu i snažnu argumentaciju naših kvaliteta, to je jedan od uvjeta za rast rejtinga stranke. Politika je javni posao, političari su javne osobe i svaka je naša riječ važna. Imamo slobodu govora, a ona podrazumijeva ponajprije i osobnu odgovornost. Bivšeg ministra financija Borisa Lalovca supruga je optužila za obiteljsko nasilje. S obzirom na to da je riječ o potpredsjedniku stranke i saborskom zastupniku, kako će se stranka postaviti u tom slučaju? Predsjedništvo je, s obzirom na tešku obiteljsku situaciju koju prolaze Boris Lalovac i njegova supruga te njihovo dijete, prihvatilo njegovu molbu da se povuče iz javnog života i političkog djelovanja dok se taj problem ne riješi. SDP osuđuje svaku vrstu nasilja, pogotovo prema ženama, i pozivamo institucije da što prije rasvijetle ovaj slučaj. Ne bi bilo ljudski, a ni pristojno, nešto više od ovog komentirati s obzirom na obiteljsku dramu u kojoj se ljudi nalaze. S obzirom na tretman koji je u stranci imao Ivo Baldasar, kako će proći vaš gradonačelnik Kutine koji ne vidi ništa sporno u tome što je bio na otkrivanju spomenika poginulom HOS-ovcu na kojem stoji natpis “Za dom spremni”? Ina je stvar za premijera. Ne može potpredsjednica Vlade zamijeniti predsjednika Vlade. On je direktno odgovoran za Inu i ovo petljanje i nesnalaženje zapravo je nesnalaženje premijera Problem s Baldasarom bio je u naknadnoj pameti. Stranka je odlučila reagirati na njegov slučaj tek nakon više od godinu dana. Mi smo zbog slučaja gradonačelnika Kutine reagirali odmah. Predsjedništvo je donijelo nekoliko zaključaka kojima osuđujemo i smatramo neprihvatljivim sudjelovanje na priredbama koje veličaju ustaški pozdrav. Izražavamo pijetet prema svim žrtvama i napominjemo da je Hrvatska ujedinjena u Domovinskom ratu i da je nedopustivo, na bilo kakav način, s bilo kakvom ideologijom prošlosti povezivati Domovinski rat i sve hrvatske branitelje koji su krvarili za ovu zemlju. Gradonačelnik Kutine Andrija Rudić dobio je opomenu kao upozorenje da nam se takve stvari više ne bi ponavljale. Idući tjedan počinje sjednica Sabora. Očekujete li da se bivši predsjednik Zoran Milanović pojavi na poslu? Ne. To smatram dijelom njegove odluke da se povuče iz politike, što je najavio u listopadu. Razgovarali smo i kao rok za to mi je spomenuo veljaču. Pozvali ste na razgovor i premijera i šefa Sabora. Imate li termine? Nemam, ali očekujem da razgovaramo u interesu države. Moramo se dogovoriti kako će se obrazovati naša djeca, kako ćemo podići kvalitetu i standard javne uprave, na koji način će Hrvatska biti energetski neovisna i koristiti sve svoje potencijale. Imamo potencijala imati gotovo besplatnu energiju u Hrvatskoj, koju ne znamo uzeti. HEP je jedan od motora koji bi trebao pokrenuti kompletnu hrvatsku energetsku priču. Moramo se dogovoriti o decentralizaciji zemlje, kako da ljudima koji imaju ideju na lokalnim razinama ostane više sredstava za izgradnju boljih uvjeta života. Hrvatsku moramo razviti u društvo koje je moderno, europsko, svjetsko, koje ulaže u znanost i inovacije. Kao društvo moramo se dogovoriti o viziji i putu kojim želimo ići. Moj je cilj bolja Hrvatska i bolje društvo, vizija zemlje koja zna gdje želi biti 2050. godine. Što je s Inom. Koji je konačni stav SDP-a? Jedna od mojih prvih odluka kao predsjednika SDP-a bila je da odemo u rafineriju u Sisak, nađemo se s predstavnicima sindikata i upozorimo da se proizvodnja i radnici moraju zaštititi. Kad je premijer najavio da će Vlada otkupiti Inu, to smo podržali jer mislimo da je dobro da vratimo hrvatsku energetsku neovisnost. Ako nismo u stanju kao drugi najveći dioničar upravljati Inom, onda je dobro da Inu vratimo u hrvatske ruke. Nakon toga je uslijedilo petljanje i priča da će se za kupnju Ine prodavati HEP. Struja je kao i voda, struju se ne prodaje. O njoj ovise umirovljenici, bolnice, škole, gospodarstvo… HEP ima golem potencijal za razvoj, pogotovo kad su posrijedi obnovljivi izvori energije. Dionicu budućnosti ne prodajete, nego je jačate i tek ojačanu stavljate u poziciju da Hrvatska od HEP-a ima puno više koristi nego sada. To što Vlada radi je sumnjivo, posebno zato što je, kad su HDZ i privatizacija u istoj rečenici, okus još uvijek gorak. Uvije su afere, Sanader, Hernadi, afera Konzultantica, privatizacija 90-ih… Dužni smo biti oprezni i držati ih na oku. Ne podržavamo privatizaciju HEP-a da bi se kupila Ina. Ali kako kupiti Inu ako se nešto ne proda? Mi imamo svoj nacrt, ali očekujemo od Vlade da prvo ponudi svoj. Ili da konačno sjednemo i razmijenimo mišljenja. Pomalo postaje jasno da se prodajom četvrtine HEP-a ne može kupiti Ina. Prema ocjeni analitičara Bloomberga, 25 posto HEP-a vrijedi nešto manje od pet milijardi kuna, a polovica Ine nešto manje od 14 milijardi kuna. To znači da su dečki u Vladi promašili cijelu računicu. Možete pogriješiti za 20 posto, ali ne možete tri puta. To pokazuje neozbiljnost Vlade. Međutim, ako nacionalnim konsenzusom jasno definiramo i znamo kako ćemo razvijati Inu nakon što je preuzmemo i pod uvjetom da imamo prostora u pregovorima s MOL-om postići prihvatljivu cijenu, sve državne energetske kompanije zajedno s državom koja ima i gotovo pola nisko zadužene Ine imaju snagu preuzeti udio od MOL-a a da se ništa ne proda. Ponovno, morate znati kamo idete da biste tamo uspješno stigli. Vlada nije pokazala da to zna. Je li onda kupnja Ine samo spin kako bi se amortizirao gubitak arbitraže? Sve je više argumenata za to da je otkup dionica Ine spin i magla, da bi se privatizirala zlatna koka, a to je HEP. S pravom smo sumnjičavi jer imamo situaciju koja nije dobra. Za tri su puta promašili računicu, ne postoji suglasje u HDZ-u oko te ideje niti se HDZ i Most o njoj mogu dogovoriti. Uz sve to, neke nepoznate ekspertne skupine rade na prijedlozima novih modela. Zanima nas koje su to skupine i koji su to potencijalni modeli. Imamo i situaciju potencijalnog sukoba interesa jer je ministrica gospodarstva Martina Dalić direktno uključena u slučaj Ina, a suprug joj je član uprave Ine i odgovoran je predsjedniku uprave Ine. Vlada taji završni dokument o arbitraži, a MOL je objavio njegove dijelove u kojima, među ostalim, piše kako je arbitražni sud zaključio da su članovi uprave Ine, ako su smatrali da im je pravo da upravljaju kompanijom nezakonito uskraćeno, mogli podnijeti tužbu Trgovačkom sudu u Zagrebu, ali ni jedan od njih to nije učinio. Pa ni gospodin Dalić. Je li vam sporno da se o svemu oglašava uglavnom potpredsjednica Vlade. Gdje su resorni ministri? Ina je stvar za premijera. Ne može potpredsjednica Vlade zamijeniti predsjednika Vlade. On je direktno odgovoran za Inu i ovo petljanje i nesnalaženje zapravo je nesnalaženje premijera. A možda i prebacivanje odgovornosti. Zašto vi skrivate SDP-ov model povratka Ine u hrvatsko vlasništvo? Imamo nacrt i želja mi je da se na razini države oformi ekspertna skupina čiji će stručnjaci biti javno poznati i koji će, vođeni nacionalnim interesom, naći najbolje rješenje. Nećemo preko koljena otkrivati modele o kojima ne postoji društveni konsenzus i konsenzus struke. Pogledajte samo način na koji se krenulo u otkup dionica Ine. Najavljeno je da će Vlada otkupiti dionice, nakon čega im cijena može samo rasti. To je način na koji se ne kupuje ni rabljeni automobil na Jakuševcu. Time je Hrvatskoj napravljena direktna šteta. Na Ini su pali Sanader, Karamarko, a i Plenković je na skliskom terenu. Tražite i reviziju Vatikanskih ugovora. Što biste konkretno mijenjali? Moj je cilj da Hrvatska efikasnije raspolaže svojim novcem i da pametno smanji proračunsku potrošnju. Idemo razgovarati na kojim se stavkama može i na Vatikanskim ugovorima napraviti razumna ušteda. To nema veze s vjerom, već samo s džepovima građana. To je stvar koju mora inicirati Vlada i tražimo da i to bude predmet razgovora. Javni je novac javna stvar. Kad ćete u Saboru tražiti izglasavanje nepovjerenja ministru obrazovanja Pavi Barišiću? Očekujem da će Barišić sam dati ostavku nakon objave službenog stava Povjerenstva da je plagijator. Ne možete s jedne strane biti plagijator, a s druge strane primjer kako sustav treba izgledati. To moramo presjeći. Ako sam ne podnese ostavku, mi ćemo tražiti izglasavanje nepovjerenja. Očekujete li u njegovu rušenju i podršku Mosta, koji je svojedobno stavio veto na imenovanje Milijana Brkića ministrom zato što je prepisao diplomski rad? Očekujem od Mosta da bude dosljedan u svojim stavovima, a od HDZ-a, sukladno izbornom programu, da budu vjerodostojni. Želio bih da zahtjev za Barišićevu smjenom dovede do tog rezultata, a ne da od samog zahtjeva radimo spektakl. Za uspjeh nam trebaju Mostove ruke u Saboru, dakle, još jedna ispravna stvar koju Božo Petrov može omogućiti građanima. Kako gledate na buru koja se podigla zbog putovanja predsjednice u SAD, o kojem javnost i dalje ne zna dovoljno? Mislim da je najviše političke štete učinila samoj sebi. Nemam ništa protiv da predsjednica bude i turistica, ali ako je riječ o službenom posjetu, sve mora biti javno i transparentno. A nije. Dugo je bila u SAD-u bez ikakvih konkretnih detalja. Samoj je sebi napravila najveću štetu. Ako premijer zna više detalja o njezinim sastancima, a njih dvoje su sukreatori vanjske politike pa bi trebao, pozivam ga da izvijesti javnost. Država se ne može voditi potajno. >> SDP-ovac Melčić: Bojim se da je politička karijera Borisa Lalovca gotova. A tako je lijepo počeo 