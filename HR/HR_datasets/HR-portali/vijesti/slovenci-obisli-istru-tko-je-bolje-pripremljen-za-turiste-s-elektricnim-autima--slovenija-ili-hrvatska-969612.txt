Foto: Hina KAKO piše slovenski portal Siol.net, mreža stanica za punjenje automobila postaje sve važniji čimbenik u turističkoj ponudi određene zemlje, pa su stoga istražili tko ima prednost u ovom području, Slovenija ili Hrvatska, a ovo su rezultati do kojih su došli.   Prema njima, Slovenija je zasad u prednosti jer već sada ima 200 punionica, dok ih je u Hrvatskoj na kraju prošlog ljeta bilo 129. Ipak, dodali su kako i Hrvatska radi na razvoju mreže punionica za električne automobile. Prednost imaju lokacije s punionicima za električne automobile  Iako postojanje punionica za električne automobile nije ključan čimbenik koji privlači turiste, neosporno je da s godinama dobiva na važnosti, a kolege iz Slovenije ukazuju na to kako će, primjerice, turisti koji su u Sloveniji došli električnim automobilom i žele produžiti u Hrvatsku, prednost dati onim hotelima, restoranima i lokacijama koje imaju punionicu za električne automobile.  "Iako je u regiji broj turista koji dolaze električnim automobilima relativno mali, njihov broj će zasigurno porasti u budućnosti, ali pitanje je hoće li naša turistička ponuda odgovarati njihovim potrebama.", piše Siol.net.  S portala Siol.net su električnim automobilom obišli slovensku obalu i nekoliko gradova u Istri kako bi zaključili kakva je ponuda u Sloveniji i Hrvatskoj. Zaključili su kako Hrvatska prilično brzo širi mrežu električnih punionica te kako je u značajnoj prednosti pred, primjerice, Srbijom i Bosnom i Hercegovinom. Ipak, zaključili su kako Slovenija ima prednost u činjenici da ima postavljene brze električne punionice uz slovensku autocestu, dok su takve punionice u Hrvatskoj tek u fazi postavljanja. Brzo punjenje automobila u Sloveniji nije jeftino  Na slovenskim električnim punionicama su uočili manu utoliko što se brzo punjenje skupo plaća, posebno za strance.   U obalnim slovenskim gradovima najbolje je pripremljen Kopar, a potom Izol, Pirana i Portorož.    Na benzinskim postajama Petrola im je rečeno kako još nemaju električne punionice u Hrvatskoj, ali kako ih planiraju napraviti u Rijeci, te u Istri.   Posjetili su i Umag, u kojemu su pronašli punionicu nasuprot Stella Marisa koju je postavio HEP. Hrvatskoj nedostaju brze punionice  Hrvatskoj zamjeraju to što nema brzu punionicu uz autocestu prema Dalmaciji. Naglasili su kako HEP planira postavljanje brzih punionica na autocesti između Zagreba i Varaždina, prema Slavonskom Brodu, kao i na autocesti prema Zadru i Puli. Naveli su kako je Hrvatska na kraju prošlog ljeta imala 129 punionica koje su namijenjene registriranim lokalnim vlasnicima električnih automobila kao i strancima.  Plan HEP-a je izgradnja mreže od 345 punionica, a 50 od njih će upravljati Hrvatski telekom. Iz HEP-a su naglasili kako je brza punionica posebno važna zbog putovanja na odmor u Dalmaciju pomoću električnog automobila.   Slovenija trenutno ima 220 električnih punionica, od čega je 81 u Ljubljani.