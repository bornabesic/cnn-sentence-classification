Porezna reforma tema je zbog koje je saborsko jutro počelo zahtjevima za stanke. Oporba je vladajuće optužila za socijalnu neosjetljivost, dok je Mostov Nikola Grmoja Vladu Zorana Milanovića optužio za zločinački pothvat zbog povećanja broja projekata obnovljivih izvora energije temeljem kojih bi trebala poskupiti struja. SDP-ov Siniša Hajdaš Dončić poručio je da je procjena njegove stranke kako će sektor ugostiteljstva zbog najavljenog podizanja stope PDV-a u tom sektoru sa sadašnjih 13 na 25 posto izgubiti oko milijardu kuna. – Sama burna reakcija turističkih djelatnika diljem Hrvatske odlučna je i najbolja poruka Vladi i ministru financija, ali i ministru turizma i ministru poljoprivrede da je ovakva najava definitivno ishitrena i neprihvatljiva da se u ovom trenutku udari na sektor koji raste ubrzano, dakle raste ako kompariramo sa drugim sektorima dva puta brže, dva puta više zapošljava nego ostali gospodarski sektori, za nas to predstavlja jednu neprihvatljivost. I mislim da će se usporiti jedan od motora ukupnog gospodarskog oporavka i za to definitivno sada nema nikakvog opravdanja. Isto tako nas zanima zašto najveći dio tereta ove reforme ide na siromašne građane, dakle također najavom dizanja PDV-a na kruh, mlijeko i lijekove – komentirao je Hajdaš Dončić. Zbog, kako kaže, nepromišljene reforme, očekuje rast cijena i smanjenje konkurentnosti ugostiteljskog sektora. – Evo ja ću osobno umjesto dva craft piva ili dva Zmajska ili Varionice popiti jedno. I to neće biti problem državi, jer će država dobit približno isti prihod od PDV-a, ali bit će problem prehrambenoj industriji tj. proizvođačima. Pa nadam se da će i proizvođači poljoprivrednih proizvoda, isto tako i alkoholnih i bezalkoholnih pića, također dići glas upravo na ovu jednu nepromišljenu reformu – tvrdi Hajdaš Dončić koji podsjeća da je većina hotelijera već ugovorila dio aranžman za iduću godinu. Rizik za Hrvatsku je i od usporavanja investicija i otežane naplate već iskorištenih kredita u turističkom sektoru. – Stoga klub SDP-a traži da se ne dira ova stopa PDV-a, u najmanju ruku da se ona obustavi i odgodi primjena ove mjere u korist hrvatskih turističkih radnika, ugostitelja i uspješnosti narodne turističke sezone. I ne bih htio da ovaj jedan dobar sektor bude nezasluženo kažnjen samo zato da bi Vlada zatvorila jedan začarani krug svoje, kako je već netko nazvao ali ću ga citirati superhik reforme – poručio je Hajdaš Dončić. IDS-ov Giovanni Sponza upitao se jesu li svi svjesni kakav će dugoročan utjecaj i rezultat polučiti porezna reforma u odnosu na održivost mirovinskog sustava, na kurikularnu reformu, na obrtnike i poduzetnike, na nacionalnu, ekonomsku komponentu. – Građani s manjim prihodima, socijalno najosjetljivije skupine građana kojih nažalost u našoj zemlji ima previše, dobit će mrvice, a bogatije skupine građana kojih ima puno manje dobiti više. Zar nije naša dužnost i odgovornost, poštovane kolegice i kolege, štiti ranjive skupine našeg društva? Ne vidim u ovim potezima socijalnu osjetljivost, a najavljuje se poskupljenje kruha i mlijeka, mislim da to dovoljno govori za sebe – upozorava Sponza te dodaje kako će ova promjena utjecati i na lokalne proračune kojim se financiraju vrtići, škole, stipendije, socijalna davanja, javni prijevoz. Lokalne sredine, naglašava, već su napravila proračune za iduću godinu, pa se pita tko će biti gubitnik ako se budu morali podizati cijene vrtića, ako se nekome uskrati stipendija – opet najsiromašniji slojevi društva koji u poreznoj reformi dobivaju mrvice? Podsjeća i kako se najavom povećanja PDV-a za ugostiteljstvo doslovno grize ruka koja nas hrani. – Stoga, poštovani predstavnici i HDZ-a i MOST-a i u Vladi i u Saboru, pred vama je temeljna obaveza da što prije dovedete temu porezne reforme u Hrvatski sabor, a tada na svima nama je odgovornost da iznjedrimo jasna, stabilna, održiva pravila koja će zaštititi socijalno najosjetljivije skupine građana, gospodarstvu dati novi zamah i konačno decentralizirati ovaj sustav kojim kontinuirano namećemo i stavljamo dodatne prepreke – tvrdi Sponza. HDZ-ov Branko Bačić kaže da je ovo prvi put da jedna Vlada svega dva i pol tjedna nakon što je imenovana izlazi s jednom velikom, ogromnom reformom koja će itekako utjecati na gospodarstvo, na standard hrvatskih građana, na rast BDP-a. – Ja moram u ime kluba HDZ-a reći da ćemo mi o ovoj poreznoj reformi raspravljati dva puta u Hrvatskome saboru. Nadam se da će nam rasprava o 16 predloženih zakona već biti dostupna idući tjedan kada će uvaženi zastupnici koji su se danas javili za riječ i tražili stanku, imati prilike ispred sebe sagledati učinak svih 16 poreznih zakona o kojima ćemo ovdje u Saboru raspraviti i donijeti konačnu odluku, a koji će zakoni onda doista predstavljati cjelovitu poreznu reformu – najavio je Bačić te ustvrdio kako sada porezni sustav karakterizira nestabilnost, pa su samo porez na dohodak, porez na dobit i porez na dodanu vrijednost mijenjani 47 puta od kada su doneseni. – Točno je ovo što je kolega Hajdaš Dončić rekao, a to je da će doći do povećanja stope određenih prehrambenih artikala. No ja želim jasno reći da sindikalnu košaricu ne čini samo prehrambeni proizvod – kazao je Bačić. Mostov Nikola Grmoja kaže da se u Saboru već desetak dana raspravlja o reformi, ali i da Most brine o socijalno najugroženijima i vodi konstruktivne razgovore s kolegama iz HDZ-a želeći vidjeti kakve će učinke imati na socijalno ugrožene, na hrvatski turizam. – Govorio bih ovdje o jednoj temi koja je usko vezana uz poreznu reformu. Radi se o poskupljenju električne reforme. I porezna reforma i standard hrvatskih građana u idućoj godini i godinama koje dolaze su ugroženi jer ste vi za to digli ruke. I vi i gospodin Hajdaš i ekipa koja sjedi s moje lijeve strane. Na zadnjoj sjednici Milanovićeve Vlade, ali izvanrednoj sjednici Sabora, pod krinkom socijalnih naknada, odnosno vaučera, dogodila se pljačka koja se mjeri u milijardama kuna. Znači u 2017. za interese pojedinih skupina, a na štetu hrvatskih građana jer je donesena takva odluka da će naša industrija biti manje konkurentna i tu pljačku Vrdoljaka i Milanovića osjetit će svaki hrvatski građanin na svojoj koži – poručio je Grmoja. Naglašava kako je sljedeće 2017. potrebno za isplatu poticajne cijene 2,1 milijarda kuna što znači manjak od milijardu kuna, a do 2020. kumulativno nedostaje 6,23 milijarde kuna. – Znači, da bi se ovaj zločinački pothvat proveo, nije dovoljno imati samo ministra gospodarstva, trebalo je okupirati institucije i o tome nitko ne govori. Ovo je jedna od najvećih pljački u povijesti Hrvatske i vi tada niste mislili na socijalno ugrožene. Most će ozbiljno uzeti u obzir činjenice kako bi se sve analiziralo i donijela najbolja moguća reforma koja će brinuti o socijalno ugroženima – naglasio je Grmoja. Potom je predsjednik Sabora Božo Petrov zamolio zastupnike "da biraju riječi u Saboru", pa se SDP-ov Gordan Maras požalio na povredu Poslovnika. – Vi ne biste trebali moliti zastupnika da me ne vrijeđa. Ovdje su se koristile riječi pljačka, što može biti figurativno i stilski i malo lepršavo od Grmoje, OK, ali "zločinački pothvat" to su vrijeđanja i trebali biste upozoriti zastupnika da se tako ne izražava jer bi onda netko mogao posumnjati u sposobnost Mosta jer oni godinu dana upravljaju tim sektorom pa zašto to nisu promijenili. Zašto, ako ste toliko sposobni, u godinu dana "zločinački pothvat" niste spriječili, gospodine Grmoja, vi i gospodin Panenić – ustvrdio je Maras. >> Pernar, Maras, Glasnović i Bulj postali su novi vladari Sabora 