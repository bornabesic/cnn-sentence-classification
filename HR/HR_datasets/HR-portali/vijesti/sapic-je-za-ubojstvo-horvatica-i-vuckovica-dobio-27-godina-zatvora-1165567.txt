Novo sudsko vijeće karlovačkog Županijskog suda, kojim predsjeda Sanda Janković, u ponovljenom je suđenju Boška Šapića osudilo po optužnici državnog odvjetništva za teško ubojstvo Alvina Horvatića, dakle iz ljubomore, te za ubojstvo Dejana Vučkovića u studenome 2013. godine kod noćnog kluba Heart u Vojniću. Za teško ubojstvo dobio je 21 godinu, kako je objašnjeno, najmanju moguću kaznu za tu vrstu kaznenog djela, a za ubojstvo osam godina zatvora, ukupno 27 godina. To je čak pet godina više nego u prvoj presudi Županijskog suda koju je poništio Vrhovni sud. Tada je B. Šapića sudsko vijeće na čelu s Antom Ujevićem osudilo za dva ''obična'' ubojstva i dobio je 13 i 12 godina zatvora. Sudac Ante Ujević tada je kazao kako je, slijedom iskaza svjedoka, ali i nalaza psihijatrijskog vještačenja, utvrđeno da Boško Šapić nije bio vođen ljubomorom prema Alvinu Horvatiću. No novo sudsko vijeće smatralo je drukčije, da je ljubomore zbog neraščišćenih odnosa između Šapićeve djevojke Viktorije Jakuš Mejarec i njezina bivšeg dečka Alvina Horvatića u trenutku počinjenja dvostrukog ubojstva ipak bilo. – Boško Šapić tijekom kritične zgode bio je izazvan, isprovociran, ali nije postupao u nužnoj obrani i njegova je reakcija na provokaciju bila prekomjerna. Iako B. Šapić nije bio patološki ljubomoran, s obzirom na SMS prepisku s djevojkom Viktorijom Jakuš Mejarec od noći ranije, kada mu je ona pisala da će, ako prekine vezu s njom, otići s A. Horvatićem, smatramo da je u ključnom trenutku ipak bio vođen ljubomorom kada je napao Alvina Horvatića i Dejana Vučkovića te da tu emociju nije mogao kontrolirati. Uz to, čitavom događaju prethodio je i verbalni sukob i mi ne možemo odvojiti ta dva događaja; verbalni sukob B. Šapića i A. Horvatića nakon čega je, utvrdili smo, A. Horvatić izvukao B. Šapića iz vozila i prijetio mu da će sada vidjeti, dok je Boško psovao, ali to izvlačenje, u kojemu je B. Šapić uzeo nož iz automobila, nije bilo takvo da bi izazvalo toliku reakciju napadnutog Šapića. Nije bilo tragova na optuženiku poput potrgane odjeće, niti su nađeni tragovi na automobilu kao što je otrgnut retrovizor, o čemu optuženik govori u obrani – objasnila je sutkinja S. Janković. Olakotnim okolnostima smatra njegovu mladost, neosuđivanost te smanjenu ubrojivost i strah u trenutku napada te veliki doprinos A. Horvatića tragediji. – Zadali ste sedam ubodnih rada A. Horvatiću i jednu D. Vučkoviću, a neke od tih rana upućuju na to da niste samo nasumično mahali nožem jer su neke od rana ubodne. Vaše kajanje smatram formalnim, nedovoljno iskrenim. No nesporno je da je Alvin Horvatić imao velik doprinos tragediji, prilikom počinjenja kaznenog djela imali ste 21 godinu, a danas imate 24 godine. Mladi ste, i stoga je zatvorska kazna blaga, jer smatramo da je 27 godina zatvora dovoljno vremena da preispitate događaje i svoje ponašanje i da nakon toga dobijete novu šansu i priliku za život na slobodi, dok su druga dva života nepovratno izgubljena. Trebat će vam resocijalizacija – dodala je sutkinja Sanda Janković. Odvjetnik B. Šapića najavio je žalbu Vrhovnom sudu. >> Ponovljeno suđenje za dvostruko ubojstvo: Glavna svjedokinja neće svjedočiti jer se u međuvremenu udala i rodila >> Alvin je imao sedam rana, a Dejanu je presudio kobni ubod u vrat