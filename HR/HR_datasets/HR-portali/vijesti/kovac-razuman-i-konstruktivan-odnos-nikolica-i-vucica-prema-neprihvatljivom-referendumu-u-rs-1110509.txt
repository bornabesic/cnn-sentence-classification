Hrvatski ministar vanjskih poslova Miro Kovač pozitivnim je u četvrtak ocijenio distanciranje najviših dužnosnika Srbije od najavljenog referenduma u Republici Srpskoj izražavajući nadu kako će to u konačnici pridonijeti da tog spornog izjašnjavanja ne bude. "Pozdravljamo to da su se vlasti u Srbiji ogradile od nakane čelnika RS-a da se održi referendum", kazao je Kovač u telefonskoj izjavi za sarajevsku komercijalnu televiziju TV 1 koju je dao iz Potsdama, gdje je tijekom dana bio na konferenciji OESS-a. Kovač je ponovio ranije izneseno stajalište kako je za Hrvatsku neprihvatljiva nakana vlasti RS da 25. rujna održe referendum kojim bi se osporio autoritet Ustavnog suda BiH. Izrazio je nadu kako će stajalište predsjednika i premijera Srbije pridonijeti da Banja Luka u konačnici odustane od referenduma. "Vrlo je važno da se državni vrh Srbije pokazao razumnim i konstruktivnim", kazao je Kovač. Ponovio je kako je za Hrvatsku najvažnije da Bosna i Hercegovina napreduje na svom europskom putu, pri čemu joj je spremna pružiti svu potrebnu potporu. >> Nikolić i Vučić ne podržavaju referendum u RS-u, ali osudili 'organizirane napade protiv srpskog naroda' 