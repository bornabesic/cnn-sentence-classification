Slovenija ne pristaje na pregovore kojima bi se došlo do kompromisnog rješenja za vino teran, izjavio je ministar poljoprivrede Tihomir Jakovina u Luksemburgu, gdje se na marginama Vijeća EU za poljoprivredu i ribarstvo sastao sa slovenskim kolegom Dejanom Židanom. Slovenija je zaštitila naziv kraški teran kao vino s geografskim podrijetlom, pa ne namjerava dopustiti da se u Sloveniji i uopće na području EU od 1. srpnja prodaje istarsko vino teran. Jakovina je Židanu predložio da se teran zaštiti kroz zajedničku, prekograničnu zaštitu s obzirom da se proizvodi u dijelovima Hrvatske, Slovenije i Italije. - Nažalost, nismo naišli na veliko razumijevanje na sastanku sa Slovencima - rekao je Jakovina i najavio da će se dodatno konzultirati s Talijanima, ali i s predstavnicima Europske komisije. No, u Komisiji podsjećaju da hrvatski pristupni ugovor ne predviđa nikakvu zaštitu ili iznimku za teran iz hrvatske Istre te da ga stoga neće biti moguće plasirati na tržište nakon ulaska Hrvatske u EU. >> Trilaterala Hrvatska – Italija – Slovenija za zaštitu terana