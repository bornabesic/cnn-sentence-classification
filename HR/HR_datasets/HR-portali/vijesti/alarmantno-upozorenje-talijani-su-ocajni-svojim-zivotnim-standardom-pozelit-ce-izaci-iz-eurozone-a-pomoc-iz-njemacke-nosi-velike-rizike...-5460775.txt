Talijani će na koncu poželjeti izaći iz eurozone ako se njihov životni standard ne poboljša, upozorio je u razgovoru za njemačke medije čelnik ekonomskog instituta Ifo. "Životni standard u Italiji na istoj je razini kao i 2000. godine. Ako se to ne promijeni, Talijani će u nekom trenutku reći: 'ne želimo više tu eurozonu'", kazao je Clemens Fuest u razgovoru za dnevni list Tagesspiegel, objavljenom u nedjelju. Napomenuo je također da ako njemački parlament odobri program pomoći Italiji, njemačkim poreznim obveznicima natovarit će na leđa rizike "čije razmjere ne poznaje niti ih može kontrolirati". Njemački parlamentarni zastupnici ne bi to trebali prihvatiti, smatra Fuest. Italija nije zatražila program pomoći, napominje Reuters. Vlada u Rimu fokusirala se na jamčenje stabilnosti financijskog sektora, počevši sa sanacijom posrnule banke Monte dei Paschi di Siena.