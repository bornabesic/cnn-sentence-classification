Već treći dan policija traga za 30-godišnjim bjeguncem Danijelom Brnosem koji je u nedjelju pucao u bivšu djevojku i 23-godišnjeg mladića u Vrsaru. Od njega ni traga, što potvrđuju i u Policijskoj upravi istarskoj te kažu da se potraga nastavlja. Po cijele dane i noći dan policija je pred Danijelovom kućom gdje ga neutješno čeka majka Dolores, koja se plaši da je njezin sin digao ruku na sebe. - Sin mi se ne javlja već dva dana. Zovem ga i pišem mu poruke, ali mobitel mu je isključen. Napisala sam mu da ga mama moli da se javi policiji, neutješna je Dolores, koja kaže kako apelira na sina da se vrati i da će se stvari posložiti. Iako nije poznavala sinovu djevojku, u posljednje vrijeme često je slušala njihove prepirke preko mobitela: - Nije joj vjerovao, a ona mu je lagala, nastavlja Dolores i dodaje kako je njezin sin s djevojkom planirao otvoriti fast food u Vodnjanu: - Njegovi su računi blokirani zbog ovrha, pa je sav novac stavljao na račun djevojke. U posljednje je vrijeme, za razliku od prošlosti, vodio mirniji život. Zaposlio se u građevinskoj tvrtki i bio je jako zaljubljen. No, u nedjelju je, otkriva majka, bio nemiran i tepao joj 'mamice', što je bilo neuobičajeno, častio je ljude u obližnjem kafiću, a nakon toga krenuo je za Vrsar. - Samo je trebao moju sliku staviti ispred sebe i ne bi to učinio, rekla je neutješna Dolores, koja misli kako njezin sin nije mogao otići daleko i sumnja da je bio sam u automobilu. U šoku su i susjedi: - Bio je veseljak, uvijek nas je pozdravljao. Gotovo mi je puklo srce kad sam čula što se dogodilo. Kažu i kako je otac osumnjičenog prije nekoliko dana otišao na put u Bosnu. Ispred autolimarskog obrta u njegovu vlasništvu ovih su dana samo patrole policije. Podsjetimo, sumnja se kako je Danijel Brnos u nedjelju u popodnevnim satima ispred hotela u Vrsaru ispalio nekoliko hitaca iz pištolja u djelatnike hotela, 19-godišnjakinju i 23-godišnjaka, koji su odmah prevezeni u pulsku Opću bolnicu. Izvan su životne opasnosti. Goran Sebelic / CROPIX   Policijski apel Za Danijelom, koji je otprije poznat policiji, još se traga. Tridesetogodišnjak je u vrijeme počinjenja kaznenog djela bio obučen u sivu majicu s kapuljačom. Sumnja se da se s mjesta događaja udaljio u sportskom automobilu, navodno marke BMW, pa PU istarska apelira na sve koji imaju bilo kakve informacije o bjeguncu ili su ga možda vidjeli da to jave na telefon 192, najbližem policajcu ili policijskoj postaji. Policija je sigurno pokušala locirati Brnosa i preko signala mobitela, ali je pitanje je li to bilo moguće ako se ugasio pa ga bazne stanice teleoperatera nisu mogle locirati. Neke objekte, za koje se pretpostavljalo da bi ih mogao koristiti, u nedjelju su pretražili i pripadnici riječke jedinice Specijalne policije. Izlaze s Istarskog ispilona i iz tunela Učka, kao i m jesto u kojem Brnos živi, kontroliraju policajci s dugim cijevima...