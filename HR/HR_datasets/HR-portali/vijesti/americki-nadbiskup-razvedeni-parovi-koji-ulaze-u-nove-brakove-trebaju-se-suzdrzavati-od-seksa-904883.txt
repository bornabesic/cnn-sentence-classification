Screenshot: YouTube  RAZVEDENI parovi koji se odluče uči u nove brakove trebali bi se suzdržavati od seksa i živjeti kao braća i sestre, a homoseksualni odnosi stvaraju moralnu zbunjenost, smatra nadbiskup iz Philadelphie Charles Chaput.  Nadbiskup poznat po ekstremno konzervativnima stavovima nedavno je na web stranici  nadbiskupije za svoje vjernike izdao popis smjernica o seksualnom ponašanju.  "Samo će život u čednosti razvedenim i ponovo građanski vjenčanim vjernicima omogućiti pristup sakramentima pokore", objavio je nadbiskup.     Vjernike koji osjećaju privlačnost prema ljudima istoga spola poziva da žive u heteroseksualnim brakovima i imaju djecu, te izbjegavaju istospolne intimnosti.  Nadbiskup navodi da su homoseksualni odnosi u ozbiljnoj suprotnosti s katoličkim vjerovanjima, te stvaraju osjećaj moralne zbunjenosti u zajednici. Prema njegovim pisanim uputama, oni koji osjećaju privlačnost prema osobama istoga spola pozvani su da žive u čednosti, mogu računati na potporu, prijateljstvo i razumijevanje ako u svojim nastojanjima ne uspiju.  Ljudi koji žive u istospolnim zajednicama, razvedeni i ponovo vjenčani župljani te nevjenčani parovi ne smiju sudjelovati u katoličkim vijećima.  Nova pravila su na snagu stupila prvoga srpnja, a na njihovo je objavljivanje  utjecala "Amoris Laetitia", apostolska pobudnica pape Franje o supružničkom i obiteljskom životu iz travnja ove godine.