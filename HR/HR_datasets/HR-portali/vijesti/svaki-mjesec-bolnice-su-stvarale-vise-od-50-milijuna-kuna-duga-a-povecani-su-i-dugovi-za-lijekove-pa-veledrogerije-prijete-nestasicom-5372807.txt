Zdravstvo će 2016. završiti s novim gubitkom od 1,5 milijardi kuna, a ukupni dug mogao bi se popeti na oko 4 milijarde kuna. U proračunu za 2017. nema rješenja za očitu dubiozu kojoj je u velikoj mjeri kumovao bivši ministar zdravstva Dario Nakić. Naime, svaki mjesec bolnice su ove godine stvarale više od 50 milijuna kuna duga, a povećani su i dugovi za lijekove do te mjere da veledrogerije ozbiljno prijete nestašicom nastavi li se neplaćanje lijekova isporučenih bolnicama čak prije dvije godine. Zbog toga su bila velika očekivanja od proračuna. No, ukupno povećanje za zdravstvo u budućem proračunu ne prelazi 100 milijuna kuna. Riječju, ukupni transfer HZZO-u za neosigurane osobe i onaj na ime trošarina na cigarete neće biti veći od 2,5 milijardi kuna, što je, kaže ministar Milan Kujundžić, kap u moru jer se na godišnjoj razini zdravstvo poskupljuje najmanje za 5 posto. U suprotnom nema novih lijekova, novih metoda niti zanavljanja opreme. Ministar potvrđuje da su dugovanja velika i kaže kako se hitno mora naći rješenje za njihovo podmirenje jer je očito da količina novca koja stiže u zdravstvenu blagajnu nije dovoljna za održavanje sustava na trenutačnoj razini. - Stari dugovi sigurno se neće moći riješiti iz ukupnog zdravstvenog proračuna. No, racionalizacijom se može povećati kvaliteta usluga za isti iznos kuna - kaže Kujundžić. - Dugovi su u ovoj godini povećani za čak 40 posto u odnosu na kraj 2015. Kako u 2016. nije bilo kapitalnih investicija, nije bilo katastrofalne epidemije, nije došlo do povećanja plaća u zdravstvu, nisu plaćeni dobavljači, udvostručile su se liste čekanja pa se manje trošilo, nameće se pitanje gdje je to ministar Nakić preusmjerio milijardu kuna - pita se bivši ministar Siniša Varga. Dodaje kako će se Kujundžić morati pomiriti s činjenicom da je za zdravstvo ova godina u potpunosti propala i oštro krenuti u 2017. s provedbom master plana bolnica, racionalizacijom u raspodjeli opreme i zaposlenih te čvrsto kontrolirati upravna vijeća i ravnatelje bolnica. - Ako to napravi transparentno, prema pravilima struke, neće biti potrebno opteretiti građane novim nametima u zdravstvu. U protivnome možemo opet očekivati nastojanja da se poveća dopunsko osiguranje, participacije i uvede nadstandard. Podsjećam da je sustav zdravstva u 2015. godini nakon izlaza HZZO-a iz riznice poslovao pozitivno i smanjio se dug prema dobavljačima za 300 milijuna kuna te povećale plaće u zdravstvu, prepolovljenje su liste čekanja i na listu stavljeni novi lijekovi - zaključuje Varga. Činjenica jest da se u ovoj godini zdravstvenim sustavom nije upravljalo na dobar način. Ponovo su uvedeni bolnički limiti, što znači da nije bilo kvalitetne kontrole ispostavljenih bolničkih faktura i izvršenog posla, dio bolnica “vraćen” je ukidanjem zakona o sanaciji lokalnoj samoupravi, a na kraju su se zbog loše kontrole sustava morali bilježiti u većoj mjeri neopravdani gubici. Na ministru je Kujundžiću da napokon u zdravstvo uvede sistem čistih računa i optimalnog poslovanja s raspoloživim kunama.