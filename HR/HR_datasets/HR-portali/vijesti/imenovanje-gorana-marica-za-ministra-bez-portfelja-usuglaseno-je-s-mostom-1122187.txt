Mandatar Andrej Plenković uputio je kasno u utorak u saborsku proceduru prijedlog potvrđivanja nove vlade u kojem se, uz ranije planirane ministre, predlaže i imenovanje HDZ-ova Gorana Marića za ministra bez portfelja koji će voditi brigu o upravljanju državnom imovinom i koordinirati državne urede, a predsjednik Sabora Božo Petrov potvrdio je da je takvo rješenje usuglašeno s Mostom.  "Postojala je i ta mogućnost, to je bila jedna od tema sinoć. Bitno nam je da postoji osoba koja će koordinirati različitim uredima i ministarstvima, može biti zamjenik ili ministar bez portfelja. Što se nas tiče, gospodin Marić je kvalitetna osoba i to podupiremo", izjavio je u srijedu Petrov novinarima pred početak zajedničke sjednice klubova Mosta i HDZ-a.  Ujutro su se pojavile i neslužbene informacije kako Marić odbija biti ministar bez portfelja i traži jamstvo da će se u skoro vrijeme formirati novo ministarstvo, a Petrov ne odbija takvu mogućnost.  "Nismo razgovarali o tome. Ostavio bih otvorenom i moguću rekonstrukciju (Vlade). To će se vidjeti u hodu. Mislim da nije dobro u prvom trenutku lomiti preko koljena da se određena ministarstva spajaju, ali da se rade neke promjene koje će biti korisne, zašto ne", rekao je Petrov, ali i dodao kako ne vjeruje da će se broj ministarstava povećati. Petrov je zadovoljan programom Plenkovićeve vlade. "Vjerujemo da će se po njemu raditi iduće četiri godine. Što se tiče sastava vlade, svoj prijedlog je dao HDZ, dio ministarstava koja su dana Mostu smo mi dali. Nadam se da će postojati partnerska suradnja i da će to biti mnogo stabilnije nego što je bilo prvi puta", rekao je. Petrov kaže i kako ono što je ispregovarano u proteklih mjesec dana smatra sporazumom te da ne namjerava potpisivati dodatne koalicijske sporazume. "Meni ne treba potpis, vjerujem da bi riječ trebala biti svetinja. Ako smo se nešto dogovorili, vjerujem da ćemo se toga držati", poručio je. >> Petrov: Ovo je dramatično drugačije iskustvo nego prošli put 