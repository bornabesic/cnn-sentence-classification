Sedam dana kampiranja i tri festivalska dana prepuna glazbe i dodatnih sadržaja očekuje publiku jedanaestog INmusic festivala među kojima su i kamperi koji su već počeli stizati na Jarun. Na samom dolasku odmah su mogli primijetiti najveću novost ove godine - repliku Teslina tornja visoku 30 metara koja svojom impresivnošću privlači pažnju s druge strane Jarunske obale. Jedinstvenost i ljepota lokacije kampa i festivala oduševljava brojne posjetitelje iz godine u godinu koji se rado vraćaju uživati u svim pogodnostima kampa. Za sve posjetitelje kampa osigurana je topla voda, mogućnost punjenja mobitela i wireless internet, unutar kampa nalazi se trgovina te je osiguran prostor za čuvanje osobnih stvari. Uz osnovni sadržaj, kamperi će u sedam dana boravka moći uživati i u kupanju te sportu, glazbi, posjetima gradu i zanimljivim lokacijama diljem Hrvatske. Ove godine INmusic festival nudi i nekoliko novih izleta. Osim već standardnih izleta na Plitvice i kajaking Mrežnicom, u ponudi su šetnje Zagrebom te za one malo aktivnije biciklistički izlet na Medvednicu. Ove godine u kamp stiže i jedan avanturistički gost iz Beograda, Ivan K. koji je na svom biciklu prošao oko 400 kilometara kako bi uživao u kampu, a ponajviše u festivalu i nastupu grupe Florence + The Machine. Na festival i u kamp dolaze i mladenci iz Britanije koji su odlučili provesti svoj medeni mjesec na INmusicu jer, kako kažu, izbor je bio jako jednostavan uzevši u obzir line-up i prekrasnu lokaciju. Kamp će za posjetitelje biti otvoren od 12 sati 17. lipnja do 12 sati 24. lipnja. Uz već spomenute sadržaje kamperi će uživati u radionicama joge, kupanju te svim sadržajima Jaruna – odbojka i rukomet na pijesku, mali nogomet, skate park, rolanje, vožnja biciklima, stolni tenis, viseća kuglana, mini golf, badminton i mnoštvo drugih aktivnosti koje nudi zagrebački Jarun. Pontonski most koji spaja kamperske s festivalskim otokom također je jedna od atrakcija festivala. S druge strane mosta kampere i posjetitelje očekuje još puno iznenađenja. Među prvim atrakcijama koje će kamperi vidjeti svakako je Teslin toranj koji služi kao podsjetnik na genijalno ljudsko stvaralaštvo i Nikolu Teslu, čovjeka koji je osvijetlio svijet. Osim Tesle, toranj je hommage glazbenim genijalcima koji su nas ove godine napustili prerano, prvenstveno Davidu Bowieju. Tridesetmetarski toranj poziva da se zaviri unutra gdje će se uz dnevna predavanja o Tesli, prikazivati projekcije o Teslinom te Bowijevom životu i stvaralaštvu. Za svega nekoliko dana počinje jedanaesto izdanje INmusic festivala gdje ćemo od 20. do 22. lipnja uživati u nastupima Florence + The Machine, PJ Harvey, Gutterdämmerung featuring Henry Rollins, Jake Bugg, Skunk Anansie, The Kooks, Wilco, Django Django, Barns Courtney, Pennywise, The Coral, Yeasayer, Kawasaki 3p, Pat Thomas and the Kwashibu Area Band, Orkesta Mendoza, Monoswezi, Shearwater, My Baby, FùGù Mango, The Bambi Molesters, Gustafi, Gretta, Chui, Žen i mnogi drugi! Ulaznice su dostupne putem službenog festivalskog web shopa, mogu se uplatiti u više od 100 poslovnica OTP banke Hrvatska te se mogu kupiti u Dirty Old Shopu u Zagrebu. Cijena trodnevne ulaznice iznosi 349 kuna (+ transakcijski troškovi), cijena dnevne ulaznice iznosi 300 kuna (+ transakcijski troškovi) dok je cijena za sedmodnevni festivalski kamp 250 kuna (+ transakcijski troškovi). Kamperske ulaznice, kao i jednodnevne ulaznice za festival, dostupne su isključivo putem webshopa te ako se ne rasprodaju bit će dostupne i na ulazu u festival. Više informacija dostupno je na INmusicovim društvenim mrežama i službenoj web stranici: www.inmusicfestival.com.