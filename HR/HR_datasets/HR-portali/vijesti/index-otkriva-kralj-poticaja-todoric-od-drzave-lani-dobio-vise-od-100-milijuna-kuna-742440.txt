Foto: Agrokor/Index "KRALJ POTICAJA" Ivica Todorić je i za 2013. godinu dobio najveće državne potpore. Tvrtke iz sastava njegova koncerna Agrokor ponovno su dobile od države više od 100 milijuna kuna, a listu najvećih korisnika državnih poticaja iznova predvodi Todorićevo Belje.  Kako Index doznaje iz Agencije za plaćanja u poljoprivredi, ribarstvu i ruralnom razvoju (APPRRR), u 2013. godini je ukupno bilo 115.000 korisnika potpora, kojima je ukupno isplaćeno gotovo 2,4 milijarde kuna (2.367.744.037,70 kuna potpora). Prosječna ukupna isplata tijekom 2013. godine po pojedinom korisniku je 20.589,08 kuna.  Detaljni pregled isplata potpora APPRRR objavljuje u drugoj polovici godine pa su tako na njihovim stranicama zasad i dalje dostupne samo liste za 2012. godinu, a Index vam donosi tablicu 20 najvećih korisnika poticaja u 2013. godini.   Čak četiri Todorićeve tvrtke među Top 10 korisnika poticaja  Todorićevo Belje za 2013. godinu je dobilo 56.393.613,33 kune, što je najveći iznos poticaja isplaćenih za proteklu godinu. Od Todorićevih tvrtki na popisu se među 10 najvećih korisnika poticaja u 2013. godini nalaze čak četiri tvrtke - uz Belje su tu i vukovarski Vupik sa 19.599.142,85 kuna poticaja, Agrofructus sa 19.131.431,79 kuna poticaja i Pik Vinkovci sa 11.856.267,76 kuna poticaja.   Samo spomenute četiri Todorićeve tvrtke dobile su oko 107 milijuna kuna državnih poticaja, a je li Todorić dobio još koji milijun za poticaje preostalim tvrtkama iz svog koncerna bit će poznato nakon što APPRRR objavi cjeloviti popis dodijeljenih poticaja.  U 2012. godini su kompanije koncerna Agrokor od države ubrale 143 milijuna kuna državnih poticaja, a čak tri Todorićeve tvrtke našle su se među pet onih koje su dobile najviše iznose - Belje kao prva sa 75,5 milijuna kuna, Vupik kao druga sa 31 milijun kuna te Pik Vinkovci na petom mjestu sa 16 milijuna kuna. I ranijih godina Todorićeve tvrtke dobile su ogromne poticaje - 2011. godine dobile su čak 174,2 milijuna kuna državnih poticaja, 2010. godine 153 milijuna kuna, a 2009. godine 151 milijun kuna. "Veliki igrači" poput Todorića već tradicionalno od države dobivaju najveće poticaje jer se državne potpore dodjeljuje prema broju zemljišnih hektara i broju grla stoke. A s Todorićem se na tom polju nemoguće mjeriti.  Dio novca za poticaje stiže iz EU fonda  "Za proizvodnu 2013. godinu (isplata u kalendarskoj 2014. godini) od ukupne financijske omotnice od 373 milijuna eura za izravna plaćanja u poljoprivredi iz Europskog fonda za jamstva u poljoprivredi, Hrvatskoj je bilo na raspolaganju 25 posto navedenog iznosa. Taj je iznos Agencija za plaćanja već isplatila poljoprivrednicima u veljači ove godine te od Europske komisije u travnju dobila refundaciju sredstava u iznosu od 93,4 milijuna eura.  U ovoj godini očekujemo isti broj korisnika izravnih plaćanja kao i prošle godine, a iznos isplate za proizvodnu 2014. godinu utvrdit će Ministarstvo poljoprivrede, sukladno raspoloživim proračunskim sredstvima", kažu u Agenciji za plaćanja u poljoprivredi, ribarstvu i ruralnom razvoju.