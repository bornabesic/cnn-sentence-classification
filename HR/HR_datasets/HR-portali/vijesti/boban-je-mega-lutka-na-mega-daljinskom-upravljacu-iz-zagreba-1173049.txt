Mostov kandidat za splitsko-dalmatinskog župana Miro Bulj je za najave svoga protukandidata iz HDZ-a Blaženka Bobana o brojnim cestovnim i nautičkim infrastrukturnim projektima rekao kako u takva HDZ-ova obećanja "brda i dolina" više nitko ne vjeruje, te da nije riječ ni o kakvim "mega projektima", već o tome da je Boban "mega lutka na mega daljinskom upravljaču iz Zagreba". - Boban niti moje amandmane nije podržao kada su u pitanju škole u Zagori, niti ravnomjeran razvoj cijele županije, niti se borio za sredstva koja su ukinuta u Dalmatinskoj zagori. Ukratko, nije podržao ništa ključno za ovu županiju, a zbog čega ja nisam digao ruku za proračun! Njegov jedini program kao zamjenskog kandidata za župana je zapošljavanje rodbine, a sve što je 'mega' ovdje nisu projekti već on - mega lutka na mega daljinskom upravljaču iz Zagreba - poručio je Bulj, a njegovu reakciju na Bobanove najave prenose iz Mosta u priopćenju. "Nisu u stanju ni most do Čiova dovršiti u roku..." Naime, Boban je u Splitu predstavio cestovne i nautičke infrastrukturne projekte koji bi se većinom financirali iz EU fondova, pri čemu je tunel kroz Kozjak označio kao najvažniji županijski projekt zbog kojeg je, dok se ne pokrene, "spreman i kampirati u Zagrebu". Bulj mu odgovara da obećava "puste infrastrukturne mega projekte", te poručuje i njemu i HDZ-u "da su dosta bojali tunele i lagali ljudima". - Nisu u stanju ni most do Čiova dovršiti u roku, a o Pelješkom mostu - čije su gradilište slavno otvorili prvo prije 12 godina, a onda ponovno prije 10 godina - da ne pričamo, jer ispadaju smiješni - ističe Mostov kandidat za župana. - Možete gospodo obećavati brda i doline, ali narod više ne vjeruje u te vaše budalaštine. U ovoj županiji vladate 25 godina i u tih 25 godina ste pokazali samo da ste nesposobni. Žalosno je slušati priče o megaprojektima od ljudi koji su doveli županiju do ovakvoga stanja, koji su davali koncesije svojim gazdama. Ispada da će asfaltirati more od Splita do Brača - zaključuje Bulj.