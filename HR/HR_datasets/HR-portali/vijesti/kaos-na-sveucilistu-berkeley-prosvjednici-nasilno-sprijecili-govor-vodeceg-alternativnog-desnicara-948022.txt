Foto: Twitter GOVOR kontroverznog predvodnika "alt-right" pokreta i urednika portala Breitbart News Mila Yiannopoulosa na Sveučilištu Berkeley otkazan je jučer zbog nasilnih prosvjeda. Iz sveučilišta su priopćili kako su prosvjednici zapaljivim "molotovljevim koktelima"i vatrometom zapalili vatru koja je zahvatila i reflektor te istima gađali policiju koja je osiguravala događaj. Usto su i postavljenu metalnu barikadu zabili u vrata. Šestoro ljudi, koje su prosvjednici napali, dobilo je prvu pomoć zbog ozljeda, prenosi NBC. Urednik Breitbarta i gorljivi pristaša Trumpa Neki od prosvjednika skandirali su "otvorene granice svima, bez zabrana, bez zidova", referirajući se na politiku predsjednika Donalda Trumpa. Yiannopoulosu je gorljivi pristaša Trumpa i jedan od najistaknutijih predstavnika "alt-right" pokreta koji se povezuje s Trumpovom pobjedom. Podsjetimo, Trumpov glavni savjetnik Steve Bannon, kojem se pripisuje ključni utjecaj na izvršne uredbe koje je predsjednik donio u prvom tjednu, bivši je glavni urednik Breitbarta. Sveučilište osudilo nasilje "Nasilje je započela grupa od nekih 150 maskiranih agitatora koji su došli na kampus i ubacili se u inače nenasilni prosvjed (protiv Yiannopoulosa)", navodi se u izjavi Sveučilišta Berkeley. Događaj je otkazan oko 18 po lokalnom vremenu "usred nasilja, uništavanja vlasništva i brige za javnu sigurnost", dok je 1500 ljudi u tom trenutku bilo u dvorani. "Osuđujemo na najoštriji mogući način nasilje i nezakonito ponašanje koje smo mogli vidjeti i duboko žalimo što je ova taktika sada zasjenila legitimne i zakonite prosvjede protiv prisutnosti i stavova govornika", zaključuje se u izvješću.   Sam Yiannopoulos je u video-objavi na Facebooku objasnio da je evakuiran iz dvorane i za nerede okrivio nasilne ljevičarske prosvjednike: "Ljevica je apsolutno prestravljena zbog slobodnog govora i učinit će sve da ga uguši", rekao je. Prosvjednici: "On je neo-fašist" Kritičari Yiannopoulosa, s druge strane, optužuju ga za rasizam i seksizam, zbog čega je mu je i Twitter ugasio profil kad je izvrijeđao i potakao svoje sljedbenike da maltretiraju crnu glumicu Leslie Jones. Yiannopoulos, inače deklairani homoseksualac, stekao je reputaciju kao netko tko namjerno diže prašinu provokativnim i uvredljivim izjavama i anti-liberalnom retorikom. Ovo je već drugi put da je govor Yiannopoulosa otkazan zbog prosvjeda. 14. siječnja organizatori iz organizacije studentskih republikanaca morali su otkazati njegov govor na Sveučilištu Davis zbog prosvjeda. "On je neo-fašist koji je notoran po poticanju mentaliteta linč-gomile u svojoj publici", rekao je za NBC prosvjednik Donald Cruz. Organizatori: "Pokret za slobodu govora je mrtav" Studentski republikanci Berkeleya, udruga koja je organizirala događaj, opisala je prosvjede kao "fenomen grupnog mišljenja" koji je zahvatio ovo kalifornijsko sveučilište i pokušava ušutkati sve konzervativne glasove: "Pokret za slobodu govora je mrtav. Danas, ustavno pravo Studentskih republikanaca Berkeleya na slobodni govor utišano je od strane kriminalaca i bandita koji žele otkazati govorničku turneju Mila Yiannopoulosa". Na kraju se oko cijele afere oglasio i predsjednik  Trump i u zapanjujućoj objavi na Twitteru bizarno okrivio samo sveučilište za prosvjede te mu zaprijetio uskraćivanjem federalnih financija. U svakom slučaju, tenzije i podjele koju je kao predsjednik izazvao očito se neće smiriti tako brzo, s obzirom da vatru raspiruju - doslovno i metaforički - sve strane.