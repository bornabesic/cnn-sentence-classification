 HNS je priopćio kako kreće u pretkampanju za izvanredne parlamentarne izbore s jasnom porukom da je eksperiment Mosta i HDZ-a unazadio Hrvatsku, da je zbog njega izgubljena cijela godina te da je ponavljanje istog scenarija nedopustivo. Zaključci središnjih tijela HNS-a, Predsjedništva i Središnjeg odbora, koji su održani u Tuhelju uoči 11. Susreta Političke akademije HNS-a, su da stranka mora biti pripravna izaći na sljedeće parlamentarne izbore u koaliciji sa SDP-om i drugim partnerima, ali i samostalno. Središnji odbor ovlastio je Predsjedništvo HNS-a da poduzima sve radnje kako bi HNS bio spreman samostalno izaći na izbore, da idući tjedan formira izborne stožere i imenuje koordinatore po izbornim jedinicama, u regionalnim savezima i županijskim organizacijama HNS-a. Također, Predsjedništvo je ovlašteno da sljedeći tjedan pokrene pregovore sa SDP-om o formiranju predizborne koalicije, s ciljem formiranja što stabilnije i što jače buduće Vlade. "Fokus rada u kampanji su naši članovi i simpatizeri, naše županijske organizacije, naši projekti i politike koje će pomoći našoj zemlji. Kao ozbiljno organizirana stranka, čiji su ministri nakon mandata u prošloj Vladi ostavili ozbiljne, vidljive rezultate i koja je na prošlim parlamentarnim izborima koaliciji Hrvatska raste donijela oko 100.000 preferencijalnih glasova, HNS je spreman samostalno izaći na izbore", rekao je predsjednik HNS-a Ivan Vrdoljak. Podsjetio je da je HNS pod vodstvom Vesne Pusić samostalno izašao na izbore 2003. godine i osvojio 190.000 glasova, te 2007. godine, kada je osvojio 170.000 glasova. Vrdoljak je ocijenio da građani na ovim izborima moraju izabrati između stabilne i jake Vlade i nestabilnosti i nerada kakav su posljednjih pola godine prezentirali Most i Domoljubna koalicija. "Energija, znanje, organizacija i glasovi HNS-a bit će jezičac na vagi koji će presuditi u pobjedi nad koalicijom HDZ-a i Mosta. Bez HNS-a, naših doprinosa, članstva, simpatizera i glasača, vrijednosti i politike izbori se vrlo lako mogu izgubiti, a Hrvatska to sebi još jednom ne može priuštiti", poručio je. "Išli samostalno ili u koaliciji, bitno je podsjetiti na činjenicu da je HNS stranka s vrlo jasnim svjetonazorskim, političkim stavovima", rekla je počasna predsjednica HNS-a Vesna Pusić. Istaknula je kako se HNS, između ostaloga, zalaže za građanski odgoj u školama, za pravo žene da sama donese odluku o tome hoće li roditi ili ne. HNS smatra da manjine različitih vrsta moraju imati jednaka prava, zalaže se za Hrvatsku u Europskoj uniji, koja smatra da pripadnici LGBT zajednice ne smiju biti diskriminirani. "HNS također smatra da uloga države nije nacionalizacija gospodarstva i maksimaliziranje poreza gospodarstvu i poduzetništvu. Upravo obrnuto, država je ta koja mora osigurati jasne zakone, stimulativne poreze i poduzetničku kreativnost. HNS će uvijek svoju lojalnost i ljubav prema vlastitoj zemlji iskazivati kroz beskompromisno zalaganje za nacionalne interese i prokazivanje svakog pokušaja da se korupcija i kriminal sakriju iza domoljublja", rekla je Pusić. Sjednice stranačkih tijela HNS-a održane su uoči sutrašnjih 11. Susreta Političke akademije HNS-a na kojima se očekuje oko 3000 članova HNS-a iz cijele Hrvatske. 