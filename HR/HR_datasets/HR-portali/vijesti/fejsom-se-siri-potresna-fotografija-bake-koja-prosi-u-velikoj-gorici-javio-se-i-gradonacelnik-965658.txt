Foto: Facebook  DIRLJIVA objava mlade Marije Šapine Gale o siromašnoj baki koja prosi u Velikoj Gorici ganula je mnoge i munjevito se proširila Facebookom.  Marija je u ponedjeljak poslijepodne na Facebooku napisala kako već neko vrijeme sreće istu staricu koja prosi ispred trgovina u Zagrebu i Velikoj Gorici. Nedavno je popričala s njom i saznala da je bolesna. "Nitko ne zaslužuje ovakvu starost i muke"  "Kćer joj je umrla prošle godine, prima socijalnu pomoć od cca 600 kuna, živi u Velikoj Mlaki i NEMA NIKOGA", napisala je Marija u postu kojeg je podijelilo više od 1500 ljudi.   "Nitko ne zaslužuje ovakvu starost i muke", dodala je Marija i pozvala sve ljude velikog srca da pomognu, ako već ne novcem onda potrepštinama. Dirljiv apel mlade djevojke, u kojem je za pomoć zamolila i gradonačelnika Velike Gorice Dražena Barišića, brzo se proširio Facebookom.    Ubrzo se oglasio i gradonačelnik Velike Gorice, koji je na Facebooku napisao: "Svakako ću učiniti sve što je moguće da pomognemo. Molim svakoga tko poznaje baku i ima podatke o njoj da mi javi."