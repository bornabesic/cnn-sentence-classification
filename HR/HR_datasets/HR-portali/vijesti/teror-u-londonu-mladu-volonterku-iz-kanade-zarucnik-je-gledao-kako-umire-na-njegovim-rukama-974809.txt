Foto: Twitter IDENTIFICIRANA je prva žrtva terorističkog napada u Londonu, volonterka, "predivna kćer i sestra puna ljubavi", Christine Archibald. "Slomljen je u milijune komadića" Christine (30) je rođena u Castlegaru i bila je zaručena za Tylera Fergusona, ispričala je njegova sestra Cassie Ferguson za CBC News. Ferguson je rekla da je njezin brat "slomljen u milijune komadića jer je držao zaručnicu na rukama i gledao ju kako umire". "Vjerovala je da sve treba cijeniti i poštovati, a tako je i živjela" Obitelj je izjavila da tuguje zbog gubitka "predivne kćeri i sestre pune ljubavi". "U srcu je imala mjesta za sve i čvrsto je vjerovala da sve ljude treba cijeniti i poštovati", rekla je Ferguson. "Živjela je prema svojim uvjerenjima, radila je u skloništu za beskućnike prije nego se preselila u Europu sa zaručnikom. Nikada ne bi mogla razumjeti okrutnost koja joj je oduzela život". "Molimo vas, odajte joj počast tako da učinite vašu zajednicu ljepšim mjestom. Darujte svoje vrijeme i rad skloništu za beskućnike. Recite im da vas je Chrissy poslala". Trudeau: Srce mi je slomljeno Kanadski premijer Justin Trudeau je izjavio da mu je "srce slomljeno" zbog smrti Christine Archibald. "Kanada oštro osuđuje napad koji se dogodio sinoć u Londonu, u kojem su ubijeni i ozlijeđeni mnogi nevini ljudi. Srce mi je slomljeno jer je među njima i Kanađanka", izjavio je Trudeau. U subotu navečer ubijeno je sedmero i ozlijeđeno 48 ljudi nakon što se kombi zabio u pješake na Londonskom mostu, a trojica muškaraca su izašla i nastavila pokolj noževima.