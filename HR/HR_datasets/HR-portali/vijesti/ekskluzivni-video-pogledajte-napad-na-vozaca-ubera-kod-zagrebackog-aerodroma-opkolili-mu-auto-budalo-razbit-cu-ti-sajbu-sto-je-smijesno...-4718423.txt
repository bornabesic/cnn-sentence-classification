Na području zagrebačke Zračne luke ​u srijedu u poslijepodnevnim satima napadnut je vozač Ubera. Nemili događaj dogodio se u trenutku dok je vozač čekao putnika koji je naručio vožnju, a nekoliko trenutaka kasnije njegovom vozilu pristupila su tri muškarca koje je zanimalo je li on vozač Ubera. ​​Tada je krenulo maltretiranje od njihove strane. - Prišli su do mene, svaki s jedne strane tako da ne mogu pobjeći i pitali me radim li za Uber. Nakon mojeg potvrdnog odgovora, uslijedilo je verbalno maltretiranje i prijetnja da će me razbiti. Nisam imao druge opcije nego otkazati vožnju ​putniku te se zaključati u vozilo i čekati dolazak policije. Nisam htio ugroziti putnika koji je nekoliko minuta kasnije trebao izaći iz zračne luke - rekao je vozač, koji je želio ostati anoniman.   Kad je vozač odlučio napustiti područje aerodroma, trojica muškaraca krenuli su u svojem vozilu za njim te mu prepriječili put kako bi nastavili napad. - Cijeli događaj sam snimio kako bih ga mogao pokazati policiji, a navodno se radi o taksistima iz Velike Gorice. Kao što se može čuti u videu, prijetili su mi da će me razbiti ako se pojavim i urlali 'da im oduzimam kruh'. Smatram da je to glupost, jer, baš kao i oni, i ja živim od vožnje te smatram kako imam jednako pravo kao i oni da prevozim putnike ako to oni od mene zatraže. Ovaj incident je samo jedan u nizu sličnih ​napada​ - zaključio je napadnuti vozač.