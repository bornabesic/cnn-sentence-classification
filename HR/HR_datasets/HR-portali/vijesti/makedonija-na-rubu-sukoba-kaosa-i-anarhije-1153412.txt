Nema sumnje da će odluka predsjednika Đorgea Ivanova da ne daje mandat lideru Socijaldemokratskog saveza Makedonije (SDSM) Zoranu Zaevu donijeti Makedoniji novu nestabilnost. Zoran Zaev i albanske stranke teško će prihvatiti tu odluku, što će imati za posljedicu pza nove podjele u podijeljenoj zemlji. Negira volju građana U Makedoniji, koja je s jedne strane izložena utjecaju Rusije, a s druge strane utjecajima zapadnih zemalja i SAD-a, jedino što je trenutačno izvjesno su međuetnički sukobi, kaos i anarhija. Naime, nakon što Nikola Gruevski sa svojim VMRO-DPMNE nije uspio dobiti mandat za sastavljanje vlade, makedonski predsjednik Đorge Ivanov, kojeg Albanci optužuju da je pod utjecajem Nikole Gruevskog i da nikada nije zastupao interes Makedonije i njezina naroda, odbio je dati mandat njegovu konkurentu koji ima većinu u parlamentu. Predsjednik Ivanov, koji tim činom krši i makedonski ustav, obrazložio je svoju odluku platformom albanskih stranaka koja krši neovisnost i suverenost Makedonije. Međutim, pravni stručnjaci odluku predsjednika Ivanova da ne povjeri mandat kandidatu stranke koja ima većinu u parlamentu tumače kao izravno kršenje ustava i prekoračenja ustavnih ovlasti, a protiv volje građana. Tvrde da je odluka izravno negiranje volje većine građana koji čine većinsku koalicijsku vladu sa 67 zastupnika u parlamentu. Također, pravni stručnjaci navode kako u svom govoru predsjednik nije naveo ustavnopravni argument za tu odluku. Njegova je odluka udovoljila samo dijelu makedonskog naroda, odnosno pristalicama VMRO-DPMNE, a ne svim građanima i pripadnicima manjinskih etničkih zajednica. Iako makedonski ustav nalaže da je predsjednik države dužan onome tko donese većinu potpisa zastupnika makedonskog parlamenta dati mandat za formiranje vlade, predsjednik Ivanov odbio je to učiniti unatoč tome što mu je Zaev donio 67 zastupničkih potpisa, šest više od neophodnih 61. Prosvjedi su neizbježni Svatko tko će pozivati na prosvjede imat će veliki odaziv, a to će zasigurno još više produbiti jaz – nacionalistički VMRO-DPMNE tijesno je pobijedio na prijevremenim izborima osvojivši 51 od ukupno 120 mjesta u parlamentu, samo dva više od svojih suparnika socijaldemokrata. SAD, EU i NATO poručili su da su zabrinuti zbog političke krize u zemlji, kazavši da se Makedonija udaljava od demokracije i vladavine prava, od “jezgre NATO-ovih vrijednosti” . Javila se jučer i Rusija, optuživši Albaniju, NATO i EU da u Makedoniji pokušavaju instalirati proalbansku vladu. – Uz aktivnu suradnju dužnosnika EU-a i NATO-a, Makedoncima se nameće albanska platforma stvorena u Tirani, u uredu albanskog premijera – priopćilo je rusko ministarstvo vanjskih poslova. Moskva tvrdi da je to dio nastojanja Tirane da proširi svoj utjecaj u “široj regiji”, uključujući Crnu Goru, Srbiju, Makedoniju i Grčku, u sklopu plana stvaranja “Velike Albanije”. >> Makedoniji prijeti kaos: Prosvjedi bi se mogli pretvoriti u međuetničke sukobe 