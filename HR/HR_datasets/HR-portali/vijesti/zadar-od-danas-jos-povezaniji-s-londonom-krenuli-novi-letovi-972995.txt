Foto: Zadar Airport ZRAKOPLOVOM easyJeta u subotu je sletjelo prvih 154 putnika na liniji iz Londona (Luton), a dolazak easyJeta kao jednog od vodećih europskih niskotarifnih prijevoznika iznimno je značajan u širenju ponude Zračne luke Zadar.  Riječ je o jednoj od najpopularnijih europskih zrakoplovnih kompanija. Godišnje preveze više od 73 milijuna putnika. Leti na 800 linija prema 130 aerodroma u 31 zemlji, a od danas s ponosom možemo reći da u svojoj ponudi ima i Zadar, ističe zadarska Zračna luka.  Zrakoplovima te kompanije Zadar će od danas do 30. rujna biti povezan s Londonom, subotom i srijedom. Od 27. lipnja starta i linija za Milano, koja će Zadar povezivati s tim talijanskim gradom tri puta tjedno.  Jutrošnji dolazak prvog zrakoplova easyJeta obilježen je tradicionalno atraktivnim vodenim topovima vatrogasne postrojbe Zračne luke Zadar.  Inače, Zračna luka Zadar u prva četiri mjeseca ove godine bilježi 24 posto više putnika u odnosu na isto razdoblje lani, dok u travnju povećanje iznosi 15 posto.  U zadarskoj Zračnoj luci nadaju se da će dobrim brojkama pridonijeti i još jedna nova kompanija čiji zrakoplov slijeće u poslijepodnevnim satima - Fly Bee, koja će na liniji za London (Southend) letjeti do početka rujna.