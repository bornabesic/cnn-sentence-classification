Potpredsjednik Vlade i ministar obrane RH Damir Krstičević, sa svojim je suradnicima u dvotjednom službenom posjetu Državi Izrael. Ondje se sastao s izraelskim ministrom obrane Avigdorom Liebermanom, istaknuvši kako Republika Hrvatska upravo Izrael vidi kao jednog od dugoročnih partnera u području sigurnosti i obrane. Na sastanku je potvrđena visoka razina prijateljskih odnosa RH i Izraela te zajednička ambicija za unaprjeđenjem suradnje i to ne samo ministarstva obrane već i sveukupnih bilateralnih odnosa dviju država, izvijestio je MORH. – U fokusu su Vlade RH  stabilnost i sigurnost i zato smo pokrenuli proces redefiniranja naših strateških dokumenata iz područja obrane i sigurnosti s ciljem uvođenja novog sustava Domovinske sigurnosti. Na tom putu želimo surađivati s partnerima koji na adekvatan način pristupaju području sigurnosti – rekao je ministar Krstičević dodavši kako je uvjeren u podudarnost nacionalnih interesa Hrvatske i Izraela.  – Obje države imale su težak put pri stjecanju neovisnosti i zato smo svjesni važnosti održavanja spremnosti nacionalnih država na nove sigurnosne izazove. Tom prigodom dvojica ministara potpisala su Memorandum o razumijevanju u području obrane koji će biti temelj za unaprjeđenje obrambene suradnje dviju zemalja. To je pravni okvir na osnovi  kojeg će se unaprijediti obrambena suradnja između Izraela i Hrvatske na vojno-tehničkom području, kao i razmjena iskustava na području izobrazbe, različitih oblika školovanja i obuke, kibernetičkih sposobnosti. Otvaraju nam se mogućnosti suradnje i u području opremanja i modernizacije – rekao je ministar Krstičević te dodao kako ovaj Memorandum obuhvaća i područje za vojno-gospodarske i tehničko-znanstvene aktivnosti te zajednička istraživanja, a razgovaralo se i o mogućnostima zajedničkih obuka i vježbi. Potpisivanjem ovog Memoranduma o razumijevanju proširit ćemo našu obrambenu i sigurnosnu suradnju.   Tijekom ove i iduće godine slijedi realizacija na terenu po područjima koje smo definirali i koja su od zajedničkog interesa i za Izrael i za Hrvatsku – istaknuo je Lieberman te još jednom zahvalio Hrvatskoj na pružanju humanitarne pomoći krajem prošle godine kada su pripadnici protupožarnih snaga pokazali svoje sposobnosti i profesionalizam u gašenju velikih i zahtjevnih požara u Izraelu. Na kraju sastanka ministar Krstičević pozvao je svog izraelskog kolegu u službeni posjet Republici Hrvatskoj, na sajam vojne opreme i naoružanja ASDA (Jadranska vojna i zrakoplovna izložba i konferencija ), koji će se održati u Splitu krajem travnja ove godine.   Ministar Krstičević  tijekom popodneva s izaslanstvom će posjetiti i Memorijalni centar za žrtve holokausta Yad Vashem u Jeruzalemu. >> Kanader diplomacija: Hrvatska i Izrael postaju vojni saveznici >> Tuđman: Sumnjam da ćemo opet ratovati s okruženjem dok smo mi živi   