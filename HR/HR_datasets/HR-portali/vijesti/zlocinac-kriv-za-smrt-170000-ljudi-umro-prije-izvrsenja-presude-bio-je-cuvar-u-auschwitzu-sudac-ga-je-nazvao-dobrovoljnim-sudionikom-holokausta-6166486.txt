BERLIN - Nekadašnji čuvar u Auschwitzu, devedesetpetogodišnji Reinhold Hanning, koji je prošle godine osuđen na zatvorsku kaznu zbog suučesništva u ubojstvu najmanje 170.000 ljudi, umro je prije nego što je presuda donesena protiv njega u lipnju prošle godine stupila na snagu, izvijestio je u četvrtak njegov odvjetnik.   Čini se da je posrijedi jedno od posljednjih suđenja što se vode u Njemačkoj protiv osoba osuđenih za zločine počinjene u Drugome svjetskom ratu. Hanninga je u lipnju prošle godine sudac koji je vodio suđenje nazvao "dobrovoljnim sudionikom" holokausta. Reuters / REUTERS Reinhold Hanning Reinhold Hanning   Njegov odvjetnik Andreas Scharmer je kazao da je za Hanningovu smrt doznao u utorak navečer, ne objavivši koji je uzrok smrti. Spomenuo je poodmaklu osuđenikovu dob.   Presuda nije bila pravomoćna jer još nije bio dovršen žalbeni postupak na Vrhovnom sudu.   Odvjetnik Thomas Walther koji je zastupao 20 osoba koje su tužile Reinholda Hanninga, izjavio je da je razočaran što je zločinac umro prije izvršenja presude.