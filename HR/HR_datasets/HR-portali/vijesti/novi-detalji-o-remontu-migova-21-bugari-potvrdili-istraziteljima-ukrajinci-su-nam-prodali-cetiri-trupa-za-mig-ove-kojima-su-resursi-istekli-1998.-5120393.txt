Četiri avionska trupa koja je ukrajinski zavod Ukrspecexport ugradio u MiG-ove 21 i kao remontirane ih prodao Hrvatskoj nemaju resurse za još 850 sati naleta, na koliko su deklarirani po ukrajinskoj dokumentaciji, nego samo za 100 do 200 sati. Stoji to u odgovoru bugarskih vlasti hrvatskim istražiteljima koji su anagažirani na istrazi remonta MiG-ova 21. Hrvatska je, naime, od bugarskih vlasti zatražila podatke o kupljenim avionima. Kao što je Jutarnji već pisao, istragom je dosad utvrđeno da su trupovi aviona koji su prodani Hrvatskoj porijeklom iz Bugarske. Bugarska strana potvrdila je da je riječ o trupovima koje je koristila bugarska vojska do 1998., a tri godine poslije ih je otpisala. Sad je i službeno potvrđeno da su resursi na četiri trupa, tj. zmaja, pri kraju i da ne odgovaraju specifikacijama koje je ukrajinska strana navela u službenoj dokumentaciji. Naime, resursi se dijele na vremenske i radne. Vremenski resurs je 30 godina i može se produljiti, a radni je 2400 sati naleta i ne može se produljiti. Bugari u dopisu tvrde da radni resursi na četiri trupa iznose više od 2000 sati pa ih je i zbog toga bugarska vojska otpisala. Prema ugovoru Ministarstva obrane i ukrajinskog zavoda, svaki remontirani MiG morao je letjeti sljedećih 10 godina ili 850 sati. No, ovaj bugarski dopis dokazuje da je ukrajinska strana falsificirala dokumentaciju i dovela u opasnost hrvatske vojne pilote. Istragom je još ranije otkriveno da su trupovi oko pet godina stariji nego što piše u dokumentaciji. Kako bi se prikrila malverzacija na trupovima i ostalim dijelovima, na njima su “prekucani” serijski brojevi i dodani novi. To je na nekim dijelovima učinjeno prilično nestručno, tako da su originalne pločice s brojevima prebojane i pokraj njih dodane nove sa serijskim brojevima koji odgovaraju onima u dokumentaciji. Jutarnji posjeduje fotografiju na kojoj se jasno vidi kako je originalna pločica sa serijskim brojem na jednom dijelu aviona prebojana i dodana lažna. Pet godina nakon što je bugarska vojska avione otpisala trupovi su prodani ukrajinskom zavodu koji ih je kupio radi dijelova. No, i dalje je nepoznato kako su se oni našli u Ukrajini jer je Bugarska službeno prijavila NATO-u da ih je uništila. Prema podacima koje ima USKOK, u prodaji je posredovala jedna bugarska tvrtka, no bugarske vlasti nemaju nikakve podatke ni pisani trag o njoj. Istragom je utvrđeno i da su motori u dva od pet kupljenih aviona nepoznatog porijekla. Osim trupova i dva motora, dokumentacija ne odgovara ni ugrađenim krilima koja su iz Alžira. Hrvatska je od Ukrajine kupila pet MiG-ova 21 koji su nakon otkrića o loše izvedenom remontu prizemljeni. Istragom je utvrđeno i da su dva motora koji su ugrađeni u te avione nepoznatog porijekla. Odnosno, serijski brojevi na motorima ne odgovaraju navedenima u dokumentaciji koju je ukrajinski zavod Ukrspecexport predao Ministarstvu obrane. Riječ je o motorima čije je porijeklo također bugarsko i zajedno s trupovima prodani su u Ukrajinu. Za njih nije poznato koliki su im resursi, koliko su stari, koliko su imali sati naleta. USKOK je u srpnju pokrenuo i istragu zbog osnovane sumnje na činjenje kaznenih djela primanja i davanja mita protiv člana tehničkog povjerenstva MORH-a, bojnika Ivana Čovića i Ivice Josipovića, vlasnika tvrtke Aeropartner i zastupnika ukrajinske tvrtke Ukrspeceksport za Hrvatsku i BiH koji je posredovao u ugovaranju posla remonta MiG-ova. Čovića se sumnjiči da je od Josipovića zatražio i dobio mito kako bi ukrajinskoj tvrtki osigurao posao u Hrvatskoj. Iako je Ivica Josipović pod istragom zbog davanja mita u poslu remonta MiG-ova, Ministarstvo obrane je u kolovozu, dakle mjesec dana nakon otvaranja istrage, s Josipovićem i njegovom tvrtkom Aeropartner sklopilo ugovor o remontu tri motora za MiG 21. Ugovor je vrijedan 3 milijuna kuna, a u ime MORH-a potpisao ga je načelnik Samostalnog sektora za javnu nabavu Branko Pribolšan. Kako neslužbeno doznajemo, natječaj za remont ovih motora raspisan je prvi put 2015., ali je poništen. U tom slučaju ponuda Aeropartnera nije bila najpovoljnija. Na ponovno raspisanom natječaju Aeropartner je dao najpovoljniju ponudu i dobio ugovor. To što se protiv osobe s kojom se potpisuje ugovor vodi istraga zbog sumnje na davanje mita, u tom istom ministarstvu očito se nije smatralo preprekom za sklapanje posla.