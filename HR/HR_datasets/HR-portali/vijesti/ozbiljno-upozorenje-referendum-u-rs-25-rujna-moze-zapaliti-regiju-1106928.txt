Bošnjački dužnosnici u tijelima vlasti Republike Srpske i parlamentarni zastupnici zatražili su u srijedu odlučno reagiranje Ureda visokog predstavnika međunarodne zajednice za Bosnu i Hercegovinu (OHR) kako bi se spriječila provedba referenduma koji se u RS planira za 25. rujna. Poziv Inzku Sa sastanka koji su održali u Banjoj Luci uputili su poziv visokom predstavniku Valentinu Inzku da iskoristi svoje ovlasti i spriječi referendum čiji je cilj osporavanje autoriteta Ustavnog suda BiH. Potpredsjednik RS Ramiz Salkić kazao je kako bi provedba referenduma kojim se pokušava blokirati provedba obvezujuće i konačne sudske o odluke o neustavnosti 9. siječnja kao dana RS uvela cijelu zemlju u anarhiju s nesagledivim posljedicama. "Uslijedit će neizvjesna budućnost", kazao je Salkić podsjećajući kako je rasprava o referendumu već izazvala napetosti u međunacionalnim odnosima u BiH. Bošnjački su dužnosnici i zastupnici pozvali i predsjednika srbijanske vlade Aleksanda Vučića da sada konkretnim postupcima potvrdi verbalnu opredijeljenost za mir i stabilnost u regiji i utječe na predsjednika RS Milorada Dodika kako bi on odustao od referenduma. Iskra se pali 25. rujna Zastupnik u parlamentu BiH Sadik Ahmetović kazao je kako Vučić sada može pokazati je li mislio ozbiljno kada je nakon sastanka s potpredsjednikom SAD Josephom Bidenom u utorak izjavio da je svjestan kako samo jedna iskra može zapaliti regiju. "Mislim da se ta iskra pali 25. rujna", kazao je Ahmetović. Visoki predstavnik u BiH Valentin Inzko u izjavi lokanim medijima potvrdio je kako se razmatraju "sve opcije" koje mogu biti poduzete u svezi s referendumom u BiH. "Pitanje koje je jednom rješio Ustavni sud BiH ne može se ponovo rješavati", kazao je Inzko za televiziju N1. 