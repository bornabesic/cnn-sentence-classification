Vijeće EU za konkuretnost postiglo je u ponedjeljak dogovor o ukidanju barijera u prekograničkoj internetskoj trgovini, čime bi se ukinulo tzv. geo-blokiranje, jedna od prepreka u razvoju internetske trgovine. "Smisao je te uredbe da se omogući i građanima i poduzetnicima pristup internetskoj trgovini, spriječi njihova diskriminacija s obzirom na zemljopisno područje na kojem se nalaze", izjavila je potpredsjednica hrvatske Vlade i ministrica gospodarstva, poduzetništva i obrta Martina Dalić, koja je sudjelovala na sastanku Vijeća za konkurentnost. "Kada uđete u trgovinu u nekoj drugoj zemlji članici EU, vlasnik vas ne traži osobnu iskaznicu kako bi prilagodio cijenu ili odbio prodaju na temelju vašeg prebivališta. Međutim, to se često događa u internetskom svijetu, što sprječava Europljane da kupuju s web stranica s kojih oni žele", izjavio je potpredsjednik Komisije zadužen za jedinstveno digitalno tržište Andrus Ansip. "Mnogi građani očekuju da mogu kupovati na internetu u nekoj državi članici na isti način na koji to rade i ljudi koji tamo žive. Nova pravila onemogućavaju neopravdano geo-blokiranje, što će znatno pridonijeti elektronskoj trgovini i dati građanima širi izbor roba i usluga", izjavio je slovački ministar gospodarstva Peter Žiga, čija zemlja predsjedava EU u ovom polugodištu. Odluka Vijeća donesena je kvalficiranom većinom. Usvojena odluka predstavlja stajalište Vijeća u pregovorima s Europskim parlamentom o tom pitanju. Tek kada se Vijeće i Parlament, dvije zakonodavne institucije EU, usuglase oko toga, odredba može stupiti na snagu.