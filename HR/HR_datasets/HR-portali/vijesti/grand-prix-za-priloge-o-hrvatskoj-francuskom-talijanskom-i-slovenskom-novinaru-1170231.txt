U izboru Hrvatske turističke zajednice za ponajbolje medijske priloge stranih novinara o Hrvatskoj, Zlatna penkala,  najznačajnija nagrada, Grand prix za pisani materijal osvojio je francuski novinar Jean Louis Tremblais iz Figaro Magazinea za svoju reportažu „Lošinj i Cres, arhipelag zlatnog runa". Dobitnik nagrade za TV reportažu je talijanski novinar Marco Preti, s RAI 3 (CORAL CLIMB ZA RAI 3), za reportažu „Slavonija”. A Grand prix za blog osvojio je Ronald Kordiš iz Slovenije za svoj blog HAD.SI, odnosno za objavu „Motovun - ideje za nedeljski izlet”. Nagrade su uručene u lošinjskom hotelu Bellevue, a ovo je trinaesta Zlatna penkala. Strani su novinari osim Lošinja posjetili i Opatiju, a ukupno ih je nagrađeno dvadesetak. Uz Hrvatsku turističku zajednicu kao nositelja i glavnog organizatora, ove su godine partneri bili turističke zajednice Kvarnera, grada Opatije te grada Malog Lošinja. Dodjelom Zlatne penkale Hrvatska turistička zajednica ističe vrijednost profesionalnog pristupa pisanju o Hrvatskoj u stranim medijima te je u konačnici to prigoda za zahvalu novinarima na doprinosu u promidžbi hrvatskog turizma u svijetu.  „Strani gosti čine oko 90 posto turističkog prometa u Hrvatskoj i upravo zato ova nagrada ima posebnu važnost i težinu u doprinosu promociji hrvatskog turizma na inozemnim tržištima. Lijepe priče i dojmovi o Hrvatskoj, nastali na temelju osobnog iskustva, najbolja su preporuka i motiv svima onima koji još nisu otkrili čari i prirodne ljepote naše zemlje da to uskoro učine“, istaknuo je ministar turizma Gari Cappelli prilikom svečane dodjele nagrade „Zlatna penkala“. Ovogodišnje nominacije po kategorijama za Zlatnu penkalu zaprimljene su od predstavništava Hrvatske turističke zajednice u inozemstvu, a radi se o prijavama za sljedeća tržišta: Austrija, Švicarska, Belgija, Češka, Francuska, Italija, Mađarska, Nizozemska, Benelux, Njemačka, Poljska, Rusija, Ukrajina, SAD, Slovačka, Slovenija, Švedska, Danska, Estonija i  Velika Britanija. Kategorije u kojima su se dodjeljivale nagrade su za pisani materijal, za online članak i blog, za TV te za radio. Ove je godine zaprimljeno sveukupno 29 nominacija, odnosno nominirana su 33 novinara, a njih 27 sudjelovalo je na svečanoj dodjeli i popratnom programu u sklopu kojeg su obišli i upoznali destinacije domaćine. Projektom Zlatna penkala omogućuje se kontinuirana suradnja i informiranje inozemnih medija o hrvatskom turizmu te širenje pozitivnih vijesti o prilikama u hrvatskom turizmu, održavanje pozitivnog imidža Hrvatske kao poželjnog turističkog odredišta i općenito hrvatskog turizma u svijetu. Također podsjećamo kako su prethodnih godina domaćini Zlatne penkale bili Zagreb, Split, Rovinj, Dubrovnik, Čakovec, Osijek, Otočac, Zadar, Šibenik i Split.