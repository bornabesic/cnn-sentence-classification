O susretu hrvatskih biskupa s papom Franjom razgovarali smo s predsjednikom Hrvatske biskupske konferencije mons. Želimirom Puljićem, nadbiskupom zadarskim. Kako je bilo na susretu s papom? Susret s papom Franjom protekao je u prisnoj i prijateljskoj atmosferi. Papa je pokazao da poznaje naš mentalitet i prisjetio se svojih susreta s Hrvatima koji su živjeli u Argentini, nekih svećenika s kojima se susretao na svećeničkim sastancima, kao i ispovjednika pred kojima se ispovijedao. Napomenuo sam mu da je fra Berislav Ostojić preminuo, na što je dao do znanja da je čuo za to i da će mu ovih dana netko od tih hrvatskih znanaca iz Argentine navratiti. Sjetio se i prve hrvatske veleposlanice u Argentini koja je ondje rođena, a išla je u školu s njegovom sestrom. A onda je rekao kako ga je nedavno posjetio novi veleposlanik koji govori španjolski. Prisjetio se i susreta s našom predsjednicom, s kojom je također razgovarao na španjolskom. Što vam je papa rekao o kanonizaciji kardinala Stepinca? Za Stepinca je rekao da je čuo za njega preko svoga pokojnog oca. A glede kanonizacije, spomenuo je kako je ona odgođena jer mu je patrijarh Srpske pravoslavne crkve Irinej pisao i naveo neke sporne stvari iz njihove perspektive. Papa je zbog toga odlučio da se formira mješovito tijelo sastavljeno s hrvatske i srpske strane koje bi promotrilo skupa ulogu kardinala Stepinca prije rata, u ratu i poslije rata. Njihova zadaća nije, međutim, raspravljati o njegovoj svetosti jer je to već učinila Kongregacija za proglašenje svetim i blaženim. Sažetak stavova Kongregacije dostavljen je svojedobno i Sinodu Srpske pravoslavne crkve. Zna li se kada bi kardinal Stepinac mogao biti proglašen svetim? Ne zna se točan datum proglašenja kardinala Stepinca svetim. Razvidno je, međutim, iz razgovora s papom Franjom i njegovim državnim tajnikom kardinalom Parolinom, da to ne bi trebalo dugo trajati. Članovi mješovitog radnog tijela su imenovani. Traži se još predsjedajući kojeg će postaviti Sveta Stolica pa komisija može uskoro započeti s radom. Budući da se radi o vatikanskoj komisiji za suradnju s SPC-om, očekivalo se i neko ime iz Vatikana, no sva su iz Hrvatske. Je li na taj način papa vratio lopticu na naš teren? Komisija je zapravo radno tijelo sastavljeno od predstavnika iz Srpske pravoslavne crkve s jedne strane, kao i predstavnika s hrvatske strane koje će sazivati predsjedajući sa strane Svete Stolice. To nije vraćanje loptice na naš teren. Od početka je, naime, bilo govora kako papa želi da to radno tijelo bude sastavljeno od predstavnika dviju Crkava i naroda pod supervizijom Svete Stolice. Koliko dugo će raditi ta komisija? Rad komisije ili mješovitog radnog tijela ne bi trebao dugo trajati. Jer, njegova zadaća nije ulaziti u meritum samog procesa, koji je obavila Kongregacija za proglašenje svetim i blaženim. Tom radnom tijelu predsjedat će i sazivati ga netko koga će Sveta Stolica imenovati za tu službu. On će na početku rada izložiti i metodologiju rada, način sastajanja, te precizirati do kada ima raditi spomenuta komisija. U razgovorima je u više navrata ponovljeno kako će njihova zadaća biti da zajedno promotre ulogu kardinala Stepinca prije rata, u ratu i poslije rata.  >> U papinoj komisiji Bozanić te biskupi Škvorčević i Perić  >> Donosimo dokumente iz Vatikana koji potvrđuju: komunisti su otrovali Stepinca 