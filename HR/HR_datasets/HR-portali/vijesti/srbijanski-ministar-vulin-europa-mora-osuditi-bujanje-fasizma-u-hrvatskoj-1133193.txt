Srbijanski ministar za rad, zapošljavanje i boračka pitanja Aleksandar Vulin još jednom je dao iznimno oštru izjavu o Hrvatskoj. Novinska agencija Tanjug prenosi njegov apel na Europu da osudi bujanje fašizma u Hrvatskoj te rekao da proces buđenja fašizma u Hrvatskoj traje već godinama. - Upozoravamo i hrvatsku javnost i čitav svijet da se fašizam u Hrvatskoj ponovo budi - rekao je Vulin komentirajući postupak umirovljenih pripadnika HOS-a koji su nedaleko od bivšeg koncentracijskog logora Jasenovac postavili spomen obilježje na kojem stoji 'Za dom spremni'.   - To više nije pitanje za Hrvatsku, pa čak ni za Srbiju. Svakome je jasno da niti jedan Srbin ne može, bez duboke tuge, da vidi takvu vijest i da ne kaže da je zgađen i postiđen kao ljudsko biće da se ništa nije naučilo i da se na kosturnici stotina tisuća nevinih žrtava ponovo pokazuju fašistički simboli. Tako nešto se i može očekivati od zemlje u kojoj se predsjednica države slika sa ustaškom zastavom i kaže da u tome ne vidi ništa sporno. Onda možete da očekujete da se tako nešto desi i u Jasenovcu, na najvećem stratištu - rekao je Vulin.  