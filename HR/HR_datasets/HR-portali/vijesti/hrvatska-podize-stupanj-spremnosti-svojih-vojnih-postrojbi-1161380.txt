Hrvatska je, kao članica NATO-a, na nedavnom sastanku ministara obrane zemalja članica s američkim državnim tajnikom Rexom Tillersonom dobila neke nove zadaće, a prva je podizanje stupnja spremnosti vojnih postrojbi, veća interoperabilnost i podizanje vatrene moći i pokretljivosti Hrvatske vojske. O tim ciljevima i ostalim promjenama u sustavu obrane bit će govora na današnjoj sjednici Vijeća za obranu. Dvije je godine prošlo otkad je održana zadnja sjednica tog Vijeća za obranu. No, kako su se dogodile dramatične promjene u sigurnosnom okruženju Hrvatske, danas se, na tradicionalnom mjestu, u prostorima Vile Prekrižje na Pantovčaku, sastaje državni i vojni vrh kako bi raspravio stanje i promjene u sustavu obrane države. Članovi su Vijeća, koje je koordinacijsko tijelo i zajednički ga sazivaju predsjednica RH Kolinda Grabar-Kitarović i premijer Andrej Plenković, i predsjednik Sabora Božo Petrov, ministri obrane, vanjskih poslova i financija, Damir Krstičević, Davor Stier, Zdravko Marić, načelnik Glavnog stožera general zbora Mirko Šundov... Krstičević će tražiti odobrenje Vlade i predsjednice za revidiranje postojećeg Dugoročnog plana razvoja (DPR-a) upravo zbog strategijskih promjena koje se zbivaju u okruženju Hrvatske. Revidirati onda treba i Strateški pregled obrane iz 2013. Raspravljat će se i o novom operativnom rasporedu postrojbi HV-a koji predviđa povratak vojske u Varaždin, Vukovar, Ploče i Sinj. U MORH-u planiraju ove godine objaviti tri umjesto tradicionalna dva natječaja za prijam novih vojnika i mornara. Prvi je natječaj za prijam 500 vojnika objavljen, sljedeći su prije i nakon ljeta. Pojačan prijam novih pripadnika Oružanih snaga u skladu je s razvijanjem novih sposobnosti radi suočavanja s novim izazovima kao što su terorizam, hibridne i kibernetičke prijetnje. Na Vijeću za obranu bit će govora i o obvezi Hrvatske da do 2024. njezin vojni proračun i izdaci za obranu dosegnu 2% BDP-a. U 2017. Hrvatska izdvaja za ove potrebe 1,23% BDP-a, 4,4 milijarde kuna. Premda ima još 7 godina vremena, već ove godine RH treba NATO-u podastrijeti nacionalni plan o tome kako će taj cilj ostvariti. Posebna tema Vijeća za obranu bit će nabava eskadrile borbenih zrakoplova kao zamjena MiG-ova 21.  >> Lord Owen tražio je za Srbe Prevlaku, a za Bošnjake luku Ploče >> Pogledajte kako izgleda simulacijski sustav koji je Hrvatska vojska dobila od Amerikanaca!