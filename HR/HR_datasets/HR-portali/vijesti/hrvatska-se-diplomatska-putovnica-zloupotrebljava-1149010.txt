U Hrvatskoj gotovo 1500 osoba ima diplomatsku putovnicu. Iako posjedovanje diplomatske putovnice ne jamči diplomatski imunitet, no ona sa sobom nosi niz pogodnosti – od bržeg dobivanja viza, neplaćanja pristojbi, do psihološkog momenta pred stranim službenicima. Pravila za korištenje diplomatskih putovnica su vrlo stroga – jasno je propisano tko ju i kada može koristiti. Ona se izdaje točno za određeni put i po povratku se treba pohraniti u Ministarstvu vanjskih i europskih poslova. Trenutno je u MVEP-u pohranjeno samo njih 126. Većina nositelja tako koristi diplomatsku putovnicu u sivoj zoni zakona jer sankcija za zlouporabu nema. Teorija jedno, praksa drugo Prema podacima MVEP-a, u Hrvatskoj je trenutno 1465 diplomatskih putovnica. Na njih, prema Pravilniku o diplomatskim i službenim putovnicama pravo imaju, neovisno o svrsi putovanja, predsjednik države, Sabora, Vlade, ministri. Svima ostalima, a među njima je uz saborske zastupnike nabrojeno još 35 kategorija, poput guvernera HNB-a, suci Ustavnog suda, djelatnici osiguranja, ali i gradonačelnik Zagreba (drugi gradonačelnici nemaju to pravo) i njihove obitelji – diplomatska se putovnica izdaje samo za potrebe određenog službenog putovanja. – Od 14. listopada 2016. diplomatska je putovnica izdana za 10 zastupnika Hrvatskoga sabora koji su svoj zahtjev uputili preko Tajništva – kažu iz Ministarstva vanjskih i europskih poslova. Nakon povratka s puta, svi oni putovnicu u roku sedam dana moraju pohraniti u MVEP-u. No u praksi to funkcionira drukčije i trenutno je pohranjeno samo njih 126. Jedno od objašnjenja jest da je logistički komplicirano prolaziti proceduru pohranjivanja pa donošenja novog putnog naloga i ponovnog podizanja, posebice ako se na put kreće hitno. Brojni benefiti Službeno, svrha posjedovanja diplomatske putovnice je učinkovitije obavljanje državnih poslova i osiguranja njihove zaštite u drugoj državi pri obavljanju službenih poslova, u skladu s međunarodnim ugovorima. No iako ne jamči diplomatski imunitet, ona donosi niz pogodnosti pred putovanjima s običnom putovnicom. Nositelji ne moraju pribavljati vize za neke države. Prema podacima MVEP-a, države u koje će bez vize su Rusija, Kina, Egipat... Za dobivanje viza za SAD, primjerice, postupak je kraći. No brojniji su benefiti koji nisu propisani međunarodnim ugovorima. – Diplomatska putovnica olakšava putovanja. Rijetko će nam pregledavati prtljagu, dovoljno je samo da vide da smo diplomati. Nije rijetkost da nas uzmu i preko reda. Diplomatska putovnica ima priličan psihološki utjecaj, veći nego što je njezina stvarna moć pa se preko nje pokušava izvući i od kazni za parkiranje ili kad se počini neki prekršaj ili čak i nešto ozbiljnije – kazala nam je jedna nositeljica diplomatske putovnice primjere zlouporabe. Prije nekoliko godina izbio je skandal kad je objavljeno da je tadašnji saborski zastupnik Ivan Drmić priveden u Mrkonjić Gradu jer je vozio ukradeni automobil, a da je pritom imao uza sebe diplomatsku putovnicu. Tada se postavljalo pitanje zašto se za privatni put Drmić koristio diplomatskom putovnicom, i to u državi u koju se iz Hrvatske može ući i s osobnom iskaznicom. No sankcija za takvo ponašanje nema, već je sve ostavljeno na savjesti nositelja diplomatske putovnice. >> Koje su najbolje putovnice na svijetu: njemačka prva, švedska druga, a hrvatska? >> Šešelj nastavlja provocirati: Kroz desetak dana ću doći u Zagreb