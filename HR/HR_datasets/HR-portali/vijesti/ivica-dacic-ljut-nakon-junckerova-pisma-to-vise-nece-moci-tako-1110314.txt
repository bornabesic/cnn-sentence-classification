Europska unija nastavlja držati glavu u pijesku, a odgovor predsjednika Europske komisije Jean-Claudea Junckera na pismo premijera Srbije Aleksandra Vučića, koji je ukazao na antisrpsku politiku u Hrvatskoj i u regiji, promašena je tema, ocijenio je u srijedu kasno navečer srbijanski ministar vanjskh poslova Ivica Dačić nakon što je objavljen Junckerov odgovor Vučiću. "Juncker nije odgovorio ni na jedno konkretno pitanje koje je Vučić istaknuo, nije komentirao rehabilitiranje fašističkog ustaškog režima NDH, ni oslobađanje ratnih zločinaca iz posljednjeg rata, ni podizanje spomenika ustaškom teroristi (Miri) Barešiću, ni na vrijeđanje srpske države. Nije nam čak rekao ni što mi nismo učinili. Ja sam to već unaprijed najavio da se Europska unija pravi gluhonijemom kad je antisrpska politika u pitanju. Ali zato je uvijek spremna za prodike Srbiji kad joj se nešto u Srbiji ne svidi", istaknuo je Dačić u pisanoj izjavi dostavljenoj u srijedu kasno navečer medijima. Srbijanski premijer Aleksandar Vučić uputio je 1. kolovoza visokim dužnosnicima EU-a pismo kojim je ukazao na nepovoljnu situaciju u regiji, te ocijenio da se u Hrvatskoj vodi "ogoljena antisrpska politika koju Srbija ničim nije isprovocirala" već je prosvjednim notama samo naglasila svoje nesuglasje s potezima u slučaju Stepinac, Glavaš i Barišić, te ukazala de ne prihvaća naslijeđe nacizma i podržavanja terorizma.   U pismu početkom kolovoza visokoj predstavnici za vanjsku i sigurnosnu politiku Federici Mogherini, predsjedniku Evropske komisije Jean-Claudeu Junckeru, povjereniku za proširenje i susjedsku politiku Johannesu Hahnu, te predsjedniku Europskog parlamenta Martinu Shultzu, Vučić je zatražio da kažu je li Srbija učinila nešto pogrešno u kontekstu posljednjih događaja u Hrvatskoj, među kojima je istaknuo ukidanje presuda Branimiru Glavašu i Alojziju Stepincu, te otkrivanje spomenika Miri Barišiću, pravomoćno osuđenom za terorizam i ubojstvo jugoslavenskog veleposlanika u Švedskoj Vladimira Rolovića 70-ih godina prošlog stojeća. Predsjednik Europske komisije Jean-Claude Juncker odgovorio je u srijedu na Vučićevo pismo, istaknuvši da su dobrosusjedski odnosi, regionalna suradnja i pomirenje temeljna načela koja trebaju poštivati sve zemlje kandidati i potencijalni kandidati te zemlje članice EU-a. Juncker je naglasio da se Komisija "unutar svojih ovlasti uvijek snažno zauzimala kako bi se osiguralo poštivanje žrtava i sjećanje na ratne zločine u Europi. Europsko zakonodavstvo kriminalizira zločine iz mržnje na temelju nacionalnog podrijetla te poticanje na nasilje ili mržnju", te ukazao kako su "prema europskom zakonodavstvu, članice EU-a obvezne osigurati kažnjivost tih zločina, a od aspiranata za članstvo u EU-u očekuje se da se usklade s tim zakonima". Dačić na Junckerov odgovor srbijanskom premijeru uzvraća ljutitim tonom i porukom kako to "više neće moći tako". "To više neće moći tako. Nismo vas pitali za mir u svijetu nego za antisrpsku politiku jedne vaše članice, koja ugrožava mir i stabilnost u regionu", naglasio je Dačić. Dodajući kako ništa nije očekivao, pa nije ni razočaran, Dačić u pisanoj izjavi navodi da "danas čak ni djeca bajkama ne vjeruju" i, aludirajući na izjavu vođe SDP-a Zorana Milanovića da je Srbija "šaka jada", zamjera dužnosnicima EU-a da im reakcije nisu jasne i konkretne. "Kao što sam jučer najavio, kao da su lame s Tibeta, tako se i EU filozofski izjašnjava o 'šaka jada' problemu – antisrpskoj politici. Promašili su temu", konstatirao je srbijanski šef diplomacije i prvi potpredsjednik vlade Ivica Dačić. >> Dačić: Hrvati nas napadaju, a diplomati EU govore filozofski kao da su na Tibetu! 