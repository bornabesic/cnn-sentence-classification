– Ubit ću te! Zaklat ću te i odrobijat ću te! – vikao je muškarac (47) dok je s nožem u podignutoj ruci zamahivao prema ženi (45) za kojom je trčao po karlovačkoj gradskoj tržnici jučer malo poslije 10 sati. Na zaprepaštenje mnogobrojnih prolaznika bračne su razmirice supružnika iz Draganića kulminirale pokušajem ubojstva, a sve pred očima djece zavađenog para. Kći plakala i vikala – Automobil je već odlazio s parkirališta kada se naglo zaustavio, otvorila su se vrata i žena je sva krvava po trbuhu i rukama istrčala iz automobila i počela bježati po parkiralištu tržnice. Zatim je muškarac izišao iz automobila, vikao na nju da će je ubiti i zamahivao za njom s bajunetom, velikim nožem. Djeca su bila na stražnjem sjedištu, djeluju odrasla. Sin od nekih 20-ak godina potom je izišao i pokušavao ih smiriti, kći je plakala, vikala na oca da pusti majku i zapomagala je. Žena je potom dotrčala do kladionice i srušila se, bez svijesti je ležala na podu, pa su je ljudi odvukli u kladionicu i tamo zaštitili. U međuvremenu je sin ocu uspio istrgnuti nož iz ruku, ubacio ga je u automobil i držao oca na podu pokraj kladionice do dolaska policije i hitne. Nije se ni opirao. Ma strašno, kada pomislim što smo vidjeli i što se među ljudima događa – ispričao je jedan od očevidaca. Svađa među supružnicima koji su se navodno prije toga našli na karlovačkoj tržnici i bili zajedno na piću počela je u automobilu u kojem je žena ubodena pet ili šest puta po cijelom tijelu. Porezana joj je i ruka jer se vjerojatno branila od suprugova napada. I dok je ona pokušavala pobjeći od bijesnog supruga, sin je pokušavao uhvatiti i svladati oca. Kći je plakala i, kada je hitna došla po majku, vikala je kroz suze ocu da joj je upropastio život i da ona samo želi da joj se majka vrati. – On je kćeri samo rekao da je njezina majka upropastila njegov život. Tada ih je policija odvezla na ispitivanje, a ženu u bolnicu. Ne znamo tko su ti ljudi – ispričali su očevici. Miran i radišan Žena je ozlijeđena, operirana je i liječnici se bore za njezin život. Susjedi bračnog para iz Draganića opisuju 47-godišnjaka kao mirnog i radišnog čovjeka zaposlenog u Šumariji. Njegova supruga povremeno je čistila po kućama, a krajem veljače otišla je od kuće pa je njezin nestanak prijavljen policiji. Susjedi kažu da je često znala odlaziti i tvrde da je imala izvanbračne veze.  >> Pokušaj ubojstva na slavlju na kojem je bilo i puno djece >> Nož zabila suprugu u vrat pa otišla šetati psa, a on po zgradi tražio pomoć