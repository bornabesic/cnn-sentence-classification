Hrvatska regulatorna agencija za mrežne djelatnosti (HAKOM) kao pravna osoba i predsjednik njezina Vijeća Dražen Lučić nepravomoćnom su presudom Prekršajnog suda u Zagrebu kažnjeni novčanom kaznom od 31.000 kuna kao poslodavac i 4000 kuna kao odgovorna osoba, jer su koristili i dostavljali trećim osobama osobne podatke radnika protivno odredbama Zakona o radu, priopćio je danas Sindikat državnih službenika i namještenika Hrvatske. Optužni prijedlog Prekršajnom sudu podnijelo je Ministarstvo rada i mirovinskoga sustava. Toj presudi prethodilo je rješenje Agencije za zaštitu osobnih podataka, kojim je utvrđeno da je HAKOM osobne podatke o zdravlju svoje zaposlenice i njezina djeteta obrađivao bez zakonite svrhe i pravnog temelja, odnosno protivno Zakonu o zaštiti osobnih podataka, tako da je te podatke iznio u medijima te ih tako učinio dostupnim u javnosti. HAKOM, odnosno njegov ravnatelj Mario Weber i predsjednik Vijeća HAKOM-a Lučić nepravomoćnom su presudom Prekršajnog suda u Zagrebu 2015. godine proglašeni krivim "što su kao pravna osoba i odgovorna osoba u pravnoj osobi pokušali ostvariti i ostvarili zabranjeni nadzor nad utemeljenjem i djelovanjem sindikata", te im je izrečena kazna od 33.000 kuna kao pravnoj i 4200 kuna kao odgovornim osobama, kaže se u priopćenju. Iako su te presude još uvijek nepravomoćne i HAKOM ih osporava u žalbenom postupku, postavlja se pitanje mogu li takve osobe i dalje uživati povjerenje Hrvatskog sabora i Vlade, odnosno zašto Sabor u njihovu slučaju ne raspravlja o povjerenju predsjedniku Vijeća i ravnatelju HAKOM-a, kao osobi koju imenuje Vijeće HAKOM-a, pita sindikat. Što se još treba dogoditi da se u Saboru netko zapita trebaju li ovakvi ljudi biti na čelu HAKOM-a, osim ako im kršenje prava radnika i njihovog prava na sindikalno organiziranje nije referenca za ostanak na funkciji, stoji u priopćenju sindikata. 