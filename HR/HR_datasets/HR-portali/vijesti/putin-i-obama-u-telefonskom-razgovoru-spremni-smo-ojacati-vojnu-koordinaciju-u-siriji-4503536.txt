Ruski predsjednik Vladimir Putin i američki Barack Obama su u srijedu u telefonskom razgovoru izjavili da su spremni ojačati vojnu koordinaciju između dviju zemalja u Siriji, objavio je Kremlj. "Dvije strane su potvrdile da žele ojačati koordinaciju između ruskih i američkih snaga u Siriji", precizira Kremlj u priopćenju, ali ne navodi pojedinosti o obliku te koordinacije. Putin je također pozvao svog američkog kolegu da pomogne u raskidu umjerene oporbe s terorističkim skupinama poput Fronte Al-Nusra, rečeno je. Putin i Obama su naglasili važnost nastavka mirovnih pregovora pod okriljem UN-a. Dva kruga neizravnih međusirijskih mirovnih pregovora su održani od početka godine u Ženevi bez ikakvog napretka. Službe sigurnosti Sjedinjenih Država i Rusije već surađuju u Siriji i Moskva je već u lipnju pozvala na zajedničke odlučne akcije protiv Fronte Al-Nusra.  Sredinom svibnja je Rusija predložila Sjedinjenim Državama zajedničke udare na džihadističke skupine u Siriji, što je Washington odmah odbacio. Američki državni tajnik John Kerry je u srijedu pozdravio 72-satno primirje koje je proglasio režim Damaska u Siriji, kako bi s Rusijom radio na njegovom pretvaranju u trajno primirje.