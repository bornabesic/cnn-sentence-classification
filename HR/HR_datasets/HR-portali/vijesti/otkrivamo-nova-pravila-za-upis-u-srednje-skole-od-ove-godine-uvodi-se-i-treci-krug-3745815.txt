Osim u ljetnom i jesenskom roku, učenici će ove godine srednju školu moći upisivati i u trećem krugu. Riječ je o novosti koju uvodi Ministarstvo obrazovanja, a čiji je cilj - prema riječima ministrova savjetnika Ivana Milanovića Litre - osiguravanje upisa za sve učenike. Ponukano prošlogodišnjim slučajem niza neupisanih učenika, Ministarstvo je otvorilo mogućnost upisa nakon jesenskoga roka, od 5. do 9. rujna, u one škole (programe) u kojima je ostalo mjesta. S obzirom na to da nova školska godina počinje 5. rujna, upis u srednje škole nastavit će se i u prvome tjednu nastave. - Druga je novost, koja ima isti cilj, da smo broj upisnih mjesta po razredu povećali na 28, a ne 26 kao što je bio slučaj lani - objašnjava Milanović Litre. Treća upisna novost je da zanimanja za koja đaci ne pokažu interes neće biti ukinuta nakon ljetnoga roka (što je također bila praksa), nego će se njih pokušati popuniti u jesenskom roku. U Ministarstvu su promijenili i praksu objave konačnog broja razrednih odjela, odnosno konačnog broja upisanih učenika. Liste će se, naime, zaključivati tek nakon naknadnog roka (trećeg). Ministarstvo je jučer pustilo u javno savjetovanje Nacrt prijedloga Odluke o upisu učenika u prvi razred srednjih škola, što također nije bila praksa prijašnjih godina nego je ministar donosio odluku bez javnog savjetovanja. Kako stoji u prijedlogu Odluke, početak prijava kandidata u sustav je 2. lipnja, a učenici obrazovne programe mogu birati od 27. lipnja. Zaključivanje odabira obrazovnih programa je 6. srpnja, izuzev za učenike koji se prijavljuju u škole koje traže dodatne provjere. U tom slučaju učenici imaju za prijavu vremena samo jedan dan, kako stoji u Nacrtu upućenom u savjetovanje, od 27. do 28. lipnja. U MZOS-u obrazlažu da su zbog novouvedene prakse javnog sav jetovanja morali “stisnuti rokove”. - Riječ je tek o Nacrtu prijedloga, a bude li drukčijih mišljenja u postupku savjetovanja, možemo i to prilagoditi - kažu u MZOS-u. U prvim razredima javnih srednjih škola u novoj školskoj godini bit će mjesta za 48.128 učenika u 2083 razreda. U gimnazije se planira upisati 11.883 učenika (25 posto), u četverogodišnje strukovne škole 19.666 učenika (40 posto), a u trogodišnje strukovne škole 8431 učenik (17,5 posto). U programima obrazovanja za vezane obrte u trajanju od tri godine Ministarstvo je Nacrtom predvidjelo 195 razreda, odnosno 4683 učenika. - Novostima vezanim uz upis osigurat će se upis svih učenika u prvi razred srednje škole, što je u prošlim godinama, a posebice 2015./16. bio velik problem - ističe ministrov savjetnik. 2. lipnja početak prijava u sustav 27. lipnja početak prijava programa 28. lipnja kraj prijava programa s dodatnim provjerama 6. srpnja kraj prijava programa 14. kolovoza objava slobodnih mjesta za jesenski rok 22. kolovoza početak prijava u jesenskom roku 1. rujna objava konačnih lista upisanih 5. rujna početak nastave 5. - 9. rujna  naknadni (treći) upisni rok