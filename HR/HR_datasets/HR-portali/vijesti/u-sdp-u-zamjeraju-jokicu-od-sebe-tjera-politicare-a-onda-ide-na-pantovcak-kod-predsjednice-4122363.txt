Predsjednik SDP-a Zoran Milanović nema namjeru ići na prosvjed podrške kurikularnoj refrormi, ali će na njemu biti članova SDP-a. No, SDP-ovci koji se namjeravaju pridružiti prosvjednicima to će učiniti kao građani i roditelji koji žele da reforma školstva uspije - kažu nam u toj stranci i navode da SDP ni na koji način ne želi iskoristiti akciju nevladinih udruga i sindikata koji daju podršku ekspertnoj skupni za kurikularnu reformu, te pokušati na njoj politički profitirati. U SDP-u ističu kako to nisu činili ni ranije, ali navode da je činjenica da je u mandatu Vlade Zorana Milanovića kurikularna reforma započeta i formirana stručna skupina. - Pa zar bi trebali pobjeći od toga i uskratiti podršku projektu koji smo započeli - kaže nam sugovornik iz te stranke. Na pitanje da prokomentira istup Borisa Jokića koji je zamolio politiku, uključujući i SDP, da se ne petlja u reformu, kazao je da u SDP-u ne namjeravaju s njim polemizirati. U SDP-u Jokiću ipak zamjeraju što je, dok tjera političare od sebe, otišao na Pantovčak i objeručke primio podršku predsjednice Republike Kolinde Grabar Kitarović. - A što je predsjednica, zar ona nije političarka? - pitaju u SDP-u.