Na početku današnje sjednice Vlade premijer Andrej Plenković uputio je ministrima nekoliko uvodnih riječi osvrnuvši se na događaje u proteklom tjednu. "Još jednom čestitam svim pripadnicima Oružanih snaga i kopnenoj vojsci, potpredsjedniku Krstičeviću i ministru Medvedu, koji su proslavili svoj dan, mislim da je sve prošlo dostojanstveno i na najbolji mogući način. Imali smo i dan poduzetnika, vidjeli smo i podatke Zavoda za statistiku koje je potvrdilo kontinuirani rast BDP-a. Možemo biti zadovoljni kada je riječ o rastu zaposlenosti, potrošnji, investicijama koje pokazuju učinke porezne reforme. Očekujemo da nastavimo trendove pozitivnih makroekonomskih pokazatelja", rekao je Plenković te nastavio: "Želim se osvrnuti na vijest koju smo dobili od ministrice Žalac, koja je dobila poziv povjerenice za regionalnu politike u EK. Riječ je o projektu cestovna povezanost s južnom Dalmacijom, koja uključuje izgradnju Pelješkog mosta, stonske obilaznice... Europska komisija će idući tjedan dovršiti sve interne procedure za sufinanciranje dosad najvećeg EU projekta. Želim zahvaliti Hrvatskim cestama koje su uložile godine stručnog rada u ovaj projekt. Od EU ćemo dobiti 357 milijuna eura bespovratnih sredstava za ovaj projekt koji će se u tri faze realizirati između 2017. i 2021. godine. Riječ je o strateškom projektu u kontekstu naših priprema za ispunjavanje kriterija za ulazak u Schengen. Zahvaljujem svima koji su na tome radili. Vjerujem da će svi ljudi biti zadovoljni s odlukama kojima ćemo svjedočiti idućeg tjedna. "Dodao bih i da se nastavljaju sve nužne aktivnosti koje se tiču restrukturiranja Agrokora. Izvanredna uprava radi na rješavanju novih kredita kojima bi se osigurala likvidnost. Mislim da su ovo dobre vijesti i na tom tragu možemo nastaviti s aktivnostima", poručio je premijer. Vlada je usvojila nacrt konačnog prijedloga Zakona o osiguranju radničkih tražbina koji se usklađuje sa zakonodavstvom EU. Ministar rada Tomislav Čorić  istaknuo je kako se ovim prijedlogom Zakona osigurava efikasnija zaštita egzistencije radnika na društveno prihvatljivoj razini.  Nadalje, na sjednici je usvojena strategija Europske banke za obnovu i razvoj za RH te uredbu o unutarnjem ustrojstvu Ministarstva financija.  Vlada je darovala nekretnine u vlasništvu Republike Hrvatske ukupne vrijednosti osam milijuna i 380.000 kuna Sveučilištu u Splitu u svrhu rješavanja pitanja prostornih preduvjeta za Filozofski fakultet u Splitu i Rektorat. Osim toga, za potrebe rješavanja problema smještaja Filozofoskog fakulteta u Splitu Vlada je dala i suglasnost Ministarstvu obrazovanja za preuzimanje obveza na teret sredstava državnog proračuna Republike Hrvatske u 2018. i 2019. godini za sklapanje ugovora o kupoprodaji poslovne zgrade Brodomerkur. Vlada je dala suglasnost i Gradu Poreču, Gradu Bjelovaru, Općini Tinjan te Općini Đurđenovac za zaduživanje.  Prihvaćena je i odluka da se pokrene postupak za sklapanje Mnogostrane konvencije o provedbi mjera povezanih s ugovorima o izbjegavanju dvostrukog oporezivanja, ne bi li se spriječilo smanjivanje porezne osnovice i preusmjeravanje dobiti.