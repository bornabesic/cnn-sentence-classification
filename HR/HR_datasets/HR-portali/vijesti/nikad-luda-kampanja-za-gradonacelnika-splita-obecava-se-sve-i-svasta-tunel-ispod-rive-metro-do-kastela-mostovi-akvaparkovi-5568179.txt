Bivši splitski gradonačelnik Željko Kerum iz HGS-a najavio je ponovnu kandidaturu za čelo Splita, a u intervjuu za Slobodnu Dalmaciju iznio je planove za grad, ako bude izabran. Tako je najavio da bi, uz ostalo, gradio tunel koji bi povezao Istočnu i Zapadnu obalu, metro Split - Kaštela, a i akvapark "jer je prebitan, dosta naše djece ide u Gardaland i troše novac pa je bolje da se izgradi ovdje". Most je također predstavio svog gradonačelničkog kandidata Roberta Pauletića koji je svoj program nazvao "Lipi čisti Split, dragulj Mediterana". "Imam dvije velike vizije za tisuće radnih mjesta. Zapadna obala mora biti ponos grada, niz blistavih hotela, kongresni centar", kaže Pauletić. Usto bi u kompletu prodao HZMO i Banovinu te svakako sagradio most Kaštela - Split. Za gradnju na Marjanu ima nultu toleranciju.