Predsjednica Republike Kolinda Grabar-Kitarović i srbijanski premijer Aleksandar Vučić sastali su se na marginama Međunarodnog sajma gospodarstva u Mostaru, a razgovaralo se, kako neslužbeno doznaje Hina, o bilateralnim odnosima dviju država, no ne i o pregovorima Srbije o ulasku u Europsku uniju. Grabar-Kitarović i Vučić nakon otvaranja održali su desetominutni neformalni razgovor o odnosima dviju zemalja i razvitku dobrosusjedskih odnosa. Kako piše Klix.ba, bilo je to u restoranu Romanca u koji su delegacije otišle na ručak nakon službenih razgovora. – Mislim da smo u zadnjih godinu dana imali poteškoće koje valja premostiti. Imali smo izbore pa je retorika bila malo jača. Nadam se da ćemo smiriti napetosti i zajedno se suočiti sa sigurnosnim ugrozama. S Pahorom idem u Makedoniju da vidimo kakvo je stanje na granici s Grčkom i da posjetimo naše policajce. Mislim da moramo surađivati i zajedno raditi i nadići razlike koje postoje. Važno je međusobno poštovanje i uvažavanje te treba voditi računa da je na dobrobit nas da se i kao političari ponašamo odgovorno – rekla je predsjednica nakon kratkog susreta, prenosi N1. – Ako pogledate odnose na ovom prostoru jugoistočne Europe prije 20 godina, postigli smo velik napredak, ali ima razdoblja kad se vratite unatrag. Iznenađena sam podjelom i ideologizacijom svakog aspekta života. Svi naši građani žele posao i plaću – dodala je Grabar-Kitarović, dok je za odnose Hrvatske i Srbije rekla kako nisu tako napeti kao što se čine. – Ne bih rekla da su napeti. Postoji retoričko sučeljavanje. Bitno je razumijevanje i znati kako urediti zemlju da za većinski narod, ali i za manjine da se osjećaju sigurno – rekla je predsjednica. – I Kolinda i ja iskazali smo namjeru da razvijamo dobrosusjedske odnose – rekao je Vučić. Neformalni razgovor o razvitku dobrosusjedskih odnosa sa @SerbianPM pic.twitter.com/vUfacY0j2P   Kolinda Grabar-Kitarović na sajmu je rekla da Hrvatska ima posebnu odgovornost prema BiH. – Ako pogledate geografski, Hrvatska doslovno drži BiH u zagrljaju. I ta nas blizina obvezuje na daljnju suradnju i potporu – rekla je Grabar-Kitarović. Posebno je istaknula potporu na putu prema EU i potporu Hrvatima kao jednom od triju konstitutivna naroda BiH. – U Hrvatskoj ćete imati prijatelja i podupiratelja – rekla je predsjednica. Aleksandar Vučić naglasio je važnost regije za gospodarstvo. Rekao je da se ove regije ne stide i da se ponose što tu pripadaju. – Nikada iz nje, sve i da hoćemo, ne možemo pobjeći, samo mi možemo biti bolji i bolje se razumjeti – rekao je Vučić. Srbima, Bošnjacima i Hrvatima zaželio je mir i punu stabilnost. – Nadam se da će naši Bošnjaci, Hrvati i Srbi opredijeliti se za svoju budućnost bolje nego u prethodnih 75 godina. Želim im mir i stabilnost, a mi ćemo dolaziti kupovati i zajednički raditi – rekao je Vučić. >> Aleksandar Vučić i Kolinda Grabar-Kitarović danas će razgovarati o blokadi poglavlja 23 >> Aleksandar Vučić: Ni s kim se ne svađamo. Nemamo mi nikakav spor s Hrvatskom 