Državno odvjetništvo u četvrtak je potvrdilo da im je policija dostavila obavijest o kaznenoj prijavi koju je zbog navodnog obiteljskog nasilja podnijela supruga bivšeg ministra financija Borisa Lalovca, dodajući da provjeravaju vjerodostojnost navoda iz kaznene prijave. "Radi daljnje provjere vjerodostojnosti navoda iz kaznene prijave, nadležno državno odvjetništvo je, kao i u svakom takvom slučaju, poduzelo i poduzima daljnje potrebne radnje iz svoje nadležnosti radi donošenja meritorne državnoodvjetničke odluke. O pojedinostima postupanja, radnjama i sadržaju nadležno općinsko državno odvjetništvo ne može davati više informacija imajući u vidu zakonske odredbe o tajnosti u predmetima kaznenopravne zaštite djece i tajnost ove faze postupanja", ističu u Državnom odvjetništvu. Bivši ministar financija i saborski zastupnik SDP-a Lalovac odbacio je u četvrtak optužbe objavljene u medijima da je obiteljski nasilnik i najavio da o toj temi više neće javno istupati. Lalovca je njegova supruga, od koje se razvodi, u emisiji "Bujica" optužila da ju je više puta tukao, čak i kad je išla na kemoterapiju, zbog čega ga je prijavila policiji. U emisiji je puštena i audio snimka koja bi trebala potvrditi Lalovčevo verbalno zlostavljanje i prikazana fotografija modrica na tijelu za koje supruga tvrdi da joj je nanio Lalovac. Lalovac je, pak, u priopćenju ustvrdio kako su navodi njegove supruge, izneseni u "Bujici", potpuna neistina.