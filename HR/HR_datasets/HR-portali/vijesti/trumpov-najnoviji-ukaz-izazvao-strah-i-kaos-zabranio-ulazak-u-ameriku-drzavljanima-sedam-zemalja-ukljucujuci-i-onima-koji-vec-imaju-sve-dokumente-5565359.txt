Izvršna uredba, koju je u petak potpisao američki predsjednik Donald Trump, a koja između ostalog na 90 dana brani ulazak u zemlju turistima i drugim posjetiteljima iz Sirije, Irana, Iraka, Libije, Somalije, Sudana i Jemena, u samo 24 sata uzrokovala je niz problema s obzirom da je stupila na snagu odmah, a pojavile su se i brojne teorije i strahovi kako će takva politika utjecati na niz stvari, uključujući i američko gospodarstvo. Od petka navečer granice prema SAD-u za državljane spomenutih zemalja u potpunosti su zatvorene, čak i ako se radi o stranim državljanima s radnim i sličnim vizama. Izbjeglice, neovisno o državljanstvu, u Sjedinjene Države ne smiju ući minimalno idućih 120 dana, a sedam pretežno muslimanskih zemalja ima zabranu ulaska u SAD idućih 90 dana, zbog straha od mogućeg terorizma. To je izazvalo paniku među onima koji su već krenuli, bili na putu ili planirali ovih dana doći u Ameriku. Kako je uredba stupila na snagu, tako su institucije odmah počele mijenjati politiku, a mnogo je ljudi zapelo na aerodromima. Nije poznato koliko je trenutno izbjeglica i imigranata zadržano diljem zemlje u zračnim lukama, no žalbe na Trumpovu odluku podnio je čitav niz udruga i oranizacija. Kako piše New York Times, među zadržanim Iračanima na aerodromu Kennedy nalaze se i Hameed Khalid Darweesh, koji je posljednjih deset godina radio u Iraku za američku vladu te Haider Sameer Abdulkhaleq Alshawi, koji je u SAD doputovao kako bi bio sa suprugom, koja radi za američku tvrtku, i sinom. Njihovi su odvjetnici rekli da se od petka navečer nalaze u zračnoj luci nakon što su sletjeli različitim letovima te da ih ne smiju vidjeti. Kad su agenta na aerodromu pitali s kim trebaju razgovarati da se što prije riješi situacija oko njihovih klijenata, ovaj im je odgovorio: ‘Gospodina predsjednika. Nazovite g. Trumpa.’ Jedan od odvjetnika je za NY Times rekao: ‘Ovo su ljudi s važećim vizama i statusom koji je već odobrio State Department i Ministarstvo domovinske sigurnosti.’ Na moguće posljedice upozorili su i iz Googlea nakon što su stopirali dio službenih putovanja u SAD. S obzirom da se vize za šest zemalja neće izdavati sigurno iduća tri mjeseca, a za sirijske državljane do daljnjega, iz tehnološkog diva upozoravaju da bi ova odluka mogla imati velik utjecaj na tehnološku industriju jer niz tvrtki u tom sektoru zapošljava sposobne i obrazovane ljude iz cijelog svijeta preko posebne vize H1-B. - Predsjednik želi ograničiti dio muslimana, ali posljedice će možda osjetiti i američki najvažniji i najprofitabilniji sektor: tehnologija. Google je opozvao stotinjak svojih zaposlenika diljem svijeta. Tehnološka se industrija uvelike oslanja na obrazovane i dobro plaćene radnike iz stranih zemalja i s H1-B vizama. Međutim, ako bi propisi mogli otjerati ljude ili ih zastrašiti, velike tehnološke tvrtke morat će smisliti gdje će ubuduće postaviti svoje ključne ljude, rekli su za BBC. Reakcije na Trumpovu odluku su burne. Neki republikanci su je podržali, uključujući Paula Ryana koji je rekao da je vrijeme za ‘preispitivanje i osnaživanje procesa izdavanja viza’. No, Ryan je u odvojenom priopćenju izrazio snažno protivljenje dijelu Trumpove uredbe kojom se propisuje upitnik koji moraju ispuniti stranci u kojem se traži da navedu svoju vjeroispovijest kako bi se kršćanima dala prednost u odnosu na muslimane u pokušaju da uđu u Ameriku. Nova politika utječe i na obiteljske posjete. Irački novinar koji živi u SAD-u, Mohammed al-Rawi objavio je na Facebooku da su njegovom ocu u Kataru zabranili let u Ameriku. Osnivač Facebooka Mark Zuckerberg objavio je poduži komentar u kojem izražava zabrinutost zbog predsjednikovih odluka istaknuvši da je i on, kao i mnogi drugi Amerikanci, potomak imigranata. Reagirali su i europski čelnici. - Takva odluka može nas samo zabrinjavati. Prihvat izbjeglica koji bježe od rata dio je naših obveza, no ima i puno drugih pitanja koja nas zabrinjavaju, rekao je u subotu francuski ministar vanjskih poslova Jean-Marc Ayrault nakon razgovora s njemačkim kolegom Sigmarom Gabrielom u Parizu. Za razliku od njih, češki predsjednik Miloš Zeman izrazio je zadovoljstvo novim američkim pristupom snažnog ograničavanja imigracije za koji se zauzima Donald Trump, ocijenivši da potonji jamči sigurnost svojim sugrađanima. - Američki predsjednik Trump štiti svoju zemlju i brine se za sigurnost svojih sugrađana. Čini upravo ono što ne čine europske elite, poručio je na Twitteru glasnogovornik češkog predsjednika Jiri Ovčaček. - Sigurnost čeških građana je prioritet. Sada imamo saveznika u Sjedinjenim Državama, dodao je. Udruge za zaštitu ljudskih prava navode da je ta mjera diskriminacijska te da će uništiti ugled SAD-a kao zemlje koja prihvaća izbjeglice, no posljedice bi očito mogle biti i dalekosežnije.