Foto: FAH FILIPINI i Sjedinjene Države počeli su u ponedjeljak redovitu godišnju vojnu vježbu, ali u manjem opsegu nego ranije, nakon što je predsjednik Rodrigo Duterte obećao da će ta jugoistočna azijska zemlja ubuduće biti manje ovisna o svom dugogodišnjem savezniku.  Na ovogodišnjim manevrima nazvanim "Balikatan" (Rame uz rame), glavni je fokus na humanitarnim operacijama i operacijama spašavanja u slučaju prirodnih katastrofa, a manje na obuci glede borbe protiv terorizma i pomorske sigurnosti.  U 10-dnevnoj vojnoj vježbi sudjeluje 5400 filipinskih i američkih vojnika, te manji broj australskih i japanskih vojnika, dok je prošle godine sudjelovalo 11.000 vojnika, rekao je vojni glasnogovornik bojnik Celeste Frank Sayson.  U vježbi će vojnici sudjelovati u akcijama koje simuliraju udar ciklona pete kategorije, uključujući potragu i spašavanje u urbanim sredinama i evakuaciju ozlijeđenih.  Duterte, predsjednik od lipnja prošle godine, u jednom je trenutku zaprijetio raskidom odnosa sa SAD-om i ukidanjem godišnjih vojnih manevara nakon kritika Washingtona na račun njegove borbe protiv trgovine drogom u kojoj je već živote izgubilo na tisuće osumnjičenih. Također je kazao da želi vanjsku politiku nezavisniju od SAD-a i snažniju povezanost s ostalim zemljama, među kojima su Kina i Rusija.