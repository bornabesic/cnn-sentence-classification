Ukrajina je u srijedu naznačila da će francuskoj predsjedničkoj kandidatkinji Marine Le Pen zabraniti ulazak u zemlju zbog njene izjave koja upućuje da rusku aneksiju Krima 2014. smatra legitimnom. Izjavu čelnice francuske krajnje desnice da ruska aneksija Krima nije bila nezakonita jer se narod Krima na referendumu opredijelio za pridruživanje Rusiji, prenijela je francuska televizija. Kijev se odlučno suprotstavlja takvim stavovima, a referendum je nezakonitim proglasila Opća skupština Ujedinjenih naroda. Ukrajinsko ministarstvo vanjskih poslova je u svojoj izjavi reklo da "izjavama koje ponavljaju propagandu Kremlja francuska političarka iskazuje nepoštivanje suvereniteta i teritorijalnog integriteta Ukrajine i u potpunosti zanemaruje temeljna načela međunarodnog prava". "Takve izjave i postupci protivni ukrajinskim zakonima nužno će imati posljedice, kao što je to bilo u slučaju određenih francuskih političara kojima je uskraćen ulazak u Ukrajinu", reklo je ministarstvo. Glasnogovornik Marine Le Pen je u email poruci agenciji Reuters odgovorio da "Marine Le Pen ionako ne namjerava posjetiti Ukrajinu", te da će "to pitanje biti riješeno putem diplomatskih kanala kada ona postane predsjednica Francuske republike", Istraživanja javnog mišljenja u Francuskoj ukazuju da će Le Pen ući u drugi krug predsjedničkih izbora koij će se održati u svibnju, ali i da će u tom krugu izgubiti od kandidata iz središnje struje francuske politike, vjerojatno konzervativca Fillona. Kijev je nervozan zbog promjena na političkoj sceni u 2017. godini. Novoizabrani predsjednik SAD-a Donald Trump koristi prijateljskiji ton spram Rusije dok se drugi francuski predsjednički kandidat, Francois Fillon, izjašnjava za ukidanje sankcija Moskvi. Ukrajina i Rusija su u lošim odnosima od ruske aneksije Krima i sukoba s proruskim separatistima u istočnoj Ukrajini u kojima je, unatoč proglašenom primirju, poginulo oko 10.000 ljudi.