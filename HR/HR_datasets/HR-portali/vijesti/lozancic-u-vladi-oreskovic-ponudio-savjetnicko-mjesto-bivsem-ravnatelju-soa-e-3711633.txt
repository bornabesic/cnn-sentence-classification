Bivšem ravnatelju Sigurnosno-obavještajne agencije Draganu Lozančiću, kako doznajemo, ponuđeno je savjetničko mjesto u Vladi Tihomira Oreškovića. O kojoj se točno savjetničkoj funkciji radi, nismo uspjeli doznati, ali pretpostavka je da je riječ o poslovima vezanima uz vojsku ili sigurnosno-analitička pitanja. Naši izvori napominju da neće biti savjetnik za nacionalnu sigurnost. Time se očito Orešković ne želi zamjeriti prvom potpredsjedniku Vlade Tomislavu Karamarku koji je po poziciji zamjenik premijera nadležan za pitanja nacionalne sigurnosti. Kako će ova Oreškovićeva odluka utjecati na ionako klimave odnose između njega i Karamarka, budući da se iz njemu bliskih izvora moglo čuti da misli sve najgore o Lozančiću, tek treba vidjeti. Pitanje je i kako će na to regirati predsjednica Republike Kolinda Grabar-Kitarović koja je jučer u intervjuu HRT-a izjavila da je Lozančić bio "Milanovićev osobni špijun".