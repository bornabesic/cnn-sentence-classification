Šetat ćemo opet Kalelargom a ne Širokom ulicom. Nitko od naših sugrađana, a i turista, ne kaže "Idemo na špicu na Široku ulicu", nego "na Kalelargu". Također, tražit ćemo da se vrati staro i upečatljivo ime Muraj umjesto sadašnjeg Bedemi zadarskih pobuna, kaže Denis Bruketa, liječnik, dragovoljac Domovinskog rata i pisac koji se kandidirao za zadarskog gradonačelnika. Zajedno s ostalim kandidatima liste 'Naprijed Hrvatska' za Gradsko vijeće Zadra u subotu je obišao najznačajnije gradske lokacije i obrazložio svoje inicijative. - Želimo da Sveti Donat i službeno postane peti zaštitnik grada Zadra. To je svetac po čijoj je crkvi grad Zadar naširoko poznat i jedan je od simbola grada pa to svakako zaslužuje - rekao je Bruketa. Što se tiče turizma, vjeruju kako bi nove ideje oživjele staru gradsku jezgru. Na primjer, zalagat će se za gradnju akvarija s morskim životinjama, kakve imaju brojni drugi europski gradovi uz more. Inicijative njegove liste, kaže, nisu samo simboličke, nego imaju i konkretne planove za razvoj grada i funkcionalniji život njegovih građana. - Treba pomoći djeci i odraslima kojima je pomoć najpotrebnija bez obzira na dob, spol, profesionalni položaj i financijske mogućnosti.Imamo pravni tim koji će besplatno pomagati građanima, ukinut ćemo provizije i usmjeriti „višak“ u porodiljne naknade.Zadar stagnira u mnogim aspektima, zdravstvo i socijalna skrb su na dnu, briga za malog čovjeka je stavljena po strani, a to je samo vrh ledenog brijega - govori Bruketin nezavisni kandidat na mjestu broj 2. na listi za Gradsko vijeće, specijalist ortoped Marko Milić. -  Ne mogu nam i ne smiju institucije biti mjesta gdje je dozvoljena greška i nezakonite radnje zbog bilo čijeg interesa. Mi smo liječnici koji svakodnevno pomažemo ljudima, a to očekujemo od svih - dodao je Milić. - Kad je riječ o djeci sramota je da Zadar, kao peti grad po veličini u Hrvatskoj, nema vrtić koji radi iza 16 sati. Uvest ćemo radno vrijeme dva vrtića do 22 sata tako da i oni roditelji koji rade drugu smjenu, a takvih je mnogo, imaju mogućnost svoje dijete ostaviti u vrtiću - dodao je Bruketa i naglasio da ga ne zanimaju podjele na lijeve i desne.  - Čovjek je čovjek. Na našoj listi za Gradsko vijeće Zadra nalaze se tzv. obični ljudi različitih vjera i nacija, nezaposleni, veterani Domovinskog rata, osobe s tjelesnim oštećenjem... Ne razlikujemo ljude po ničemu i mislimo da smo po ovakvom pristupu jedinstveni u Zadru - zaključio je Bruketa. Tema: Lokalni izbori 2017. 