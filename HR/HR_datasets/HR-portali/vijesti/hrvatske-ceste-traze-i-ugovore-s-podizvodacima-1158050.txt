Viadukt je jučer dostavio Hrvatskim cestama novi dinamički plan dovršetka radova na mostu Čiovo, kako je to i bilo dogovoreno sastanku održanom u ponedjeljak. Prema tom planu radovi na mostu trebali bi biti dovršeni do 26. prosinca ove godine. No u Hrvatskim cestama kažu da su od Viadukta zatražili da im uz dinamički plan dostavi i financijski plan dovršetka radova. A za to je rok u petak. Tek tada će, navode, odlučiti hoće li prihvatiti novi Viaduktov rok dovršetka radova na mostu ili će raskinuti ugovor s tom tvrtkom i ići u novi natječaj za izvođača koji bi dovršio radove na mostu. U Hrvatskim cestama navode da su od Viadukta zatražili dokaze da su potpisani ugovori s podizvođačima radova za dio čelične konstrukcije mosta koja još nije izrađena, kao i ugovore s podizvođačem za hidrauliku. Viadukt je dosad dva puta probio rokove za most Čiovo. Prema ugovoru, taj je most trebao biti sagrađen do kraja prošle godine, no zbog problema s čeličnom konstrukcijom koja čini polovicu svih radova na mostu rok puštanja mosta u promet pomaknut je na 15. lipnja ove godine. Ovih je pak dana iz Viadukta Hrvatskim cestama poslana obavijest da most neće moći završiti ni do tog datuma. Predsjednik uprave Viadukta Joško Mikulić probijanje je pravdao problemima u koje je upala tvrtka Istra iz Makedonije koja zbog toga nije mogla isporučiti ugovorenu čeličnu konstrukciju za most pa je morao tražiti nove podizvođače za taj dio mosta u Hrvatskoj. Mikulić tvrdi i da je postojala greška u projektu zbog čega se moralo ići na novu tehnologiju temeljenja mosta i novo istraživanje tla te se izgubilo nekoliko mjeseci, zbog čega će Viadukt imati gubitke od više desetaka milijuna kuna. No u Hrvatskim cestama odgovorili su mu da su oni platili izvedbeni projekt i sve radove koji su izvršeni na osnovi njega. Ugovor za gradnju mosta Čiovo s pristupnim cestama vrijedan je 129 milijuna kuna plus PDV, a taj se projekt sufinancira iz fondova Europske unije s 85 posto ukupnog iznosa. U Hrvatskim cestama tvrde da neće doći do problema s tim sufinanciranjem zbog kašnjenja u dovršetku radova na mostu. >>Most kopno – Čiovo neće biti otvoren do ljeta 