SDP-ov zastupnik Peđa Grbin reagirao je danas na natječaj kojim Državni ured za upravljanje državnom imovinom (DUUDI) traži savjetnike za početnu i neovisnu ocjenu portfelja niza trgovačkih društava u vlasništvu države, upozorivši kako bi privatizacija društava od strateškog interesa države bila protuzakonita. Grbin je u objavi na Facebooku ocijenio kako je raspisivanjem tog natječaja Vlada i formalno krenula u privatizaciju preostalih državnih tvrtki. Upozorava da su na popisu 54 tvrtke za koje se traže konzultanti i strateške tvrtke, poput Hrvatskih autocesta, Janafa, Plinacroa, Zračne luke Zagreb itd. Tvrdi kako je dvojbena zakonitost takve odluke, s obzirom da je na snazi Strategija upravljanja državnom imovinom koja izrijekom kaže kako se ne predviđa privatizacija društava od strateškog nacionalnog interesa, "osim kada se zakonom propiše". "Dakle, dok god je Strategija koju je donio Sabor na snazi, Vlada ne može autonomno odlučivati o privatizaciji tih trgovačkih društava, već mora ili mijenjati Strategiju, a posljedično i Zakon o upravljanju imovinom ili donijeti poseban zakon o privatizaciji navedenih trgovačkih društava. Sve drugo bilo bi protuzakonito postupanje Vlade", upozorava Grbin. Podsjeća kako je namjera prošle Vlade da monetizira dug autocesta u javnom vlasništvu izazvala referendumsku inicijativu, da je Ustavni sud odlučio da referendum nije dopušten, ali i da je Vlada prije pokretanja postupka dužna Saboru predložiti zakon kojim bi se koncesija za upravljanje izgrađenim autocestama proglasila strateškim interesom RH. "U tom bi posebnom zakonu bilo potrebno utvrditi i temeljne ciljeve te ključne parametre planiranog pravnog posla", zaključio je tada Ustavni sud.  "Ako je takva odluka potrebna za koncesije, jasno je da je takva odluka, posebno imajući u vidu citirane odredbe Strategije, potrebna i za privatizaciju trgovačkih društava od strateškog državnog interesa. Moja je obveza kao zastupnika u Hrvatskom saboru upozoravati Vladu na činjenja koja su suprotna hrvatskom pravnom poretku kao i na posljedice takvog postupanja, jer će svaka privatizacija provedena suprotno citiranim propisima i odlukama biti osporiva pred domaćim sudovima. Što to znači za vjerodostojnost i financijsku stabilnost RH, mislim da ne treba govoriti", napisao je Grbin na svom Facebook profilu. Podsjetio je da je prvi potpredsjednik Vlade i predsjednik HDZ-a Tomislav Karamarko nedavno najavio otklon od ideologije te raspravu o drugim temama. "Dok smo to svi, na neki način pozdravili, jedan je moj stranački kolega rekao da se toga strašno boji i to iz jednostavnog razloga: kada se hadeze odlučio odmaknuti od ideologije, dogodi se pretvorba i privatizacija... Članak koji dijelim, na žalost, potvrđuje tezu mojeg kolege", navodi SDP-ov zastupnik >> Država će prodati zapuštenu imovinu ako joj spusti cijenu. Zarađivat će i poslije - na porezu i doprinosima 