Foto: Vindija/Agrokor/Index KOOPERANTI Vindije očajni su. Kompanija im duguje gomilu novca za otkupljeno mlijeko. Kako doznajemo, razlog kašnjenja u plaćanju su problemi u kojima se Vindija našla zbog velikih trgovačkih lanaca. Agrokor Ivice Todorića, poznatog po tome da plaćanje dobavljačima rasteže van svih zakonskih okvira, prema neslužbenim informacijama, Vindiji duguje desetke milijuna kuna. Iako smo u protekla dva tjedna iz Vindije u više navrata pokušali dobiti komentar čitave situacije, kao i konkretne podatke o dugovanjima i problemima u kojima se Vindija našla, iz kompanije su odbili komentirati ovaj slučaj. Šutnja iz Vindije ne čudi uzmu li se u obzir ranija iskustva dobavljača Agrokora koji su se žalili na Todorićeve ucjene, višegodišnja kašnjenja u plaćanju i prisile na kompenzacije. Podsjećamo, neki od dobavljača su tijekom proteklih godina javno progovorili kako im je, nakon što je plaćanje otezao unedogled, Todorić nudio konačnu isplatu dugovanja uz uvjet da "smanje račun", na što su mnogi dovedeni do ruba očaja i pristali. To nije sve - onima koji su javno progovarali o neplaćanju, Todorić se osvećivao time da je s plaćanjem dodatno otezao, a njima redom "zatvorio vrata" što se tiče plasiranja njihovih proizvoda i odveo ih u propast. "Radimo svaki dan, 365 dana u godini, bez nedjelje, blagdana, bolovanja ili godišnjeg i na kraju niti ovaj bijedni novac koji smo teško stekli ne možemo dobiti"  Indexu su se kooperanti Vindije krajem travnja požalili kako im Vindija još uvijek nije platila ništa od mlijeka isporučenog u ovoj godini. Naveli su kako su u Vindiji dobili odgovor da se novca nema. Prema podacima na stranicama Vindije, mljekara otkupljuje kravlje, kozje i ovčje mlijeko od više od tri tisuće kooperanata, a godišnja vrijednost otkupa iznosi više stotina milijuna kuna. "Proizvođači smo mlijeka s područja Križevaca i svoje mlijeko predajemo Vindiji. Nalazimo se u velikim problemima u kojima smo se našli radi neisplate novca za mlijeko od strane te kompanije. S današnjim danom još uvijek nam ta kompanija nije isplatila novac za 1. mjesec 2014. godine i mi više ne znamo što da učinimo i kako da dođemo do svojeg teško stečenog, a ionako bijedno plaćenog novca", požalio se prije desetak dana Indexu jedan od kooperanata Vindije.  "Banke nam prijete blokadama računa, struja nam je pred isključenjem, a telefoni već isključeni. Sjetva je u punom jeku, a kooperanti Vindije nemaju novca ni za naftu. Uskrs je prošao, obećali su nam novac i nisu ga isplatili, nismo imali niti jedne kune da provedemo Uskrs na pristojan način. Radimo svaki dan, 365 dana u godini, bez nedjelje, blagdana, bolovanja ili godišnjeg i na kraju niti ovaj bijedni novac koji smo teško stekli ne možemo dobiti", dodao je.   Dukat ih ne želi jer ne kradu kooperante Vindiji  Iako su kooperanti nezadovoljni stanjem u Vindiji spas pokušali pronaći u prelasku pod okrilje druge velike mljekare - Dukata, to im nije pošlo za rukom. Naime, Dukat ih ne želi jer, prema dogovoru dviju kompanija, ne kradu kooperante Vindiji.  "Zvali smo Vindiju i stalno nam kažu kako oni nemaju novca i što želimo. Mi smo jednostavno došli pred zid. Ne samo mi, nego svi kooperanti Vindije s kojima smo razgovarali. Željeli smo prijeći u Dukat no rekli su nam da oni imaju dogovor s Vindijom o ne uzimanju međusobno kooperanata", ispričao je za Index ovaj kooperant Vindije, vlasnik Obiteljskog poljoprivrednog gospodarstva s područja Križevaca, koji se zbog neplaćenog mlijeka našao u bezizlaznoj situaciji: "Neka zna ministar Jakovina, premijer Milanović i sav narod što se radi od seljaka i sela koji ih hrane. Mi više dalje ne možemo".  Iz Vindije nema odgovora, ali je mljekarima nakon Indexovog upita stigla uplata za siječanj  Iako smo u Vindiji još proteklog tjedna pokušali doznati koliki je trenutni ukupni iznos duga Vindije prema kooperantima, zašto je došlo do kašnjenja u plaćanju i kad Vindija planira podmiriti zaostale obveze prema kooperantima, iz Vindije su poručili tek kako ne žele komentirati cijelu situaciju. No, nakon Indexovog upita za kooperante Vindije je stigla dobra vijest. Ne u vidu informacije, već u vidu isplate dugovanja za siječanj. Mljekari su nam potvrdili kako su ovog ponedjeljka na njihove račune sjele uplate dijela duga. Prema neslužbenim informacijama koje je dobio Index, Vindija čini sve kako bi prikupila potreban novac i dobavljačima isplatili i ostatak dugovanja. Tako bi već idućeg tjedna kooperantima Vindije trebao biti isplaćen dug za veljaču. "Kralj poticaja" zbog kojeg u Zakonu o financijskom poslovanju uz rokove plaćanja stoji "iznimno ako" Koliki su trenutno stvarni dugovi Ivice Todorića prema dobavljačima nepoznanica je budući da Agrokor već godinama ne objavljuje javno financijska izvješća. Prema posljednjim podacima iz 2010. godine, Todorić je dobavljačima u to vrijeme bio dužan oko osam milijardi kuna.  Kako je moguće da Todorić godinama gomila dugove prema dobavljačima od nekoliko milijardi kuna i da se dobavljači i dalje žale kako od Todorića mjesecima ne mogu naplatiti dugovanja kad u Zakonu jasno stoje rokovi plaćanja od 30, odnosno 60 dana? Naime, u Zakonu postoji i iznimka: "Iznimno od stavka 1. ovoga članka, ako ne postoje okolnosti iz članka 14. stavka 5. ovoga Zakona, kod ugovora o robno trgovačkom kreditu može se ugovoriti u pisanom obliku i dulji rok ispunjenja novčane obveze, a koji rok ni u kojem slučaju ne može biti dulji od 360 dana". A tu je i iznimka koja Todoriću i dalje omogućuje odugovlačenje plaćanja u beskonačnost: "Iznimno, ako je to opravdano posebnim okolnostima, kao što je to primjerice posebna narav predmeta obveze, ako ne postoje okolnosti iz članka 14. stavka 5. ovoga Zakona, ugovorne strane mogu ugovoriti u pisanom obliku i duži rok od roka iz stavka 5. ovoga članka".  Spomenimo za kraj kako istovremeno država ne propušta svake godine "kralju poticaja" Todoriću na vrijeme isplatiti višemilijunske potpore. Todorić je i za 2013. godinu dobio najveće državne potpore, a samo od Agencije za plaćanja u poljoprivredi, ribarstvu i ruralnom razvoju tvrtke iz sastava njegova koncerna Agrokor dobile su više od 100 milijuna kuna poticaja. > Vindija poduzima maksimalna nastojanja da isplati kooperantima dugove