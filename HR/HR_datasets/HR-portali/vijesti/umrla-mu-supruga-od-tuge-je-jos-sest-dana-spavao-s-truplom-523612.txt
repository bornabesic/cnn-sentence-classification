Kad je Wendy Davidson umrla u travnju od uznapredovalog raka grlića maternice njezin voljeni suprug Russell nije se mogao samo tako odvojiti od nje. Prije nego je pozvao pogrebnike šest je dana spavao s njezinim tijelom u spavaćoj sobi, gdje je i umrla. Wendy je znala da joj se bliži kraj, a najveća želja bila joj je da u posljednjim trenucima bude okružena obitelji. Umrla je u naručju svog supruga i sina, a uz nju je bio i voljeni pas ljubimac Elvis. Russell se od voljene supruge htio oprostiti na prirodan način, a isto je htio pružiti i ostalim članovima obitelji i prijateljima.  - Nisam želio da je prebace u mrtvačnicu, želio sam da se sami pobrinemo za njezino tijelo, kao obitelj i da bude u spavaćoj sobi kako bi mogao spavati uz nju - kazao je Russell, prenosi Daily Mail. Utješno mu je to što je uz bližnje mogao pored njezinog tijela zapaliti svijeće i pričati o njenom životu.  U Velikoj Britaniji tijelo se nakon smrti ne mora prevesti u mrtvačnicu. Wendyno tijelo je šest dana bilo u kući u lijesu, a kasnije ju je Russell vlastitim autom odvezao u krematorij, jedino je morao obavijestiti policiju da će premjestiti tijelo.  - Bilo je jeftinije od klasičnog sprovoda, a i takav oproštaj je prirodniji - kaže Russell. - Pomisao da bi je odnijeli u plastičnoj vreći samo nekoliko sati nakon smrti toliko nam je strana da mislim da to ne bismo podnijeli - kaže Russell kojemu je proces oproštaja od supruge opisao kao 'dekompresijsku komoru' u kojoj su se on i sinovi prilagodili na gubitak dok je Wendy još bila s njima. 