Bivši američki savjetnik za nacionalnu sigurnost Zbignew Brzezinski, poznat po svojim beskompromisnim stavovima u vanjskoj politici, umro je u petak u dobi od 89 godina, objavila je njegova obitelj, prenose agencije. "Moj je otac noćas preminuo. Svojim prijateljima bio je poznat kao Zbig, svojim unucima kao Poglavica, a svojoj supruzi kao ljubav njezina života", napisala je Mika Brzezinski na društvenim mrežama. Brzezinski, sin poljskog diplomata, bio je savjetnik za nacionalnu sigurnost tijekom predsjedništva Jimmyja Cartera (1977.-1981.). Bio je jedna od ključnih ličnosti američke vanjske politike tijekom nekoliko velikih međunarodnih kriza u tom razdoblju: Iranske revolucije kojom je svrgnut Šah, talačke krize u američkom veleposlanstvu u Teheranu, te sovjetske invazije na Afganistan. Kako prenosi agencija dpa, Brzezinski je nakon upada snaga Sovjetskog Saveza u Afganistan 1979. nagovorio Cartera da potroši milijarde dolara vojne pomoći za islamističke militante koji su se borili protiv sovjetskih trupa. Zbog njegovih beskompromisnih stajališta o američko-sovjetskim odnosima, sovjetsko komunističko glasilo Pravda nazvalo ga je "neprijateljem detanta". Brzezinski je rođen u Varšavi 1928. godine, a kao dijete se preselio u Kanadu gdje mu je otac služio kao diplomat. Nakon Drugog svjetskog rata i komunističkog preuzimanja Poljske obitelj je ostala na Zapadu. Brzezinski je diplomirao na Harvardu 1953., a pet godina kasnije postao je američki državljanin. Nakon angažmana u Carterovoj administraciji, Brzezinski je bio konzultant za vanjsku politiku i predavač međunarodnih odnosa na nizu instituta i sveučilišta, te objavljivao članke na tu temu u brojnim tiskovinama, uključujući hrvatske. Povremeno je bio kritičan prema vanjskoj politici Billa Clintona i Georgea W. Busha - osobito se protivio Bushevom "ratu protiv terora" i invaziji na Irak 2003. godine. U kolovozu 2007. podržao je izbor Baracka Obame za američkog predsjednika.