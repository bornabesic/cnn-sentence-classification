Zbog organizirane krađe motocikala i mopeda šibenska je policija kriminalistički obradila osam maloljetnika i još dvojicu 20-godišnjaka, koje sumnjiči za 20 kaznenih djela - uz krađe, tu je i droga, prikrivanje kaznenog djela te krivotvorenje isprava. Rezultat je to opsežne akcije Odjela općeg kriminaliteta šibenske Policijske postaje, koja je protiv osumnjičenih prikupila dokaze za 11 kaznenih djela krađa, tri prikrivanja, po jedno kazneno djelo teške krađe i krivotvorenja isprava, odnosno četiri kaznena djela omogućavanja trošenja droga. Sva su ta djela počinjena na štetu više građana i jedne tvrtke s područja Šibenika, izvijestila je u petak šibenska policija. Istragom je utvrđeno da je šest osumnjičenih maloljetnika od 19. ožujka do 30. svibnja na području Šibenika kralo motocikle i mopede, koji su uglavnom u međuvremenu su pronađeni i vraćeni vlasnicima, najčešće s oštećenjima ili bez nekih dijelova. Tijekom kriminalističkog istraživanja, policija je po nalogu Županijskog suda pretražila kuće i druge prostore koje koriste osumnjičeni, te pronašla i oduzela tri mopeda, jednu zaštitnu kacigu i više raznih dijelova mopeda. Osnovano sumnjaju da su dvojica maloljetnika i jedan 20-godišnjak u Šibeniku skrivali ukradene motocikle i mopede, iako su znali da su ukradeni. Jednog maloljetnika terete da je od 10. do 18. svibnja na ukradeni moped stavio tuđu registracijsku pločicu s namjerom da je koristi kao pravu, dok je drugi osumnjičeni maloljetnik između 5. i 31. svibnja provalio, odnosno silom otvorio zaključano sjedalo mopeda i iz njega ukrao zaštitnu kacigu. Policija je utvrdila i da je jedan od osumnjičenih 20-godišnjaka u društvu s maloljetnikom iz jedne šibenske parfumerije ukrao preko tisuću kuna vrijedne parfeme, a jednog od osumnjičenih maloljetnika sumnjiče da je drugom mlađem od 18 godina dao marihuanu na uživanje. Samo jedan od njih desetorice, 20-godišnjak, zadržan je u pritvoru, a svi ostali pušteni su da se brane sa slobode, dakako uz kaznene prijave. U nastavku kaznenog postupka njima će se baviti Općinsko državno odvjetništvo za mladež.