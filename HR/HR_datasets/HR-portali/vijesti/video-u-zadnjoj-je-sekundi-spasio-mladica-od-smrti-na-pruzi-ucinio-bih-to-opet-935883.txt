SKROMNI radnik bangladeških željeznica koji je po cijenu vlastitog života spasio mlađeg muškaraca izvukavši ga s tračnica ispred jurećeg vlaka slavljen je kao nacionalni heroj, a snimka njegova podviga kruži društvenim mrežama. Billal Hosain Mazumder (50), nije ni trenutka razmišljao kada je prošli mjesec s tračnica odvukao 34-godišnjeg Mohamada Mamuna dok se vlak približavao. "Mahao sam crvenom zastavom kako bih upozorio vozača da zaustavi vlak, no u trenutku sam shvatio da je prekasno", rekao je Mazumder i objasnio "Znao sam da i sam mogu poginuti, ali sam isto tako znao ako ga ne pokušam spasiti, lice tog mladog čovjeka progonit će me do kraja života", rekao je. Snimke nadzornih kamera cijelog događaja prenose se na društvenim mrežama u Bangladešu, a Mazumderov junački čin slavi se i u inozemstvu. Otac četvero djece, koji zarađuje manje od 100 dolara na mjesec, objasnio je da nije imao vremena za razmišljanje i da bi "to učinio ponovno... jer život je dragocjen". Bangladeški ministar za željeznice Mudžibul Hak na svečanosti u Daki uručio je Mazumderu 100,000 taka (oko 1250 dolara) kao nagradu za junački čin. Željezničke nesreće česte su u Bangladešu gdje je 40 posto od oko 2500 željezničkih prijelaza neobilježeno i fatalno. U zadnjih šest godina 152 osobe poginule su u željezničkim nesrećama, a većina ovisnika o drogi odabire skončati svoje posljednje dane upravo bacajući se pod vlak.