Ruski predsjednik Vladimir Putin rekao je u četvrtak da su elementi američkog proturaketnog sustava na Aljasci i u Južnoj Koreji izazov Rusiji i da Moskva nema izbora nego kao odgovor ojačati svoje vlastite snage. Govoreći na ekonomskom forumu u Sankt Peterburgu, Putin je rekao da Rusija ne može dokono stajati sa strane i gledati kako drugi jačaju vojnu moć na granicama na Dalekom istoku, kao što je, kako je rekao, već učinjeno u Europi. Rekao je da je Moskva posebno zabrinuta razmještanjem američkog proturaketnog sustava THAAD u Južnoj Koreji kao i zbog američkih planova o jačanju Fort Greelyja na Aljasci, lansirne postaje za antibalističke projektile. - To uništava stratešku ravnotežu u svijetu - rekao je Putin na sastanku s predstavnicima stranih medija, čiji je početak prenosila i televizija. - Ono što se događa je vrlo ozbiljan i zabrinjavajući proces. Na Aljasci, a sada i u Južnoj Koreji, pojavljuju se elementi proturaketnog obrambenog sustava. Trebamo li samo dokono stajati sa strane i to promatrati? Naravno da ne. Razmišljamo o tome kako odgovoriti na te izazove. To je za nas izazov. Washington koristi Sjevernu Koreju kao izgovor za širenje vojne infrastrukture u Aziji na isti način kao što je koristio Iran kao izgovor za razvoj raketnog štita u Europi, optužuje Putin. On je dodao da su Kurilski otoci na Dalekom istoku na koje Moskva i Tokio polažu teritorijalno pravo 'baš pogodno mjesto' na kojem bi Rusija mogla razmjestiti svoju vojnu tehniku kao odgovor na takve prijetnje. Ruski ministar obrane Sergej Šojgu prošle je godine rekao da Rusija planira razmjestiti neke od svojih najnovijih raketnih sustava za obranu i dronova na te otoke, kako bi dodatno naoružala vojne postrojbe koje se već tamo nalaze. Spomenuo je i izgradnju ruske vojne baze na tim otocima. Pritom je naglasio kako smatra da Rusija time ne pokušava jednostrano militarizirati otoke, već da se radi o odgovoru na koji je bila natjerana onim što se događa u regiji.