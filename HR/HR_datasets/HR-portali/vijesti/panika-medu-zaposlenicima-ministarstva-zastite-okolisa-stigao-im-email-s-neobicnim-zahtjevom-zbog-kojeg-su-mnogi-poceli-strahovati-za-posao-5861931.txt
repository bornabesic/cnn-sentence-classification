Prava panika zavladala je krajem prošlog tjedna među djelatnicima Ministarstva zaštite okoliša i energetike nakon što su putem elektronske pošte dobili službeni mail u kojem ih se traži da Glavnom tajništvu dostave svoje životopise. “Poštovani, potrebno je da najkasnije do kraja idućeg tjedna Glavnom tajništvu dostavite svoje najnovije životopise u svrhu prikupljanja i objedinjavanja podataka potrebnih za predstojeću izradu Pravilnika o unutarnjem redu Ministarstva”, stajalo je u mailu poslanom s adrese Glavnog tajništva. Napisala ga je i poslala glavna tajnica Vlatka Vraneković, jedna od najbližih suradnica ministra Slavena Dobrovića. Ovu informaciju nam je potvrdio i sindikalni povjerenik Ministarstva zaštite okoliša Damir Rumenjak koji je od Glavnog tajništva zatražio i službeno pojašnjenje neobičnog zahtjeva. “Da, svi su zaposlenici 31. ožujka primili taj mail. Kako nam službeno pojašnjenje iz maila baš nije bilo jasno, zatražili smo dodatno pojašnjenje, a poslije i mišljenje Sindikata državnih i javnih službenika. Izrada Pravilnika, naime, ni na koji način nije povezana sa životopisima zaposlenih, a svi podaci o zaposlenicima ionako postoje u dosjeima institucije”, izjavio je Rumenjak. Glavna tajnica Vraneković je naknadno pisanim putem odgovorila kako radnici nemaju nikakav razlog za brigu. “Postoji mogućnost da su neki od službenika naknadno stekli znanja i vještine, educirali se, stekli viši stupanj obrazovanja i tome slično, a da je to moguće propušteno evidentirati. Nadalje, postoji mogućnost da se osobni status službenika izmijenio, ali da, kao i prethodno, o tome ne postoje podaci u dosjeima”, umirivala je Vraneković, ali zaposlenici Ministarstva i dalje su bili sumnjičavi. Kako nam se nekolicina njih neslužbeno povjerila, dio službenika boji se da se iza zahtjeva za dostavu najnovijih životopisa krije želja rukovodstva Ministarstva da pojedina radna mjesta zamijeni nekim sebi “pogodnijim kadrom”, a strahuju i od mogućnosti zloporabe podacima ako bi se oni, kako sumnjaju, slali izvan okvira institucije. U cijelu se priču na kraju uključio i glavni tajnik Sindikata državnih i javnih službenika i namještenika Siniša Kuhar, obrativši se tajnici Vraneković i pojasnivši kako bi primjerenije bilo od zaposlenika tražiti da ispune posebno pripremljeni obrazac u kojemu bi ih se konkretno tražile dopune podataka koji Ministarstvu nedostaju. “Nakon primjedbi Sindikata oslabio je pritisak iz Glavnog tajništva pa je dogovoreno da životopise dostave samo oni zaposlenici koji to sami žele”, otkrio nam je izvor iz Ministarstva. “Za zaposlene je to dodatna prilika”“U Ministarstvu se godinama nisu ažurirale baze podataka o ljudskim potencijalima. Na tragu informacija da su mnogi zaposlenici u procesima cjeloživotnog obrazovanja, upućena je molba za dostavu najnovijih podataka iz životopisa radi provjere i usklađivanja s podatcima kojima raspolaže Služba za ljudske potencijale. Osim toga, to je dodatna prilika za iskazivanje osobnih interesa za raspored na radna mjesta u okviru MZOE, imajući u vidu činjenicu da će se u dogledno vrijeme pristupiti izradi novog Pravilnika o unutarnjem redu”, stoji u odgovoru Ministarstva zaštite okoliša na naš upit.