Prelazak vijećnice vukovarskog HDZ-a u okrilje stranke Bandić Milan 365 u središnjici HDZ-a doživjeli su kao podmukli udar zagrebačkog gradonačelnika. Iako nisu u koaliciji, HDZ u zagrebačkoj Gradskoj skupštini zapravo drži većinu Bandiću. Drugim riječima, HDZ je u Zagrebu, nakon što je Bandićeva Nezavisna lista raskinula koaliciju s HSLS-om, HSS-om i HSU-om, mogao rušiti Bandića, a on im je sada “zahvalio” otimanjem vijećnice u Vukovaru. U HDZ-u su svjesni da je Bandić u Vukovaru s bivšom HDZ-ovom vijećnicom Mirjanom Semenić-Rutko odigrao kako bi mu Vukovar bio osigurač za Zagreb. Naime, u Vukovaru HDZ-ova većina u Gradskom vijeću sada, osim o HDSSB-ovki Slavici Jelinić, ovisi i o prebjegloj bandićevki. U svakom trenutku Bandić, teoretski, može zaprijetiti rušenjem HDZ-ove većine osjeti li da mu HDZ u Zagrebu okreće leđa. Vrlo vjerojatno se ništa od toga neće dogoditi, ali izvori bliski HDZ-u smatraju kako je Bandić, opterećen optužnicama i istragama, počeo koketirati s ljevicom, konkretnije s vladajućim SDP-om. Ima logike da u slučaju pravosudnih problema svatko želi biti bliži vladajućima nego oporbi koja nema mehanizme niti informacije potrebne pravosudnom nevoljniku. Ima i smisla da je Bandiću bio potreban osigurač u Vukovaru ako je HDZ uvjeren da se “odmetnuo” od njih i okrenuo ljevici. Izvori bliski HDZ-u povlače paralelu između Bandića i Branimira Glavaša, lidera HDSSB-a. I za njega kažu kako se zbog svojih pravosudnih dramuleta odmaknuo od HDZ-a i bliži je ljevici. I Glavaš je, kažu nam u HDZ-u, tražio od svoje vijećnice da ne podržava HDZ, ali ona je to odbila. – Sve što Bandić radi, radi zbog vlastitog održanja jer mu je sloboda u pitanju – rekao nam je izvor blizak vrhu HDZ-a. Kao što Mirela Holy te Ivo Josipović i Radimir Čačić na ljevici i lijevom centru grizu glasove SDP-u, tako u HDZ-u Milana Bandića na desnom centru doživljavaju kao Milanovićeva igrača. >> Mirjana Semenić Rutko napustila HDZ i prešla u Bandićevu stranku 