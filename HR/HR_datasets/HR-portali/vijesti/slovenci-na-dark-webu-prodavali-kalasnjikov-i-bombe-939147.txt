Foto: FaH  ZBOG ilegalne prodaje oružja u europske države putem "dark weba", što osobama koje se bave tim kaznenim djelima jamči anonimnost, slovenska policija pritvorila je dva slovenska državljana koji su oružje uglavnom kupovali na prostoru bivše Jugoslavije, objavili su u utorak mediji pozivajući se na policiju.  Dvije osobe iz okolice Ljubljane u dobi od 33 i 39 godina, osumnjičene su da su prodajom oružja u zadnjih godinu dana zaradile najmanje 15.000 eura protupravne imovinske koristi.  Jedan je oružje nabavljao, a drugi ga slao preko poštansko-logističkih centara kupcima u Francuskoj, Nizozemskoj, Švedskoj, Velikoj Britaniji, Italiji i  Norveškoj. U ponudi kalašnjikov, Zagi i bombe  Imena osumnjičenih nisu objavljena, ali se tvrdi da su zaposleni u dvije različite privatne zaštitarske tvrtke. Uz trgovinu oružjem, jedan od njih bit će optužen i za  distribuiranje krivotvorenog novca u apoenima od 20 i 50 eura.  U istrazi je utvrđeno da su, među ostalim, prodali jednu pušku kalašnjikov s 30 metaka,  te pušku Zagi M 91, a prodavali su ih nepoznatim i neprovjerenim osobama iako su znali da je riječ o oružju koje se koristi za izvršenje najtežih kaznenih djela, kažu u ljubljanskoj policiji.  Osim vatrenog strijelnog oružja, nudili su preko dark weba dimne ručne bombe, plinski pištolj Walther i drugo oružje koje su nabavljali većinom na ilegalnom tržištu iz država bivše Jugoslavije, tvrdi slovenska policija.