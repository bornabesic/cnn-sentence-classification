Foto: FAH PROTIV četvorice državljana Srbije, u dobi od 49 do 59 godina, Županijsko državno odvjetništvo u Rijeci podignulo je optužnicu zbog ratnog zločina nad hrvatskim civilima u Donjem Primišlju na području Slunja, od srpnja 1992. do srpnja 1993. godine, tereteći ih da su dvoje mještana kontinuirano fizički zlostavljali, a ženu višekratno silovali.  ŽDO je obustavilo kazneni postupak protiv petoga u ovoj skupini optuženih, nad kojom je provođena istraga, jer je utvrđeno da je u međuvremenu umro.  U priopćenju riječkog ŽDO-a, objavljenom u utorak, nije naveden identitet optuženih, a neslužbeno se doznaje kako je riječ o Radi Bjelopetroviću (59) i Bori Kurjegu (53), nastanjenima u Pančevu, Radi Lisici (49) iz Subotice i Predragu Kurjegu (56) iz Inđije. Svi su rodom iz područja oko Slunja.  Četvorica su optuženi da su kao pripadnici srpske paravojne postrojbe Teritorijalne obrane Donje Primišlje i drugih postrojba, kontinuirano tijekom godinu dana fizički maltretirali dvoje civila, tada 32-godišnjakinju i 44-godišnjaka. U dva navrata 1992. godine presreli su ih u blizini mlina u kojem je dvoje hrvatskih civila boravilo, tukli su ih puškama, nakon čega je napadnuta žena izgubila svijest, a oni su je silovali, zajedno s još dvojicom danas pokojnih državljana Srbije.  Pedesetšestogodišnjeg pripadnika srpskih paravojnih postrojba iz ove skupine optužene za ratni zločin dodatno se tereti da je u srpnju 1993. s dvojicom u međuvremenu umrlih državljana Srbije, ponovno presreo ovo dvoje civila te su zajedno udarali kundacima puške ženu i onesviještenu je silovali.    Optuženici za ratni zločin su nedostupni hrvatskom pravosuđu i vjerojatno se nalaze u Srbiji.  Županijsko državno odvjetništvo u Rijeci je u siječnju 2016. godine pokrenulo istragu protiv nekadašnjih pripadnika srpskih paravojnih postrojba, a tada im je određeno i zadržavanje u istražnom zatvoru zbog osobito teških okolnosti kažnjivog djela, a u zatvoru bi završili ako bi u međuvremenu bili uhićeni i izručeni.