Nezavisni zastupnik u Hrvatskom saboru Stipe Petrina putem Facebooka komentirao je jučerašnje događaje izdvojivši izjavu Ivana Šukera kako je on 'vojnik stranke te da mu je stranka ispred svega' kao indikaciju lošeg stanja u državi. 'Nije li ovo dosta svima da otvore oči i kažu da ovako više ne ide. Kada zastupnik vladajućih kaže da mu je stranka ispred svega, to samo potvrđuje da su mu ova država i državljani u njoj totalno nebitni. Ova stranka vodi rat, ne rat za državu, nego protiv država i njenih državljana', napisao je Petrina. 'Državljani ove zemlje sada mogu vidjeti što su zaista, ništa više nego topovsko meso njihovog rata.' 'Ostaje nam samo vidjeti hoćemo li i dalje ostati u mišjoj rupi i skrivati se, odnosno izlaziti da im služimo kao roblje ili ćemo se već jednom probuditi i svi skupa stati i kazati: DOSTA, DOBILI STE OTKAZ, ODLAZITE!!', nastavio je Petrina u svojoj objavi. Petrina je dodao da je hrvatski narod postao 'stranac u svojoj zemlji i sredstvo sprda političara koje već 25 godina unatoč svim vidljivim dokazima biraju, a oni ih deru ko janjad na klanju'. Na kraju objave pozvao je hrvatski narod da se probudi te da podijeli sliku koju je uključio u objavu.