- Dosta je toga! Svi se morate odgovornije ponašati. Stvari se moraju dovesti u red! Tko ne bude tako postupao, snosit će sankcije - tim se otprilike riječima, kako doznajemo, šef HDZ-a Tomislav Karamarko ljutito u ponedjeljak ujutro obratio sudionicima hitno sazvanog sastanka užeg vodstva stranke. Sastanak je održan u središnjici stranke, a na njemu su bili glavni tajnik Milijan Brkić, politički tajnik Tomislav Čuljak, članica Predsjedništva Josipa Rimac te nekolicina ministara. Karamarko je, kako doznajemo, na sastanku naredio da se glasovanje u Saboru umjesto u petak, kako je dosad bio običaj, održi u srijedu u 9.30 sati. Očito šef HDZ-a želi što prije zatvoriti priču da vladajući više nemaju većinu pa je odlučio da se izjašnjavanje obavi već u srijedu. Kako bi se osigurao da plan ne propadne sat vremena prije sjednice, u 8.30 zakazana je i sjednica Kluba zastupnika HDZ-a. Doznajemo i da će se ubuduće oni HDZ-ovci koji ne budu dolazili na saborske sjednice, te na rasprave u saborskim odborima, ili izvršavali druge slične dužnosti, kažnjavati i financijski u okvirima Kluba. Šefa HDZ-a o čijoj aferi Ina-MOL u koju je umiješana njegova supruga mediji danima bruje, posebno su razljutila događanja od petka kada zbog nedostatka kvoruma treći petak zaredom nije bilo moguće održati glasovanje. Ovaj put nedostajalo je nekoliko zastupnika HDZ-a, Stevo Culej, Damir Krstičević, Željko Glasnović, a nije bilo ni Gorana Dodiga, ni Sandre Perković, iako su neki imali i ispričnice. Zbog svega su u petak ostavke dali potpredsjednici Kluba zastupnika HDZ-a Gordan Jandroković i Davorin Mlakar uz obrazloženje kako se nadaju da će to potaknuti raspravu o funkcioniranju Kluba. Očito je da je kaos u stranci, ali i u vladajućoj koaliciji kulminirao, ali i da su urodile mnoge kritike HDZ-ovaca na račun nesastajanja njihovih stranačkih tijela. Stoga je, doznajemo, Karamarko za četvrtak zakazao i sjednicu Predsjedništva stranke, a moguće je i da će se istog dana sazvati i Središnji odbor te Nacionalno vijeće.