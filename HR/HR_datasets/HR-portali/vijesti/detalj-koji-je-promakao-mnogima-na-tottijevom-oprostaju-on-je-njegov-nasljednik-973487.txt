Foto: Roma  FRANCESCO TOTTI imao je veličanstveni oproštaj od dresa Rome, a i on se potrudio kako bismo ga pamtili po velikom potezu. Naime, ikona Rome, igrač veći od kluba, prilikom svog oproštaja uzeo je kapetansku vrpcu i stavio je na ruku 11-godišnjaku. Potez koji, za razliku od ostatka "Totti daya", gleda u budućnost, a ne u prošlost.  Tko je dječak i zašto je upravo on dobio vrpcu? Riječ je o Mattiji Almavivi, mladom nogometašu Rome, a sam Totti otkrio je zašto je baš Almaviva dobio tu čast. "Predao sam kapetansku vrpcu dječaku koji je jako, jako talentiran. Svi ga hvale i s razlogom. S loptom radi što god želi", rekao je Totti i dodao da on u tim godinama nije bio ni blizu dobar poput Almavive. "Prije nekoliko dana sam ga pitao što mu je san, a on mi je odgovorio: "San mi je postati kao ti, nositi broj 10 na leđima i cijelu karijeru biti kapetan Rome." Nakon tih riječi, Tottiju je pala na pamet ideja da krunu preda dječaku u kojemu vidi nasljednika... "Govorio je to s takvom emocijom... Želim da se tradicija nastavi i uvjeren sam da će on uspjeti. Osim što je iznimno talentiran, jako je jednostavan i pametan dječak. Klub je htio umiroviti moj dres s brojem 10, ali sam im rekao "ne". Broj 10 je san svakog dječaka koji je počeo igrati nogomet i Romini klinci moraju imati pravo na taj san."   Mattia je vjerojatno u ovom trenutku najsretniji dječak u Rimu. Rođen je iste godine kad je Totti ostvario najveći uspjeh u karijeri i s Italijom pokorio svijet, najmlađi je kapetan u Rominoj školi nogometa, a talijanski mediji ga već nazivaju "Tottijem budućnosti".