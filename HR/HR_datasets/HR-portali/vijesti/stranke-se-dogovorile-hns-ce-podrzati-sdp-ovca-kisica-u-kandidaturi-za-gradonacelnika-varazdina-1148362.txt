Na lokalne izbore u Varaždinu HNS i SDP će izaći sa zajedničkim kandidatom za gradonačelnika, SDP-ovcem Alenom Kišićem, te sa zajedničkom listom za Gradsko vijeće. Odluke o tome donijela su na sjednicama održanim u srijedu predsjedništva varaždinskih organizacija dviju stranaka. Alen Kišić je aktualni zamjenik župana Varaždinske županije i predsjednik varaždinske organizacije SDP-a. Mjesta dvoje kandidata za zamjenika gradonačelnika, prema dogovoru dviju stranaka, pripast će HNS-u. "Na današnjoj sjednici Predsjedništva HNS-a Podružnice Varaždin raspravljalo se, među ostalim, i o zajedničkom izlasku sa SDP-om na sljedeće lokalne izbore. Pritom je donesena odluka kako će HNS podržati Alena Kišića, SDP-ovog kandidata za varaždinskog gradonačelnika," stoji u priopćenju koje je večeras stiglo iz gradske podružnice HNS-a nakon održane sjednice Predsjedništva. Istu takvu odluka u priopćenju navode i u gradskoj organizaciji SDP-a. Zajednički kandidat je Kišić, a dogovoren je i broj kandidata iz obiju stranaka na listi za Gradsko vijeće. "Na listi za Gradsko vijeće biti će 15 kandidata koja će delegirati SDP, a 10 HNS. Članovi Gradskog odbora SDP–a složni su u stavu da bi bilo produktivno da se koalicija 'proširi' i s drugim strankama s kojima imamo programske poveznice, u prvom redu HSU-om, HSS–om i laburistima, kako bi oformili stabilnu vlast u gradu, te će se krenuti u razgovore i s tim strankama," stoji u priopćenju SDP-a. Da su spremni na proširenje koalicije potvrdili su u svom priopćenju i u HNS-u. Imena zamjenika i osoba na listi za Gradsko vijeće bit će poznata u roku od mjesec dana. >> Davor Bernardić ipak ne ide u utrku za prvog čovjeka metropole? 