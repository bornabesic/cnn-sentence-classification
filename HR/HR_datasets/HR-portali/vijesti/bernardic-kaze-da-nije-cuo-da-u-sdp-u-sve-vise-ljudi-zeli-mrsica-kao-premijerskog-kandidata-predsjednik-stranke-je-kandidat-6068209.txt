Predsjednik SDP-a Davor Bernardić u ponedjeljak je izrazio uvjerenost da HDZ neće uspjeti u preslagivanju nove parlamentarne većine, poručio je da 'velika koalicija' ne dolazi u obzir, a očekuje i skore prijevremene parlamentarne izbore kojima bi se, kako je rekao, okončala godina i pol agonije zbog vladavine HDZ-a i Mosta. Nema koalicije s HDZ-om koji napada novinare, koji se na ovakav način odnosi prema nacionalnim manjinama i štiti sukob interesa, poručio je Bernardić u emisiji Hrvatskog radija "Oporbeni zarez", govoreći o mogućnosti velike koalicije HDZ-a i SDP-a, o kojoj zadnjih dana pišu mediji. Ne isključujući mogućnost da HDZ-ovci "u zadnji tren i uspiju kupiti kojeg zastupnika i tako ostvare većinu u Saboru", ustvrdio je kako takav scenarij ne bi bilo stabilan ni dobar za Hrvatsku, te je pozvao premijera Andreja Plenkovića da već idući tjedan pokaže koliku potporu ima u Saboru. U suprotnom, kaže, neka podnese ostavku i "idemo na izbore".  "Vlada koja bi bila sastavljena tako da se parafira potpis na obveze koje mogu prouzročiti milijarde kuna obveza, nije vlada koja može vjerodostojno voditi i predstavljati Hrvatsku. Trgovina i kupovina mandata je nešto što u Hrvatskoj zauvijek treba završiti", smatra Bernardić kojemu je nevjerojatna parlamentarna većina u kojoj bi zajedno bili Pupovac i Hasanbegović te time potpuno negirali sve principe za koje se njih dvojica bore te "poslali snažan signal o svojoj nevjerodostojnosti". Raspisivanjem novih izbora, smatra šef SDP-a, okončala bi se agonija koja traje godinu i pol dana, zahvaljujući HDZ-u i Mostu, "koja nas je koštala mnogo novca, ljudskih sudbina, a vjerojatno i mnogih radnih mjesta". A na tim idućim izborima Bernardić je uvjeren u pobjedu SDP-a, koji će "sjesti za stol s predstavnicima svih političkih opcija i vidjeti koji su njihovi razvojni programi i što je dobro za Hrvatsku". "Stabilnost i povjerenje hrvatskih građana trebamo tražiti na novim parlamentarnim izborima. Ovo stanje ne može još dugo trajati, što prije se to okonča, to bolje", rekao je. Nakon što je SDP-ov Siniša Hajdaš Dončić kao stranačkog kandidata za premijera spomenuo Zvonimira Mršića, Bernardić je rezolutno odbacio mogućnost da on kao šef stranke ne bude i premijer, u slučaju da SDP pobijedi na izborima. "Predsjednik stranke je kandidat za premijera, ja sam čovjek suradnje, spreman sam razgovarati sa svakim tko može zemlji pomoći", istaknuo je te ustvrdio da je "Hrvatska umorna od autoritarnih lidera i vođa koji misle da su savršeni i nepogrešivi". Odbio je komentirati medijske napise o nezadovoljstvu u SDP-u njegovim vođenjem stranke, istaknuvši da "ne može komentirati neimenovane visokopozicionirane izvore i ljude koji nemaju hrabrosti izaći i javno to reći". U intervjuu za Hrvatski radio Bernardić je komentirao i odnos SDP-a s HNS-om, s kojim su zajedno izašli na parlamentarne izbore, a iz kojega u zadnje vrijeme poručuju da tu suradnju više neće ponoviti.  Poručuje da je spreman za razgovor s HNS-om te da ga neće "uspjeti posvađati s tom strankom". No, za razliku od upita o HNS-u, izbjegao je odgovoriti na pitanje o mogućoj koaliciji s Mostom, rekavši da ne "odgovara na hipotetska pitanja". Od članova Narodne koalicije, s kojima je SDP izašao na prošle parlamentarne izbore, očekuje da neće iznevjeriti ni građane niti svoje partnere eventualnom potporom Vladi Andreja Plenkovića u aktualnom preslagivanju saborske većine, te je poručio kako je SDP spreman za samoraspuštanje Sabora. Upitan za SDP-ovu podršku inicijativi HNS-a koji traži raspravu o povjerenju cijeloj Vladi, odgovorio je da će stav o tome biti definiran na tijelima stranke kada počne saborska sjednica. "Naš stav je jasan - da ova vlada treba otići. Rekli to potpisom ili javno, skoro pa svejedno. Tu se slažemo (s HNS-om) i tu nema disonantnih tonova", istaknuo je Bernardić. Upozorio je i na opasnost crnog scenarija vezano uz Agrokor, te da će "cijela priča oko tog koncerna vjerojatno držati vodu do 30. svibnja, odnosno do kraja lokalnih izbora". Na tom je tragu, smatra Bernardić, i financijska injekcija koju je dobio DORH, a kojom se "želi stvoriti dojam da se nešto radi u DORH-u". "Sada je jasno da se kroz ovo negiranje sukoba interesa (ministra Marića) štitilo kriminal u Agrokoru. To treba utvrditi DORH koji treba biti politički neovisan i lišen bilo kakvog utjecaja, pa i financijske motivacije od strane vlade i premijera", istaknuo je Bernardić aludirajući na nova sredstva koja su odobrena DORH-u. Kasno poslijepodne Bernardić je većinu izjava koje je dao u emisiji Hrvatskog radija ponovio u Krapini, gdje je stao pred novinare nakon sjednice stranačkog Predsjedništva, koje je u Krapini raspravljalo o strateškoj suradnji s HSS-om i koaliciji za iduće parlamentarne izbore, koje u SDP-u žele da se raspišu što prije. Novinare je zanimalo kako tumači "sve glasnija razmišljanja dijela članova SDP-a" da on (Bernardić) nije najbolja opcija za premijera te da bi netko drugi to trebao biti prvi čovjek stranke, posebno nakon spomenute izjave Hajdaša Dončića te medijskih nagađanja da dio SDP-ovaca za premijerskog kandidata želi Zvonimira Mršića, na što je Bernardić odgovorio kako to još od nikoga nije čuo. "Onaj tko je dobio povjerenje članica i članova SDP-a ide po povjerenje birača. Predsjednik stranke je kandidat za premijera. Računam na Zvonka Mršića, računam na sve ljude koji Hrvatskoj mogu pomoći da krene naprijed. Naš zadatak je da Hrvatska ne stoji, već ide naprijed" poručio je Bernardić. Inače, Hajdaš Dončić nedavno je za N1 televiziju, upitan bi li podržao Bernardića za premijera, odgovorio kako je SDP jednom imao takvu mogućnost (s Ljubom Jurčićem kao kandidatom) te pokušao formirati Vladu i osvojiti izbore, ali da takav način funkcioniranja ipak nije ostvaren Upitan bi li Mršić bio bolji kandidat za premijera od Bernardića, odgovorio je: "O kandidatu za premijera odlučit će stranačka tijela, imamo predsjednika koji ima određene mogućnosti da bude naš kandidat za premijera, ali ne trebamo isključiti i druge opcije, pustit ćemo vremenu. Neće biti ista pozicija Bernardića danas, za četiri mjeseca ili godinu dana. O svemu ćemo razgovarati", kazao je Hajdaš Dončić prije desetak dana. Nedugo potom je i u intervjuu za Globus spomenuo mogućnost formiranja velike koalicije SDP-a i HDZ-a u kojoj bi kao premijer mogao biti Mršić. Bernardić je iz Krapine prozvao premijera Andreja Plenkovića da je lagao kad je javnost uvjeravao da ima parlamentarnu većinu. "Premijer Andrej Plenković je lagao da ima većinu i 76 ruku u Saboru i više mu nitko ne vjeruje", poručio je predsjednik SDP-a. "Mi smo ih pozivali i prije šest mjeseci na razgovore o budućnosti Hrvatske, da vidimo što zajedno možemo napraviti za našu zemlju. Sada bi bilo kakav razgovor bio potpuno neiskren", dodao je Bernardić. Uvjeren je da bi za Hrvatsku bilo najbolje da izbori budu što prije, a na pitanje smatra li mogućom veliku koaliciju HDZ-a i SDP-a odgovorio je da "koalicija s HDZ-om, koji napada novinare, nacionalne manjine i štiti sukob interesa, nije opcija".