Roman Binder optužen je da je zlouporabom povjerenja u gospodarskom poslovanju u džep strpao 5,381 milijuna kuna. U tome mu je pomogao, tvrdi ŽDO Bjelovar, Marko Polanščak, a kaznena djela su počinili od početka travnja 2006. do kraja lipnja 2007. Binder je kao direktor tvrtke Molteh, tvrdi tužiteljstvo, zaključio Ugovor o obavljanju konzalting posla s tvrtkom MPM kao izvršiteljem. Ugovorom mu je povjerio obavljanje konzalting i drugih srodnih poslova vezano uz projekt izgradnje poslovno-stambenog trgovačkog centra u Zagrebu „Prebendarski vrtovi 2" i za to se obvezao platiti izvršitelju 600.000 eura u kunskoj protuvrijednosti. Prema prethodnom dogovoru s direktorom MPM-a Polanščakom to društvo, tvrdi tužiteljstvo, nije obavilo te poslove, ali je za njih ispostavilo raučune Moltehu kao da su radovi napravljeni.Tako je Polanščak u ime svoje tvrtke ispostavio račun Moltehu u iznosu od 300.000 eura. Po nalogu Bindera na račun MPM-a je uplaćeno  je2.684.000 kuna.Taj novac Polanšček je podigao i dostavio ga Binderu. Binder je potom, tvrdi tužiteljstvo, angažirao Iliju Ageljića, koji je, u zamjenu za obećanu manju novčanu proviziju, zadobio povjerenje Stevice Rajnera i nagovorio ga da na niz praznih papira stavi pečat svog društva i potpis te da mu da poslovnu bankovnu karticu svog društva. Nakon toga napravljen je ugovor o asignaciji prema kojem je MPM uputilo Moltehu kao upućeniku da plati društvu Rajher Graditeljstvo i trgovina,  kao primatelju upute (asignatoru), iznos od 300.000 eura u kunskoj protuvrijednosti temeljem Ugovora o obavljanju konzalting posla znajući da između njih nema potraživanja ili dugovanja te da društva Molteh i MPM nemaju dugovanja prema Rajner Graditeljstvu i trgovini. Nakon toga je, navodi ŽDO Bjelovar,  po Binderovu nalogu 6.lipnja 2007. sa žiro - računa društva Molteh na žiro - račun Rajner Graditeljstva i trgovine dostavljeno 2.697.420 kuna. Bez znanja i odobrenja Stevice Rajnera Ilija Ageljić je dobivenom poslovnom karticom podigao novac i predao ga Binderu čime je on na štetu Moltaha protupravno stekao imovinsku korist u iznosu od 5.381.420 kuna.