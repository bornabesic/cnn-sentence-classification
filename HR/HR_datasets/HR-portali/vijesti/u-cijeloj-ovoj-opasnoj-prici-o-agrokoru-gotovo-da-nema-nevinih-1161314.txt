Drama oko Agrokora proteklih dana pokazala je da je situacija znatno složenija nego što se činilo dosad i puno opasnija za domaće gospodarstvo nego što su nas u to uvjeravali političari. Znakovito je da u čitavoj priči gotovo pa i nema nevinih. Glavni je krivac, naravno, Ivica Todorić, ali sumanuti tempo zaduživanja, očigledno je sad, potpirivali su svi dionici u lancu – od države, bankara do velikih dobavljača. Stvaranjem regulatornih uvjeta za bujanje faktoringa, kreativnim zaobilaženjem regula o bankarskom poslovanju kao i prikrivenim financiranjem putem vrijednosnih papira, ključni igrači oko Agrokora godinama su pridonosili stvaranju balona koji je eksplodirao početkom ove godine. Pregovori za rješenje krize i zapinju zbog činjenice da na vidjelo isplivavaju mnogi krimeni uprava Agrokorovih poslovnih partnera. Ako se pažljivije sagleda pozicija Agrokora i njegovih kompanija u poslovnom i financijskom sustavu zemlje, možda bi preoštro bilo tvrditi da svi upleteni trebaju snositi posljedice. Sve dosadašnje političke garniture Todoriću su godinama tolerirale model poslovanja na račun dobavljača. Zbog tog modela postao je toliko dominantan u mnogim tržišnim segmentima da su proizvođači jednostavno bili prisiljeni poslovati s njim. Oni koji su to odbili, poput Gavrilovića, nisu se dobro proveli. Sustav baziran na dužničkom kapitalu kakav je izgradio Todorić postao je s vremenom prevelik da bi propao jer ako padne, s njime padaju mnogi, uključujući i gospodarstvo čija bi recesija za sobom povukla i vladajući politički establišment. Stoga kriza Agrokora simbolično označava kraj ere hrvatskog kapitalizma započete promocijom modela poslovanja u kojem „ne smiješ stati jer tada padaš“. Mudri ljudi u svakom zlu pronađu i nešto dobroga pa bi ovo mogla biti nenadana prilika za svojevrsni reset hrvatskog gospodarskog i financijskog modela i stvaranje temelja poštenijeg i transparentnijeg sustava. Tome danas zasigurno neće biti glasnih otpora.      >> Poslovanje na hrvatski način: Ova dva scenarija objašnjavaju situaciju s Agrokorom >> Standard&Poor's snizio rejting Agrokoru na 'CC' uz negativne izglede. Večeras sastanak Alvareza III. i Plenkovića u Banskim dvorima