NOVA francuska ministrica obrane Sylvie Goulard obvezala se da će raditi na zajedničkim europskim obrambenim projektima i da će snažnije surađivati s Njemačkom.   Goulard, europska stručnjakinja, prošlog je tjedna preuzela to ministarstvo. Macronova odluka da postavi nju na tu funkciju iznenadila je mnoge i pokazala njegovu predanost Europi i želju za većom integracijom europskih obrana.   "Predana sam nastavku europskih obrambenih projekata", poručila je ministrica u svojoj prvoj poruci vojnom i civilnom osoblju koju je objavila u subotu.   "Neki elementi već postoje, ali ostali tek trebaju biti smišljeni i razvijeni kako bi poboljšali našu sigurnost u ovom vremenu međuovisnosti. Kako bi to uspjeli ključna je suradnja s Njemačkom", dodala je.  Goulard je europarlamentarka koja govori četiri jezika i iznimno je poštovana u Bruxellesu gdje je poznata kao izravna govornica. Radila je i kao savjetnica bivšem predsjedniku Europske komisije Romaniju Prodiju.   Druga žena u francuskoj povijesti na čelu ministarstva obrane  Bliska je saveznica Macronu, u hijerarhiji nove vlade je na četvrtom mjestu, te je druga žena u francuskoj povijesti koja je preuzela to ministarstvo koje je vratilo svoje staro ime od prije 1974. godine, ministarstvo oružanih snaga.   Goulard je istaknula i da želi osigurati da francusko-britanska sigurnosna i obrambena suradnja ne strada zbog odluke Britanaca da napuste EU.   Macron kao veliki pobornik europske integracije podržava Europu više brzina, ideju koja dobiva sve veću podršku u Njemačkoj i nekim drugim europskim članicama nakon izglasanog Brexita.