Nakon stupanja na dužnost novog američkog predsjednika Donalda Trumpa, njemačka kancelarka Angela Merkel je u subotu pozvala na suradnju zasnovanu na pravilima i zajedničkim vrijednostima.   "On je jasno predstavio svoja uvjerenja u svojem inauguralnom govoru", rekla je Merkel nakon zatvorenog sastanka predsjedništva Kršćansko-demokratske unije (CDU) u samostanu Schoental na jugu Njemačke dan nakon što je Trump obećao staviti "Ameriku na prvo mjesto". "Ja čvrsto vjerujem u to da je za nas najbolje ako budemo djelovali na temelju dogovorenih pravila, zajedničkih vrijednosti i zajedničke akcije u međunarodnom gospodarskom sustavu, u međunarodnom trgovinskom sustavu te da pridonesemo vojnim savezima", rekla je Merkel. Odnosi sa Sjedinjenim Državama, najvećim trgovinskim partnerom Njemačke, vjerojatno će biti važna tema u predizbornoj kampanji narednih mjeseci do parlamentarnih izbora u rujnu. Trump je oštro kritizirao politiku otvorenih vrata za migrante Angele Merkel kao "katastrofalnu" te je rekao kako vjeruje da će i druge zemlje napustiti EU nakon Britanije kao i da je NATO vojni savez zastario. "Transatlantski odnosi u sljedećim godinama neće biti manje važni nego što to bili u prošlosti i na tome ću svesrdno raditi", rekla je Merkel. "I iako postoje različita mišljenja, do kompromisa se najlakše dolazi kada se razmjenjuju mišljenja u atmosferi tolerancije", rekla je Merkel i dodala kako će Njemačka u okvirima svog predsjedanja skupinom G20 učiniti sve kako bi se to ostvarilo. Konzervativnu njemačku čelnicu, koja će pokušati dobiti četvrti mandat u rujnu 2017. i bila je bliska s bivšim američkim predsjednikom Barackom Obamom, liberali preko Atlantika vide kao snagu koja će se suprotstaviti sve popularnijim populističkim strankama u Europi. Prema vladinim izvorima Merkel nastoji ovoga proljeća sastati se s Trumpom. Kritizirana od Trumpa jer ne postiže NATO-ov cilj o trošenju dva posto nacionalnog proizvoda na obranu Njemačka je ovaj tjedan rekla kako će postići taj cilj. Trumpove prijetnje da će uvesti protekcionističke trgovinske mjere su izvor zabrinutosti za Njemačku, vodeću zemlju izvoznicu koja skoro polovicu bruto domaćeg proizvoda ostvaruje od izvoza. Trump je upozorio kako će uvesti carinu od 35 posto na automobile koje njemački BMW planira proizvoditi u novoj tvornici u Meksiku i izvoziti u Sjedinjene Države.