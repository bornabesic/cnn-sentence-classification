Zagrebački gradonačelnik Milan Bandić izjavio je u srijedu kako bi Bruna Esih bila jedna od kvalitetnijih kandidatkinja za gradonačelnicu Zagreba. - Što više kvalitetnih kandidata za gradonačelnika, to bolje, a već sad ih ima dosta - rekao je Bandić nakon otvaranja sajmova na Zagrebačkom velesajmu, zamoljen da prokomentira moguću kandidaturu nezavisne saborske zastupnice izabrane na listi HDZ-a Brune Esih za gradonačelnicu Zagreba. Na pitanje kako je moguća pronevjera novca Zagrebačkog holdinga, odnosno isplate novca na račune firmi koje nisu poslovale s Holdingom, Bandić je rekao da ne može znati što radi 24.500 ljudi u Holdingu. - Uočeno je to na vrijeme, sva lova je vraćena, reagiralo se na vrijeme i  prijavljeno je  nadležnoj instituciji - rekao je Bandić, koji je na Zagrebačkom velesajmu otvorio 26. Međunarodni sajam nautike i 9. Međunarodni sajam gastronomije, hotelsko-ugostiteljske opreme i cateringa Hotel&Gastroteh. Kako prenose mediji, zbog sumnje na počinjenje kaznenog djela povezanog sa sumnjivim transakcijama i isplatama vrijednih dva i pol milijuna kuna prošlog je tjedna jednom djelatniku Holdinga uručen otkaz, dok je jučer poslana prijava Općinskom državnom odvjetništvu u Zagrebu. Neovlaštene isplate navodno su provedene od listopada do prosinca prošle godine, i to internetskim bankarstvom. Revizijom je utvrđeno šest sumnjivih transakcija s četiri trgovačka društva u iznosu od 2,4 milijuna kuna, od kojih ni jedno nije bilo u poslovnom odnosu sa Zagrebačkim holdingom. Nakon što je interna revizija otkrila sporne isplate, tvrtke su novac vratile, objavio je HRT.