Kao potpisnica Općeg okvirnog sporazuma za mir u Bosni i Hercegovini Republika Hrvatska drži neprihvatljivim jučer održani referendum u entitetu Republike Srpske suprotno odluci Ustavnog suda Bosne i Hercegovine, poručili su danas iz Ministarstva vanjskih i europskih poslova. "Radi se o neodgovornom činu koji ima potencijal destabilizirati Bosnu i Hercegovinu i šire područje jugoistočne Europe. Republika Hrvatska zalaže se za opstojnost, cjelovitost, teritorijalni integritet i suverenitet Bosne i Hercegovine, u kojoj su sva tri naroda ustavotvorna i ravnopravna", navodi se u priopćenju. MVEP dodaje kako Republika Hrvatska Hrvatima u Bosni i Hercegovini jamči i jamčit će na temelju svoga Ustava osobitu skrb i zaštitu. "Republika Hrvatska snažno podržava i pomaže približavanje Bosne i Hercegovine članstvu u Europskoj uniji. To je najbolji jamac za ostvarivanje trajne i održive stabilnosti i prosperiteta Bosne i Hercegovine", zaključuje MVEP. >> Dubravka Šuica: Referendum nije trebalo održati, unosi se dodatni nemir u BiH >> EU: Referendum u RS nije pravno valjan 