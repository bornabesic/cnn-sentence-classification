Vrlo detaljno, i dojma smo, na trenutke, i više no što je potrebno Dušan Deni Vrhovac iznio je obranu na zagrebačkom Županijskom sudu. Optužen je da je 21. travnja 2016. u 21 sat hicem iz pištolja na zagrebačkoj Sigečici ubio Franu Oreškovića, brata poznatog ugostitelja Željka Oreškovića Macole. Prema optužnici ispalio mu je hitac u potiljak, nakon čega je pobjegao, a pištolj bacio u kontejner. Motiv ubojstva, tvrdi tužiteljstvo, bio je novčani dug kojeg je trebao vratiti Macoli. Vrhovcu je u četvrtak počelo suđenje na zagrebačkom Županijskom sudu. Zanijekao je krivnju, a obranu je odlučio iznijeti na početku postupka. Ispričao je tako kako je Oreškovića upoznao u ljeto 2016. u kafiću svog oca. Pričali su o sportu pa su se sprijateljili, a Orešković, koji je prema riječima Vrhovca volio kockati, od Vrhovca je tražio savjete za kladionicu. Vrhovac je radio u kafiću svoga oca, no nakon što je dobio dijete, prebacio se na posao s tekstilom. - Radilo se o majicama, hlačama, donjem rublju i sličnoj robi koju sam preprodavao. Frane je od mene uzeo sedam punih vreća, a robu mi je trebao platiti do 1. veljače. Radilo se o 7000 eura, a taj mi je novac i dao desetak dana nakon ugovorenog roka. Čak smo trebali surađivati oko otkupljivanja jednog zemljišta s nekretninom u Dalmaciji, no taj je posao propao jer je on ubijen. Da je ostao živ, ja bih bio bogatiji za apartman na moru - kazao je Vrhovac. Pojašnjavao je zatim kako su zajedno trebali poslovati i vezano za otkup stolarije i strojeva iz jedne zagrebačke tvrtke. Kazao je da je tvrtka propala, pa je vlasnik robu i inventar vrijedan 220.000 kuna, prodavao za 4500 eura. - Frane mi je ponudio da uđem u taj posao, a ja sam pristao. Svatko je trebao dati pola novca. Ja sam njemu dao 2500 eura, a kako nije imao ostatak dao sam mu i tih preostalih 2000 eura. On je nešto od tog novca potrošio pa sam se ja malo naljutio. Trebao sam mu dati još 1000 eura za transport, no tada sam mu rekao da će to biti to, odnosno da ću ja dalje preuzeti kontakte i s vlasnikom te robe i s kupcem - kazao je Vrhovac. Pojasnio je potom da ga je Orešković zvao 21. travnja ujutro te mu je rekao da dolazi u Zagreb oko 19 sati. Dogovorili su se da se čuju i nađu. - No do toga nije došlo. Taj sam dan išao po suprugu u bolnicu, a navečer me je nazvao šogor. S njim sam se našao u 20.20 ispred zgrade u kojoj stanujem. On je išao na trening, a kao sam tek uspavao dijete, izašao sam dolje. Moj šogor ima dubok glas, pa zato nisam htio da dođe u stan, kako mi ne bi probudio dijete. Pričali smo dvadesetak minuta, nakon čega sam se ja vratio supruzi u stan, a išli smo spavati oko 22 sata - kazao je Vrhovac. Odgovarajući na pitanja kazao je da nikada nije pucao iz pištolja, a kako je kazao oružje je dotaknuo na Staru godinu 2015., kada je po ruci udario kolegu koji je na vratima kafića pucao u zrak slaveći. - Pitao sam ga što radi, te sam ga udario po ruci da spusti oružje. On je tada otišao, a ja sam pokupio čahure i odnio mu ih - kazao je Vrhovac. Na upit sutkinje zašto je taj događaj relevantan za obranu, braniteljska klupa je kazala - zbog barutnih čestica. 