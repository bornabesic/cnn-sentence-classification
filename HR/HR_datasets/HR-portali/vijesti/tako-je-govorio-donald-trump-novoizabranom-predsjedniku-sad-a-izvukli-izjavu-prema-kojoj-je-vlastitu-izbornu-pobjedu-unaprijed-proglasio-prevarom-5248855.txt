U mjesecima koji su prethodili njegovom izboru za predsjednika Sjedinjenih Američkih Država, Donald Trump uporno je ponavljao kako je izborni sustav 'namješten', a to je mišljenje iznosio i godinama prije. Još 2012., nakon što je Barack Obama pobijedio Mitta Romneyja, Trump je na Twitteru napisao: 'Elektorski kolegij je katastrofa za demokraciju'. Trump je tada to izjavio vjerujući kako je Romney dobio više glasova od Obame, no da je izgubio izbore zbog elektorskog kolegija - sustava u američkim izborima prema kojem predsjednika bira zadani broj elektora iz svake savezne države. Kako omjer stanovnika i elektora pojedinih država nije uvijek jednak, moguće je da predsjednički kandidat dobije manje glasova građana, no više glasova elektora, i time postane predsjednik - što se u konačnici dogodilo i Donaldu Trumpu, koji je dobio oko 300.000 glasova manje od Hillary Clinton. Isto se dogodilo i Alu Goreu, koji je dobio više glasova od Georgea W. Busha, no svejedno je izgubio izbore zbog glasova elektora. Trump je 2012. mislio kako se ista priča ponovila s Obamom i Romneyjem, iako se na kraju ispostavilo da je Obama dobio daleko više glasova građana. No, Trump je tada pozivao sugrađane da se pobune protiv takvog sustava. - Krenimo u bitku i zaustavimo ovu veliku i odvratnu nepravdu! Cijeli svijet nam se smije, napisao je Trump. - Ne smijemo dopustiti da se ovo dogodi. Trebali bismo marširati na Washington i zaustaviti ovu travestiju. Naša je nacija potpuno podijeljena! No, Trumpovo mišljenje vjerojatno se promijenilo od tada. Kada je doznao da je dobio izbore, samo je poslao sljedeću poruku na Twitteru: - Kakva divna i bitna večer! Zaboravljeni mali čovjek nikad više neće biti zaboravljen. Svi ćemo se okupiti kao nikad prije. O 'namještenom' sustavu, travestiji i katastrofi za demokraciju - ni riječi.