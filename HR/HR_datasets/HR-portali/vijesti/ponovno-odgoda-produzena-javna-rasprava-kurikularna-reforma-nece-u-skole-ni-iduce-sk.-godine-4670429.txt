Rezultat javnog savjetovanja o 55 kurikularnih dokumenata na kojima počiva reforma obrazovanja je porazan: na veliku većinu dokumenata tijekom ljeta nije stigao niti jedan komentar, pri čemu su prijedlozi nacionalnih kurikuluma za ključne predmete u školi - hrvatski jezik, matematika i engleski - ukupno dobili samo dva priloga. Točnije, dva su stigla na kurikulum hrvatskoga, dok matematika i engleski nisu primili niti jedan prilog u raspravi. Kurikulum povijesti - u mjesec i pol koliko je bio u raspravi - komentirao je svega jedan sudionik. Zbog slabašnog odaziva na savjetovanje organizirano tijekom kolektivnih godišnjih odmora za učitelje i nastavnike, a koje je trebalo trajati do 1. rujna, Ministarstvo obrazovanja odlučilo je ovih dana - bez da je o tomu informiralo javnost - produljiti proces do 15. studenoga i to za sve predložene reformske dokumente. Time, tvrde upućeni, postaje upitna čitava dinamika provedbe reforme, uključujući eksperimentalnu primjenu u 60 škola od iduće školske godine 2017./18. Početni plan bilo je reformom krenuti od ove školske godine. - Osim što je produžena javna rasprava, zapravo se ne zna što se s reformom zbiva i radi li se uopće što na njoj. Proces naprosto nije transparentan kao što je bio. Nisu raspisani pozivi za škole koje bi trebale ući u eksperimentalnu primjenu, nije pokrenuta edukacija nastavnika, niti je počela priprema priručnika za učitelje. Uz takvu dinamiku, ne očekujem da je moguće reformu eksperimentalno primijeniti u idućoj školskoj godini. Za to su ipak potrebne ozbiljnije pripreme - kaže Zrinka Ristić Dedić, članica bivše ekspertne skupine. Osim izmjena Zakona o odgoju i obrazovanju, trebalo je, upozorava, organizirati i druge normativne promjene. - Neki reformski dokumenti, poput onih vezanih uz obrazovanje djece s teškoćama ili darovite djece, također su podrazumijevali izmjenu legislative jer donose nova rješenja koja sustavu nisu poznata. Jedan od većih poslova je edukacija ljudi koji će se prvi upustiti u reformirani proces nastave, a sve to samo od sebe se neće dogoditi - tvrdi Ristić Dedić. Nejasno joj je iz kojih je razloga Ministarstvo obrazovanja ovoga ljeta pustilo u javno savjetovanje i tri metodološka priručnika, za koje tvrdi da su interni dokumenti i autorski rad bivših članova ERS-a. Na njih su pak stigle svega tri primjedbe - GROZD-a, akademika Vladimira Paara i jednog člana Društva profesora hrvatskog jezika, nakon čega je Ministarstvo odlučilo i to savjetovanje produljiti do 15. studenoga. Stavljanjem roka na prosinac, upitna je dinamika čitave reforme, uvjerena je Zrinka Ristić Dedić. U Ministarstvu obrazovanja potvrđuju da je jedan od razloga produljenja javnoga savjetovanja slab odaziv. Sugovornik iz Ministarstva napominje da je raspravu o dokumentima moguće produljivati još nekoliko mjeseci, odnosno sve dok Sabor ne usvoji izmjene Zakona o odgoju i obrazovanju, za što je, tvrdi, potrebno najmanje šest mjeseci. Postojeći Zakon ne poznaje termin kurikuluma, već nastavni plan i program, što znači da bez zakonske izmjene uopće ne postoji zakonska osnova za usvajanje kurikularnih dokumenata. A taj problem bio je jedan od dva ključna razloga zbog kojih je bivša ekspertna radna skupina za kurikularnu reformu na čelu s Borisom Jokićem zatražila razrješenje. Drugi je razlog nepovlačenje 50 milijuna eura iz EU fondova za provedbu reforme. Krivca za to zašto dosad nisu krenule izmjene zakonskih akata u MZOS-u vide u voditelju Strategije znanosti, obrazovanja i tehnologije, profesoru Nevenu Budaku, koji je imao zadatak osnovati povjerenstvo koje bi do 15. rujna dostavilo analizu potreba svih zakonskih izmjena u cilju provedbe reforme. On to nije napravio i zato imamo ovakav kaos s reformom - žale se u MZOS-u. Budak pak krivcem smatra ministra Predraga Šustara, s kojim niti nakon niza inicijativa nije uspio ostvariti nikakav kontakt. Plan Ministarstva je do kraja prosinca izmijeniti Zakon o odgoju i obrazovanju. Na pitanje je li moguće da reforma krene od školske godine 2017./18., kažu: - Da, u slučaju ako su kurikularni dokumenti dobri.