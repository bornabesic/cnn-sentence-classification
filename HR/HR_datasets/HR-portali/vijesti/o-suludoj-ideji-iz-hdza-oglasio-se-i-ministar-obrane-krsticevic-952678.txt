Foto: FaH  NAKON što je HDZ-ov saborski zastupnik i predsjednik HVIDR-e Josip Đakić iznio sulud prijedlog, prema kojem bi se onima koji dobrovoljno odsluže vojni rok olakšalo zapošljavanjem u državnim službama, u kratkom razgovoru za Index oglasio se i ministar obrane Damir Krstičević.    "Moja je ideja, koju još nisam formulirao kao zakonski prijedlog, da se stimuliraju oni koji dragovoljno služe vojni rok tako da imaju prednost pri zapošljavanju u državnim službama i tvrtkama, kao što imaju hrvatski branitelji", rekao je jučer Đakić na proslavi 25. obljetnice HVIDR-e.  >> Ministar rada o suludom prijedlogu iz HDZ-a: "Ostao sam zatečen, to nije dobro"  >> Đakić tvrdi da i ministar obrane podržava njegovu ideju  >> Puhovski za Index o novoj ideji iz HDZ-a: "Premalo pameti, čak i za ovu vladu"  Danas je ustvrdio kako tu njegovu ideju podržava i ministar obrane Damir Krstičević, koji se zalaže za ideju povratka obveznog vojnog roka koji bi trajao 3-4 tjedna.  "U stranci sigurno da postoji dobar dio ljudi koji razmišljaju jednako kao ja. Čak je i sam ministar u datim momentima, sa mnom razgovarajući, kad je izašao prijedlog vojnog roka, a ja sam predložio dodatno i ovu novelu, rekao da bi ovo bila prava ideja, jer to su najspremniji ljudi iz državne uprave, koji imaju plaću, ne moraju biti profesionalci, a obučeni su da obrane hrvatsku domovinu", rekao je danas Đakić.  Krstičević se izvlači na "stručnu analizu" Glavnog stožera  Pokušali smo doznati je li istina da Krstičević zaista podržava tu ideju, koju su neki saborski zastupnici u razgovoru za Index opisali kao "kraj demokracije".  "Moj stav će se znati kad bude gotova stručna analiza koju priprema Glavni stožer Oružanih snaga RH. U demokratskom društvu svatko ima pravo izraziti svoje ideje", poručio je Krstičević za Index.  Zanimljivo je da je ministar odbio demantirati da je Đakiću rekao kako se radi o "pravoj ideji".