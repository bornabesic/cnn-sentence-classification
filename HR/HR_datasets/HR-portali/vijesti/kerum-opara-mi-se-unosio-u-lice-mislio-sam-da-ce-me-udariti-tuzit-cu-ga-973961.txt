Screenshot: RTL ŽELJKO KERUM, kandidat za gradonačelnika Splita, gostovao je večeras u RTL Direktu, i to nakon što je ranije tijekom dana divljački napao svog protukandidata Andru Krstulovića Oparu.  "Nisam prešao granicu danas. Nakon snimanja Opara se meni unio u lice. To se tretira kao da je krenuo fight, ja sam se maknuo da bi izbjegao sukob. Ovo je dokaz da se služe svime kako bi dobili izbore u Splitu.  Inzistirao sam na fer kampanji, a on na osobnom vrijeđanju. Ali današnja debata je išla u smjeru provokacije. Ja sam odgovarao mirno, ne želeći ući u konflikt...", kazao je Kerum.  "Dok se snimalo, ništa toga nije bilo. On se nakon snimanja meni unio u facu, čak sam pomislio da će me udariti, a ja znam kako se obraniti. On zna gubiti, neka građani odluče i glasaju po savjesti", nastavlja Kerum.  Kaže i da misli da je današnje sučeljavanje bilo izrežirano kako bi Opara dobio poene. "Splićani znaju koji je bolji od nas, ja imam prednost i mislim da će tako biti i u nedjelju", kaže Kerum.  Na upit što se to dogodilo u Milanu, kaže da ne želi to više spominjati. "Ja ću ga tužiti za sve laži koje je iznio tijekom kampanje. Neka tuži on mene, ja ću njega tužiti sigurno", najavio je Kerum.