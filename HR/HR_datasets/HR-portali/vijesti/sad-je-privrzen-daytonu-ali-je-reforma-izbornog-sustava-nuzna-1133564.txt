Sjedinjene Države kao jedan od jamaca Daytonskih mirovnih sporazuma ostaju privržene tom modelu suverenosti i teritorijalnog integriteta BiH, ali je u toj zemlji potrebno reformirati izborni sustav, izjavio je zamjenik pomoćnice američkog državnog tajnika za europska i euroazijska pitanja Hoyt Brian Yee.  – Privrženi smo daytonskom modelu, suverenosti i teritorijalnom integritetu BiH. To ne znači da ne treba doći do promjena (...) apsolutno vjerujemo da se izborni sustav mora reformirati – kazao je Yee novinarima u Zagrebu. Vlada u BiH ne funkcionira na razini na kojoj može zadovoljiti potrebe ljudi i ne može osigurati razinu sigurnosti i prosperiteta koju treba, kazao je. Yee smatra da će reformski proces potaknuti promjene u zakonodavstvu koje će naposljetku zahtijevati i promjene ustava. – Ali ne krećemo od toga da nam promjena zakona ili ustava bude cilj sam po sebi. Cilj je promijeniti okolnosti kako bi se poboljšalo funkcioniranje vladinih struktura i institucija da rade posao za koji su uspostavljene – dodao je Yee koji je na postojeću dužnost došao s položaja drugog čovjeka američkog veleposlanstva u Zagrebu. Ne smije biti tabua Smatra da je potrebno razgovarati s čelnicima BiH i oba entiteta i središnjim rukovodstvom o tome kako postići tu razinu funkcionalnosti. Kazao je da SAD želi razgovarati s partnerima u EU, uključujući i Hrvatsku, te s bosanskim Hrvatima, Srbima i Bošnjacima o tome što smatraju da je neophodno i moguće učiniti prije izbora u jesen 2018. godine. Ističe pritom kako iskustvo govori da je u izbornoj godini teško donositi teške odluke. – To znači da mi kolektivno, kao međunarodna zajednica, imamo 2017. da promijenimo izborni sustav, unesemo promjene u strukture vladavine zakona i gospodarsku strukturu kako bi bile uspostavljene prije izbora – kaže Yee. – Po našem sudu, bilo bi to vrlo nesretna činjenica da se nacionalni izbori ponovo održe prema istim pravilima – kazao je američki dužnosnik, podsjetivši na zabrinutosti i ustavnog suda BiH i Europskog suda za ljudska prava oko načina kako se biraju dužnosnici. – Vjerujemo da ne bi smjelo biti nikakvih tabua oko nekih stvari – rekao je Yee, upozorivši pritom da "istovremeno ne trebamo biti preambiciozni", već utvrditi što je u godini prije izbora nužno i moguće izvesti. Naravno, nastavio je, na ljudima i izabranim čelnicima BiH je da donesu odluke, a SAD je tu da pomogne u pronalaženju rješenja. Istaknuo je kako Zagreb i Washington dijele isti interes – snažnije reforme koje će BiH omogućiti integraciju. Radikalizacija nije svojstvena samo BiH Govoreći o gospodarskom napretku kao glavnom prioritetu svih zemalja jugoistočne Europe, Yee podsjeća da je BiH jedna od najsiromašnijih u Europi. – Gospodarstvo je i dalje najveći izazov za većinu vlada na jugoistoku Europe, ali i šire. Uz to, izazov predstavlja i jačanje osjeća sigurnosti, kako bi ljudi znali da su sigurni od terorizma, organiziranog kriminala ili zloćudnih aktera izvana – rekao je Yee, ističući i problem u BiH: najveći broj stranih boraca po glavi stanovnika. Što se radikalizacije tiče, ocjenjuje da to nije samo nešto što se događa u BiH već u cijeloj regiji i Europi. – Taj fenomen jača. Ponekad jest povezan s religijom, a ponekad ne. Kakvi god da su izvori radikalizma, prijetnja za stabilnost zemalja u regiji postoji, posebice u zemljama sa slabim institucijama – kazao je Yee. Na Hrvatsku, nastavio je, direktno utječu događanja u BiH zbog 1000 kilometara duge granice koju dijele dvije zemlje. – Hrvatska je zbog svog zemljopisnog položaja prva na udaru – kazao je Yee. Uvjeren je, međutim, što se tiče BiH, da većina ljudi želi da njihova zemlja uđe u EU i dijeli sve prednosti tog članstva. – EU je i dalje, bez obzira na svoje probleme, blistava nada za ljude u BiH, sve dok Unija drži vrata otvorena za zemlje jugoistočne Europe – smatra Yee koji će se u utorak sastati s bosanskohercegovačkim dužnosnicima u Sarajevu. SAD i Rusija ne surađuju na Balkanu Osvrnuvši se na specifične prijetnje u hrvatskom neposrednom susjedstvu, Yee je spomenuo Rusiju, zemlju s kojom SAD surađuje na područjima na kojima im se interesi poklapaju ili su slični. – No, to očito nije uvijek slučaj. Što se zapadnog Balkana tiče, Rusija je jasno dala do znanja da ne podržava integraciju zemalja poput Crne Gore u NATO, kao niti njihovu integraciju u EU – kazao je Yee. – Mislim da Rusija pokušava usporiti, ako ne i spriječiti proširenje NATO-a i EU. To je izazov za Hrvatsku i za ostatak regije koji zagovara daljnju integraciju – istaknuo je i dodao da to "ne znači nužno i rizik od sukoba", ali jest pitanje s kojim se treba pozabaviti. Smatra važnim da se te zemlje jasno izjasne prema Rusiji, ali i partnerima u EU i NATO-u jesu li predane reformama kako bi se pridružil Uniji ili Sjevernoatlantskom savezu. Glede već "ozloglašenog umora od proširenja", Yee zamjećuje i umor u zemljama aspiranticama i poručuje objema stranama da moraju "naporno raditi ". EU im mora pomoći iznijeti neophodne promjene, dok aspiranti moraju ubrzati tempo reformi i uvjeriti EU i NATO u korisnost novih članica. – To je bio izazov za Crnu Goru – uvjeriti NATO da će biti snažniji s novom članicom. I Crna Gora je uspjela – kazao je Yee i dodao da zemlje zapadnog Balkana moraju "stalno demonstrirati tu volju i privrženost reformama". Po njegovu sudu sada je važno zadržati " taj reformski zamah", a kao veliki izazov drži i jačanje institucija koje nisu direktno vezane uz ekonomiju, ali imaju učinak na demokraciju, navodeći civilno društvo, slobodu medija, profesionalno novinarstvo i pluralizam medijskih izvora. – Mislim da u ovoj regiji postoji deficit te vrste novinarstva – kazao je Yee, ocjenjujući da su "vlade snažnije što je jača oporba". Trumpova administracija neće mijenjati politiku prema jugoistočnoj Europi Na pitanje o novoj američkoj administraciji koja ulazi u Bijelu kuću 20. siječnja, Yee je kazao da se politika SAD prema jugoistočnoj Europi unazad barem 20 godina temeljila na obostranoj suglasnosti glede američkih interesa u regiji, a to su stabilnost, sigurnost i prosperitet. – Ne mogu zamisliti da će iduća administracija smatrati da ti interesi više nisu valjani. Vrlo je vjerojatno da će vaši i naši interesi ostati isti – kazao je Yee. – Izazov koji ostaje, vaš i naš, jačanje je odnosa SAD-a i Europe, uključujući Hrvatsku – zaključio je američki dužnosnik koji se jugoistočnom Europom bavi posljednjih 20 godina. >> Britanci u spektakularnoj vojnoj vježbi simulirali rusku invaziju na Estoniju