Jedna politička inicijativa lijevog spektra iz njemačkog grada Wuppertala zatražila je u otvorenom pismu od uprave grada i privatnog organizatora zabranu odnosno odustajanje od održavanja koncerta Marka Perkovića Thompsona koji bi trebao biti održan 4. lipnja u ovom gradu. "Hrvatski rock-band 'Thompson' okupljen oko njegovog osnivača i frontmena Marka Perkovića je diljem Europe na zlom glasu zbog veličanja hrvatskog fašizma i vojnih akcija hrvatskih milicija" u ratu od 1991. do 1995., stoji u otvorenom pismu objavljenom na stranici "Politika u desnom zavoju - Upoznaj svoje neprijatelje" koja organizira tribine i predavanja na temu desno-radikalne politike u Wuppertalu. U pismu koje su, osim lijevih inicijativa i grupacija, potpisali i lokalni ogranci parlamentarne stranke Ljevica kao i predstavnici Njemačkog saveza sindikata (DGB) se, osim poziva na zabranu koncerta, ukazuje i na to da su Thompsonovi koncerti već zabranjivani u Austriji, Sloveniji i prije u Švicarskoj te da je više puta zabranjivan i u Njemačkoj. "Mi ovdje u Wuppertalu se odlučno suprotstavljamo tomu da se ustaše, koji su bili povezani s nacionalsocijalistima, predstavljaju u bezazlenom svjetlu ili čak veličaju", stoji u otvorenom pismu. Lokalni dnevnik Westdeutsche Zeitung citira predstavnika lokalne policije koji je rekao kako Thompsonov koncert "drže na oku". "U vezi ovog koncerta će sigurno još biti reakcija", rekao je glasnogovornik policije u Wuppertalu Stefan Weiand za WZ. List navodi i izjavu organizatora koncerta koji tvrdi da će se koncert održati. "Thompson se ne nalazi na crnoj listi izvođača" rekao je organizator napominjući kako Thomson na koncertima više ne izvodi "sporne pjesme". On je napomenuo da će na samom koncertu biti kontrolirano nosi li netko ustaške simbole.