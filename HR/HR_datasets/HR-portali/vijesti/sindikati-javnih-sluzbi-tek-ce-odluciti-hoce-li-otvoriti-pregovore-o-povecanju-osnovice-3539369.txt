ZAGREB - Čelnici sindikata javnih službi u petak su se na trećem krugu razgovora s Vladom o povećanju osnovice plaća za šest posto na temelju sporazuma iz 2009. dogovorili da će tek odlučiti hoće li o tom otvoriti pregovore. Predsjednik Hrvatskoga liječničkog sindikata Ivica Babić izjavio je novinarima da današnji sastanak osam sindikata iz javnih službi s predstavnicima Vlade nisu bili pregovori, nego socijalni dijalog u vezi sa sporazumom. "To je bila argumentirana rasprava i na kraju smo se dogovorili kako ćemo se u dogledno vrijeme, najvjerojatnije idući tjedan, ponovno sastati i odlučiti o tome ulazimo li u pregovore o sporazumu za izračun osnovice plaća", rekao je Babić. Najavio je da se sindikati najprije trebaju konzultirati sa sindikalnim tijelima, ali i da na sljedeći sastanak dolaze s istim žarom i istim argumentima. Prije toga sindikati trebaju iskordinirati prihvatljiv termin, ali sastanak bi se trebao održati što prije. Sindikati su poručili kako je sporazum prema kojemu imaju pravo na povišicu od šest posto pravno neupitan i kao takav za njih je na snazi, no izrazili su spremnost za pregovaranje. Babić je rekao kako je sindikatima jasno kakvo je stanje u gospodarstvu i financijama te da su voljni razgovarati o reprogramu sporazuma, ali o tome nije želio govoriti detaljnije. Sastanak javnih službi potrajao je pola sata dulje nego što je bilo predviđeno protokolom, nakon čega je počeo sastanak predstavnika Vlade i sindikata državnih službi. Da bi se ispunili uvjeti iz sporazuma iz 2009., za više od 240 tisuća javnih i državnih službenika u proračunu bi trebalo namaknuti dodatnih 1,8 milijarda kuna koje nisu predviđene u proračunu ni za iduće dvije godine. Potpredsjednik Vlade Božo Petrov nakon sastanka sa sindikatima javnih i državnih službi objavio je putem službenog Twittera Vlade: "Postoji obostrani interes da pokušamo naći sporazum. Pokušali smo napraviit solidarnost između policijskih službenika, išli smo napraviti korist onima na terenu." "Još uvijek razgovaramo. Ako ćemo vidjeti da postoji šansa za ostvarenje određenih stvari, napravit će se prijedlog protokola", poručio je Petrov putem Twittera. --- Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!