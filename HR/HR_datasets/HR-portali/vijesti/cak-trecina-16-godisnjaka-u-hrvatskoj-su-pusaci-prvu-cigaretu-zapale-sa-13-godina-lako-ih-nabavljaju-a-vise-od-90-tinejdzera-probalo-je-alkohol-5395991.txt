Europsko istraživanje o pušenju, pijenju alkohola i uzimanju droga među učenicima (ESPAD) za 2015. godinu pokazuje da među mladima od 16 godina u Hrvatskoj ima 33 posto pušača, njih 54,7 posto pilo je alkohol u zadnjih 30 dana, a 22,5 posto učenika barem jednom u životu probalo je drogu, istaknuto je na predstavljanju rezultata istraživanja u četvrtak u Hrvatskom zavodu za javno zdravstvo (HZJZ). Istraživanje, u kojem je sudjelovalo 2558 hrvatskih učenika, po prvi je puta sadržavalo i pitanja o uporabi interneta i raširenosti kockanja, te pokazalo kako mladi najviše vremena koriste na društvenim mrežama, ali i da se vole kladiti za novac. Kad je riječ o pušenju, u Hrvatskoj 37,9 posto učenika nikad nije pušilo dok je njih 62 posto imalo to iskustvo. S postotkom od 33 posto trenutnih pušača, Hrvatska je na samom vrhu među 48 zemalja koje sudjeluju u istraživanju, s Italijom, Rumunjskom i Bugarskom, istaknuli su istraživači. Prvu cigaretu najviše učenika zapalilo je u dobi od 13 godina, a 72 posto njih izjavilo je da lako nabavlja cigarete. Po prvi puta u istraživanje je uključeno i pušenje elektroničke cigarete, koju je u Hrvatskoj probalo 16 posto učenika. Podaci o konzumiranju alkohola pokazuju da je 92 posto učenika probalo alkohol, u zadnjih 30 dana pilo ga je 54,3 posto, dok je pijanstvo iskusilo njih 15,7 posto. Da je u jednoj prigodi popilo pet i više alkoholnih pića, izjavilo je čak 46,8 posto učenika, pa je Hrvatska po tome na visokom petom mjestu među ESPAD zemljama. Alkoholna pića, među kojima najčešće pivo, više konzumiraju mladići (51,2 posto) od djevojaka (42 posto), a 33 posto mladića izjavilo je da je u zadnjih 30 dana kupilo pivo u trgovini. Istraživanje pokazuje da je 22,5 posto učenika barem jednom u životu probalo drogu, a najčešće (21,5 posto) su konzumirali kanabis. U Hrvatskoj je prisutan izraziti trend porasta dostupnosti kanabisa (marihuana), pa je broj učenika koji izjavljuju da je lako ili vrlo lako nabaviti marihuanu porastao sa 19 posto 1995. godine na 42 posto prošle godine. Kanabis je u zadnjih 30 dana uzelo njih sedam posto, ostale najčešće droge su trankvilizatori bez liječničkog recepta, ecstasy, inhalati, a sedam posto učenika kaže da je probalo nove psihoaktivne droge.  Što se tiče korištenja interneta, vidljivo je da djevojke više koriste društvene mreže (89 posto), a mladići (77 posto) igraju igre na kompjuteru i više aktivno vježbaju u odnosu na djevojke. Također se pokazalo da vikendom na internetu provedu više od četiri sata dnevno. Iako je kockanje u Hrvatskoj zabranjeno mlađima od 18 godina, pokazalo se da je ono prisutno u populaciji 16-godišnjaka, više kod mladića, koji se klade za novac na internetu, ali i na druge načine. ESPAD se provodi u 48 zemalja, a ovo je bio šesti ciklus tog istraživanja u kojemu je sudjelovalo ukupno 600.000 učenika.  "Istraživanje o štetnim navikama srednjoškolaca daje nam mogućnost da pratimo pojavnost negativnih pojava kod naših adolescenata, da se uspoređujemo sa zemljama u okruženju i pratimo trendove. Po većini pokazatelja mi smo negdje u prosjeku ili nešto iznad", rekao je v.d. ravnatelj HZJZ-a Krunoslav Capak. Trebali bi se zamisliti nad time što i kako dalje, te usmjeriti aktivnosti svih Vladinih resora koje mogu utjecati na smanjenje negativnih navika naših adolescenata, poput bolje kontrole provedbe odredbi o zabrani prodaje cigareta, kaže Capak.