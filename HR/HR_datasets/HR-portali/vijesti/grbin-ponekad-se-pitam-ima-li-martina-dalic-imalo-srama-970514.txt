PEĐA Grbin putem Facebooka je napao HDZ-ovu potpredsjednicu vlade Martinu Dalić zbog njenih izjava o Zvečevu.   Podsjetimo, Martina Dalić komentirala je dramatično stanje u Zvečevu, kazavši kako se "vlada trenutno ne bavi Zvečevom".  No, zato je, kako je prenio N1, dala preporuku vlasnicima Zvečeva: "Ono što mogu preporučiti vlasniku i upravi je pronalaženje strateškog partnera koji će osnažiti poziciju na tržištu, osnažiti proizvodnju i otvoriti prilike i mogućnost za razvoj".  "Zvečevo je privatna kompanija i ne mogu detaljno komentirati", rekla je Dalić.  Peđa Grbin popodne ju je prozvao putem Facebooka.   "Ponekad se pitam ima li potpredsjednica Vlade imalo srama... Dotična danas daje packe Zvečevu da se našlo pred stečajem jer da ga uprava nije dobro vodila. Naravno, nikakav Lex Zvečevo ili ekvivalent nije u pripremi.  Pa kada je tome tako, kada je uprava kriva za propast Zvečeva, pitam potpredsjednicu: zbog čega ste upravo čovjeka koji je vodio Zvečevo zadnje četiri godine i doveo ga u ovu situaciju, prije samo dva mjeseca na silu imenovali za čelnika Podravke?", napisao je SDP-ov zastupnik na Facebooku.