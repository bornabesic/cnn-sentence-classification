Supružnici Vjeran (33) i Vanesa Šalov (32) iz Poreča osuđeni su danas zbog mučenja i iživljavanja nad svojom djelatnicom koju su držali u zatočeništvu. Vjeran je dobio četiri i pol godine, a Vanesa tri godine zatvora.  Supružnike se teretilo da su 43-godišnju zaposlenicu M. M. iz Slavonskog Broda psihički i fizički mučili, protupravno joj oduzeli slobodu te se nad ženom svirepo iživljavali i nanijeli joj teške ozljede. Teretilo ih se i da su zaposlenici od rujna 2015. pa do sredine srpnja 2016. u Poreču prijetili da ih ne smije napustiti. Navlačili su joj vrećicu na glavu i gušili je. Vanesa joj je, stoji u optužnici, prolila solnu kiselinu po leđima, gasila opuške cigareta na tijelu te je oštricom noža ubadala u lijevo bedro i stražnjicu. Kad bi bila sva isprebijana, krvava i u masnicama, zaključavali su je u sobu ili spremište, gdje je bila i po pet, šest dana bez jela i pića. Prije nego što je uspjela umaći 17. srpnja lani, Vjeran ju je šakama izudarao po glavi i licu, slomio joj čeljust, izbio zube te jagodičnu i nosnu kost.  Slavonka je Vjerana i Vanesu upoznala u rujnu 2014. u Ninu u njihovu ugostiteljskom objektu. Tražila je posao za iduću sezonu. Prema dogovoru s Vanesom, odmah je počela raditi u kafiću kao konobar za mjesečnu plaću od 3500 kuna. U proljeće 2015. otišla je raditi u restoran Stari Jadran u Sabunikama. Vjeran, Vanesa i ona su radili u kuhinji, dok je njezin sin radio kao konobar zajedno s Vjeranovim bratom. Sezona je bila naporna, a Vanesa i Vjeran u početku su se lijepo ponašali prema njoj. Tako je bilo sve do kolovoza 2015., kad su Vjeran i Vanesa saznali da Slavonkin sin i Vjeranov brat kradu novac. Nju su držali odgovornom zbog sinovih nepodoština. Vjeran ju je tada prvi put ošamario. Odlučila je odraditi sinovljev dug. Nakon sezone u Sabunikama u rujnu 2015. godine, zajedno s Vjeranom i Vanesom te njihovo troje djece, odlazi u Poreč. Nisu dogovorili nikakvu plaću, ali je to Slavonki tada bilo prihvatljivo jer su joj obećali hranu i stan. Zaposlili su je u restoranu Franšiza, a svi su stanovali dva kata iznad. Radila je u kuhinji i kao konobar. U međuvremenu je izgubila kontakt sa sinom. Slavonka je u Poreč donijela svoj mobitel i, prema dogovoru s Vanesom i Vjeranom, koristili su ga u restoranu za dostavu. Ubrzo nakon toga bračni par joj oduzima mobitel. U jednom trenutku Vanesa je rekla Slavonki da joj je sin u Zagrebu. Otišli su po njega. Kad je dovela sina k sebi, unajmila je stan, no i dalje je radila bez plaće kod Šalova, a sin se zaposlio na građevini. Uz Vanesinu nazočnost otvorila je na Facebooku profil te je od sestre koja radi na stranom brodu tražila da joj pošalje novac. Poslala joj je 1000 dolara. Tim novcem je platila stanarinu, a Vjeranu i Vanesi je dala 2000 kuna za troškove koje su oni imali zbog odlaska po njezina sina u Zagreb. Mladić je nakon tri tjedna dobio otkaz i vratio se u Zagreb. Tužna zbog toga Slavonka se požalila Šalovima i tražila je savjet. Oni su rekli da dođe k njima živjeti. Roditelje i sestre nije zvala jer ju je Vanesa uvjeravala da oni ne žele čuti za nju. Radila je po cijeli dan kao pomoćni radnik u kuhinji, kao konobar te je raznosila hranu u Poreču. Kako nije imala svoj mobitel, prilikom jedne dostave hrane jednu je ženu zamolila da joj ga posudi kako bi nazvala sestru. Sestri je rekla da nazove Šalove i kaže im da mora hitno kući u Slavoniju. Sestra je nazvala Šalove. Nakon toga je počeo pakao. Vjeran je nesretnoj radnici stavio plastičnu vreću na glavu. On i Vanesa su je počeli gušiti. Nije im bilo dosta. Vjeran je potom uzeo veliki kuhinjski nož i oštricom noža porezao je nesretnicu po prsima i ramenu. Uplašena žena nije se mogla obraniti. Stjerali su je uz sudoper. Nije mogla pobjeći. Strah je iz dana u dan bio sve veći. Što uraditi, a da se nikome ništa ne dogodi i kako to nastaviti trpjeti, bilo je pitanje na koje nije pronalazila odgovor. Svaki put kad je netko od njezine obitelji zvao, Vjeran bi je tukao na Vanesin nagovor, pa se bojala njihova poziva kako ne bi dobila batine. Vjeran ju je svako malo izudarao te je ona bila kriva za sve. Nju su krivili da su zbog nje morali doći u Poreč, ostaviti svoje roditelje, da ih je njezin sin pokrao i da mora vraćati dug. Vanesa je rekla da im duguje oko 10.000 eura. Svakodnevne prijetnje slijedile su svakodnevne batine. Vjeran ju je udarao šakama po licu i po rebrima stisnutom šakom više puta uzastopce, a znala je koji put pasti i na pod. Često puta joj je tekla krv iz arkade, iz nosa i usta. Vanesa joj je stalno govorila kako namjerno ostavlja dlake kose po inventaru i u kuhinji te da će je ošišati. U studenom 2015. godine Vanesa je uzela škare i odsjekla joj je kosu koju je imala svezanu u rep. Drugi put ju je je natjerala da se sama ošiša. “Ako nećeš ti, ošišat ću te ja britvom”, rekla je nesretna žena istražiteljima o poniženjima koje je trpjela. Istog mjeseca dok je prala suđe u restoranu Vanesa joj je došla iza nje i po leđima joj prolila solnu kiselinu. Na leđima su joj ostali ožiljci. - Vanesa mi nije dopustila da skinem odjeću i da se operem - ispričala je Slavonka u iskazu policiji i sudu. Nepun mjesec prije nego što je nesretnica pobjegla Vanesa je uzela kuhinjski nož, prigovorila joj je da salata nije složena kako je ona htjela te ju je ubola u lijevo bedro. - Uvijek je imala neke čudne razloge zbog kojih me je šest ili sedam puta nožem ubadala u lijevo bedro – ispričala je istražiteljima dio strahota koje je doživjela. S tugom je ispričala situaciju kad su spremali hranu za dostavu. Vanesa je iz njoj nepoznatog razloga viknula Vjeranu da je istuče, nakon čega joj je on zadao nekoliko udaraca u predjelu glave, nosa i brade. - Vjeran i Vanesa znali su me zaključati u sobu, odnosno spremište, i to najčešće kad sam bila sva u masnicama da ne izlazim. Osim podljeva i masnica po licu, na njezinu tijelu bilo je i rana od cigareta koje je Vanesa gasila po njezinim rukama, pa čak i na vratu. Teško joj je bilo govoriti o tome. – Nekoliko mjeseci prije Uskrsa ove godine zaključali su me u njihovu sobu dva dana, a znali su me zaključati i u skladište, odnosno u ostavi gdje sam spavala na podu i po pet, šest dana. Puštali su me samo na toalet, nisu mi davali ni hrane ni vode. Vanesa joj je rekla da ne zaslužuje slaviti Uskrs i da na to nema pravo. U srpnju ove godine Vjeran ju je udarao šakama po licu. Izbio joj je zub. - Usta su mi bila puna krvi, a Vjeran mi je rekao da se otiđem oprati u kupaonicu – rekla je Slavonka dodavši kako su je poslije stalno provocirali. Tražili su bilo kakav razlog da joj nanesu ozljedu. Slomljena rebra “zaradila” je kad ju je Vjeran iz čista mira udario u predjelu desnih rebara. Pritom je klecnula.