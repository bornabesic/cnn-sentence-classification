Ministar financija Zdravko Marić u utorak je izjavio kako je u ovome trenutku fokus usmjeren na osiguravanje neophodne likvidnosti u Agrokoru te vjeruje da će se do dogoditi tijekom ovoga tjedna. "U ovome trenutku fokus je najviše stavljen na osiguravanje neophodne likvidnosti za sustav Agrokora. Imamo ponudu koja se tiče postojećih vjerovnika Agrokora, nekih od najvećih banaka koje su u kapitalnoj strukturi samog Agrokora. S njima na tom polju razgovara novi povjerenik zajedno sa svojim timom", kazao je ministar Marić novinarima nakon prve sjednice Savjeta za Slavoniju, Baranju i Srijem. Marić je uvjeren da će tijekom ovoga tjedna biti osigurana ta financijska sredstva. Na traženje novinara, osvrnuo se i na pisanje medija da je govorio kako Agrokor nema poreznog duga. "Ponavljam još jedanput da treba dobro iščitati riječi koje sam rekao - ministar financija i bilo koji drugi djelatnik Porezne uprave Ministarstva financija, obvezani smo poreznom tajnom", rekao je Marić. Pojasnio je da je u ono vrijeme, kad se u medijima špekuliralo s poreznom dugom Agrokora od 6 milijardi kuna, odnosno 800 milijuna eura, govorio da to ne stoji. "Za tu sam činjenicu, odnosno tu špekulaciju rekao da nije točna, odnosno rekao sam da detalje samog poreznog duga ne mogu komentirati. Ali isto tako, u to vrijeme sam rekao da Porezna uprava čini sve što je u njenoj ingerenciji, sukladno zakonu i pravilnicima, u smislu efikasne naplate poreznog duga i da prema nijednom poreznom obvezniku, tako ni Agrokoru, nema nikakav preferencijalni odnos. Niti jedan porezni obveznik nema preferencijalni status", poručio je Marić. Dodao je da je bilo i pitanja zašto Agrokor nije bio na listi poreznih dužnika te pojasnio da su prethodnim, kao i sada važećim zakonom, propisani uvjeti i okolnosti kada i koji porezni obveznik dospijeva na tu listu. "Potrebno je ispuniti dva uvjeta. Evidentno da u ovom slučaju, dakle ako Porezna uprava nije stavila tog poreznog obveznika na listu, da nisu bila ispunjena oba uvjeta, a to su - dug preko 300.000 kuna, odnosno dug koji je dospjeli više od 90 dana", istaknuo je Marić. Osvrnuvši se i na najavu oporbe da će pokrenuti njegov opoziv, Marić je ponovio da će se o tome očitovati kada i ako to bude formalno poduzeto. Kazao je da će se vrlo rado odazvati u Sabor i sve pojasniti, jer proteklih dana trpi puno optužbi koje nisu utemljene te se nada da će u Saboru imati dovoljno i prostora i vremena da na njih adekvatno odgovori. Na upit novinara da pojasni kako to da je jučer na sjednici Vlade glasao za prijedlog izvanrednog povjerenika Agrokora Antu Ramljaka, a rekao je da će se izuzeti od odlučivanja oko Agrokora, Marić je izjavio kako je rekao da će se izuzeti od odlučivanja oko svega što je bilo vezano za izradu zakona i određene korake koji su bili u toj fazi poduzimani. "Naravno, ja sam ministar financija, ja sam na čelu jedne institucije - to je Ministarstvo financija, koje je postojalo i prije mene i postojat će i poslije mene. Ministarstvo financija je bilo uključeno u taj proces. Međutim, od jučer je pokrenuta druga faza, za koju ja smatram da više nema potrebe za izuzimanjem, s obzirom da ni onda a ni sad poglavito, nisam ni u kakvom sukobu interesa", rekao je Marić.