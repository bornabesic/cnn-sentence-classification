Parški gradski oci odlučili su na dražbi s humanitarnom svrhom ponuditi ljubavne lokote što su ih brojni turisti vješali na mostovima glavnoga francuskog grada.  Dana 13. svibnja na dražbi će se ponuditi 150 "svežnjeva" ljubavnih lokota i petnaest manjih dijelova ograde pješačkog Mosta umjetnosti (Pont des Arts) u središtu Pariza čiji se dio prije tri godine urušio pod njihovom težinom.  Svežnjevi lokota na dražbi će se ponuditi za 150 do 200 eura. Da bi potencijalnim kupcima bili zanimljivi neki su postavljeni na drvena postolja, drugi utisnuti u reciklirani kamen s pariških ulica, a treći obješeni na strukturu od pleksiglasa.  Dijelovi ograde Mosta umjetnosti s lokotima ljubavi, dugački oko 3,20 m i postavljeni na drvena postolja, na dražbi će se ponuditi za 5000 do 10.000 eura.  Prihod od prodaje namijenjen je trima udrugama angažiranim na prihvatu i pomoći izbjeglicama što ih je primio grad Pariz - Solipamu, Vojsci spasa i Emmaus Solidarityju.  "Napravili smo pomnu selekciju da bismo pronašli lokote koji su nam se činili najljepšima, one pune mašte, oslikane, u bojama... koji mogu biti uspomena na Pariz", rekla je voditeljica aukcije Mathilde Belcour - Cordelier. Godinama su tisuće zaljubljenih parova svake godine na Most umjetnosti stavljali lokote s imenima kako bi zapečatili svoju ljubav, a ključ lokota bacali su u Seinu.  No nakon što se 2014. dio ograde urušio, popustivši pod teretom lokota, policija je hitno evakuirala posjetioce i privremeno ga zatvorila, a gradska uprava u lipnju 2015. definitivno je uklonila oko milijun lokota teških 45 tona.  