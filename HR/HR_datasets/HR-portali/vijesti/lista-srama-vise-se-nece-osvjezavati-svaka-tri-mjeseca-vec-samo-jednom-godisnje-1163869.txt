Izmjenama Općeg poreznog zakona, koji je dvaput prošao saborsku raspravu, određeno je da se popis dospjelih i neplaćenih poreznih dugova aktualizira samo jednom godišnje, na dan 31. listopada. Tom se izmjenom ukida praksa iz 2012. po kojoj ‘listu srama‘ Porezna uprava osvježava svaka tri mjeseca. U svjetlu nedavnih rasprava o tome je li Agrokor porezni dužnik, pojavile su se sumnje da ovim izmjenama ministar financija Zdravko Marić prikriva svog bivšeg poslodavca – naime, objava na tom popisu jedini je dokaz da neka tvrtka ne plaća porez, jer zbog institucije porezne tajne svi upiti na tu temu ostaju bez odgovora. U Poreznoj upravi su nam ovako drastično prorjeđivanje objasnili – premalim brojem ‘klikova’. – Zamijećen je znatan pad interesa javnosti za objavu Popisa dospjelih i neplaćenih dugova. U kolovozu 2012., kada je prvi put objavljen, zabilježeno je 948.186 pristupa stranici, dok ih je u istom razdoblju lani  bilo 35.523 – pravdaju se u Poreznoj. Navode i kako je “zamijećeno da se podaci u bitnom ne mijenjaju”. Nakon prorjeđivanja možemo očekivati još manji interes javnosti, a koji bi se vjerojatno povećao češćom objavom informacija.      >> Ministarstvo: Uber krši porezne propise u Hrvatskoj >> Uz porez na nekretnine, od 2018. uvodi se i skupa građevinska renta! 