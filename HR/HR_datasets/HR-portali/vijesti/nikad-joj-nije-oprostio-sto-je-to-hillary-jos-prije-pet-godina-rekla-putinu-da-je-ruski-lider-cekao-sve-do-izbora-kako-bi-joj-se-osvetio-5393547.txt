Dvojica visokih američkih dužnosnika obavještajne službe ocijenila su da se ruski predsjednik Vladimir Putin osobno umiješao u informatičke napade koji su obilježili predsjedničke izbore u Sjedinjenim Državama, potaknut željom da se osveti demokratskoj kandidatkinji Hillary Clinton, objavila je mreža NBC u srijedu. Vladimir Putin je sam dao upute kako filtrirati i koristiti se porukama ukradenim demokratima u informatičkim napadima, tvrdi američka mreža pozivajući se na dvojicu visokih dužnosnika koji su bili upoznati s tom informacijom. Dužnosnici kažu da "u velikoj mjeri" vjeruju tim zaključcima. CIA je u tajnom izvješću koje je prošlog tjedna otkrio Washington Post zaključila da je Rusija svojim informatičkim napadima intervenirala u izbornu kampanju s jasnim ciljem da pomogne Donaldu Trumpu da pobijedi, a ne s općenitim ciljem da omete tijek izbora. Izabrani predsjednik je odlučno odbio te tvrdnje. Kako javlja NBC, Vladimir Putin nikada nije oprostio Hillary Clinton što je 2011. kao američka državna tajnica davala javne izjave u kojima je dovodila u pitanje regularnost parlamentarnih izbora u Rusiji. Optužio ju je i da je poticala prosvjednike da izađu na ulicu. Visoki obavještajni dužnosnici su rekli za NBC da je Putin u početku djelovao radi osvete demokratskoj kandidatkinji, ali je poslije proširio svoj cilj želeći svijetu pokazati slabosti američke politike i, tvrde dužnosnici, "unijeti podjelu među glavne saveznike SAD-a ostavljajući dojam da više ne mogu računati na Ameriku kao na vjerodostojnog svjetskog lidera". Američke obavještajne službe će radi mogućeg protunapada pomno ispitati imovinu Vladimira Putina, dodaje NBC pozivajući se na američke dužnosnike.