 Petero ljudi je ozlijeđeno u sudaru dva automobila karlovačkih registracijskih oznaka u subotu oko 19 sati u Gornjem Mrzlom Polju, kod Duga Rese.  U prometnoj nesreći su sudjelovali Citroen i Opel Rekord koji je inače sudjelovao u svadbenoj povorci i vozio zastavnika. Ozlijeđeni su hitno prevezeni u karlovačku Opću bolnicu. Na mjestu događaja traje očevid kojim se utvrđuju okolnosti prometne nesreće. Promet ovom dionicom je u prekidu i do okončanje očevida vozi se obilazno.  - Petnaest minuta prije nesreće vozač Rekorda, koji je bio u svadbenoj povorci i vozio barjaktara, na Korzu u Karlovcu je „palio“ gume, šlajfao, ništa se nije vidjelo od dima. Divljalo se po cesti i eto što se dogodilo, nažalost ljudi su povrijeđeni. Navodno ga je zanijelo u zavoju i bokom je udario u Citroen koji mu je dolazio iz suprotnog smjera - rekao je čovjek koji je naišao na nesreću.   U slijetanju automobila s ceste u mjestu Bilaj u subotu navečer poginuo je vozač, izvijestila je ličko-senjska policija. Nesreća se dogodila oko 20 sati u Bilaju, na državnoj cesti Gospić- Gračac. Policijski očevid kojim će se utvrditi kako je došlo do nesreće je u tijeku. U mjestu Kosovec kod Okučana oko 19 sati dogodio se sudar potvrdili su nam iz PU brodsko-posavske. U nesreći su sudjelovala dva osobna automobila. Kako nam je rekao čitatelj koji je pozvao Hitnu pomoć jedan od vozača skretao je u desno kada se u njega zabilo vozilo iz suprotnog smjera. U jednom od automobila, prema prvim informacijama, nalazilo se dvoje odraslih i dvoje djece dok je u drugome bilo troje odraslih s troje djece. Očevid je u tijeku te nam nisu mogli potvrditi da li ima ozlijeđenih.  