Saborski zastupnik te potpredsjednik i član Predsjedništva HDZ-a Darko Horvat na svojem je Facebook profilu u utorak objavio status u kojem tvrdi da 'za vraćanje upravljačkih prava nad INA-om nije potrebna privatizacija HEP-a'. Horvat je, inače, u Vladi Tihomira Oreškovića bio ministar poduzetništva i obrta. - Koliko god mediji potencirali konsenzus politike oko procesa vraćanja upravljačkih prava nad INA-om otkupom cjelokupnog paketa dionica MOL-a, toliko u energetskoj struci postoji konsenzus da za otkup istih ne smijemo prodavati dio HEP-a i ponoviti pogrešku iz 2003. godine, napisao je Horvat, koji je trenutno i predsjednik HDZ-ovog Odbora za zaštitu okoliša, energetiku i rudarstvo. - Obzirom na HEP-ovo poslovanje u zadnjih 7 godina, enormne dobiti za takvo trgovačko društvo, emisiju obveznica u vrijednosti od 500 mil. USD, a nepostojanja bilo kakve kapitalne strateške investicije, iznos zadržane dobiti u nekim bi pretpostavkama mogao biti veći dio potrebnog novca... ostatak je moguće namaknuti prodajom državne imovine i malih udjela u trgovačkim društvima u ili nad kojima Hrvatska više nema nikakav utjecaj, a one se ne bave nikakvom djelatnošću u strateškom interesu za RH, dodao je Horvat.