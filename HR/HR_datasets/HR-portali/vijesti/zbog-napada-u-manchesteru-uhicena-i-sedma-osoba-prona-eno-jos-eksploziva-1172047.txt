Britanska policija uhitila je u četvrtak još dvojicu ljudi pod sumnjom u povezanost s terorističkim samoubilačkim napadom u Manchesteru, čime je broj uhićenih porastao na osmero, objavila je u četvrtak manchesterska policija.  Jedan je muškarac uhićen nakon racije izvedene u području Withingtona, dok je drugi uhićen na području Manchestera, navela je policija. Žena koja je u srijedu privedena u Blackleyu puštena je u međuvremenu i više nije pod sumnjom, dodaje se. Policija je u četvrtak rano ujutro izvela kontroliranu eksploziju tijekom pretrage  u četvrti Moss Side. Bombaš samoubojica ubio je u ponedjeljak navečer 22 osobe, među kojima su i djeca, na koncertu u Manchester Areni, u napadu koji je britanska premijerka Theresa May nazvala gnjusnim i kukavičkim činom napada na djecu i mlade.     Dužnosnici vjeruju da je bombaš samoubojica koji je odgovoran za napad, Salman Abedi, bio dio terorističke mreže. Odgovornost za taj napad preuzela je teroristička organizacija Islamska država, čije snage u Siriji i Iraku potiskuju oružane snage koje podupire Zapad. Većina žrtava napada do sada je identificirana. Među njima je i osmogodišnja djevojčica, jedan poljski par, roditelji koji su došli po svoje kćeri koje su  također bile na koncertu, te najmanje šest tinejdžera. Britanska vlada najavila je da će četvrtak u 11 sati minutom šutnje odati počast žrtvama napada, premijerka Theresa May sastat će se po četvrti put s vladinim kriznim povjerenstvom. U međuvremenu su britanski dužnosnici izrazili ljutnju objavljivanjem forenzičnih fotografija koje su procurile s mjesta zločina i koje je objavio New York Times. Očekuje se da će britanska premijerka to pitanje pokrenuti u razgovoru s američkim predsjednikom Donaldom Trumpom na sastanku na vrhu NATO-a u četvrtak u Bruxellesu.