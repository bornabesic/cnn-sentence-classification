Mostov kandidat za gradonačelnika Dubrovnika Maro Kristić najavio je da će Most predložiti da se već od ove turističke sezone omogući plaćanja u eurima, ali do dnevnog iznosa od 200 eura i da bi ta mjera morala obuhvatiti cijelu Hrvatsku. Iz Ministarstva financija i HNB-a rekli su da takvu najavu ne mogu komentirati jer o tome ništa ne znaju, a prvo bi voljeli vidjeti i prijedlog zakonskog rješenja. Olakšati plaćanja u sezoni – Ako nadležne institucije upute prijedlog za izmjenu navedenih propisa, u okviru kojeg bi ova inicijativa bila detaljnije razrađena, HNB će se o tome odgovarajuće očitovati – odgovorili su kratko iz središnje banke. Treba podsjetiti da je kuna zakonsko sredstvo plaćanja u Hrvatskoj, no zakonom se može dopustiti i korištenje druge valute, što je uređeno Zakonom o deviznom poslovanju i pripadajućim podzakonskim aktima. Pa tako, primjerice, stranci mogu cestarinu plaćati u eurima, ali i restoranima uz određene uvjete. HNB je 2011. omogućio ugostiteljima da svoje usluge naplaćuju u eurima, no samo ako, primjerice, u blizini nema otvorene banke ili mjenjačnice. No takvo što ne olakšava posao najvećim turističkim destinacijama. Dodatno je komplicirano i što naplaćenu gotovinu u stranoj valuti ugostitelj mora položiti na svoj bankovni račun u roku od tri radna dana. Zato ugostitelji, a posebno oni s područja Dubrovnika, gdje je puno jednodnevnih posjetitelja s kruzera, već dulje vrijeme vape za promjenom zakonskog rješenja. – Apsolutno pozdravljam tu inicijativu. Strani nas gosti i sami nerijetko pitaju mogu li platiti u eurima. Često upravo oni s kruzera. Kod nas su jedan dan i nisu zainteresirani za mijenjanje novca. Razumljivo, što će njima kune ako ih slučajno ne potroše, a isti dan nastavljaju dalje, u neku drugu zemlju. Vjerujem da bi to bilo dobro za sve, vjerojatno bi povećalo potrošnju jer, što je neka usluga dostupnija, to je lakše posegnuti u novčanik – komentar je dubrovačkog ugostitelja Tonija Bitange. – To bi bilo dobro i za goste i za nas domaćine – prva je reakcija predsjednika Zajednice obiteljskog smještaja pri HGK Nedeljka Pinezića. – Turistima bi to donijelo dodatni komfor, ne bi morali razmišljati o traženju mjenjačnice. U obiteljskom smještaju sve češće imamo goste koji dolaze kasno navečer, prespavaju jednu noć, odlaze rano ujutro i komplicirano im je u sve to ukomponirati i mjenjačnicu. Osim toga, svota od 200 eura koja se spominje dovoljna je da se kod nas plati jedno noćenje u svakoj vrsti smještaja. Uvjeren sam da bi mogućnost plaćanja u eurima povećala i potrošnju – kaže Pinezić. Direktor Internacionala Vlado Leko također pozdravlja inicijativu jer bi pojednostavila plaćanje, a i ne bi se događalo da gost noćenje plati 105 eura, a cijena je 100, zato što je taj tren takav tečaj. To, kaže, ne ostavlja lijepu sliku. Čija je ideja Ministar turizma Gari Cappelli također nema ništa protiv, ali podsjeća da ideja nije baš originalna. – Predlagao sam to i ja, još dok sam bio u Odboru za turizam HDZ-a u Saboru. Nešto slično u prijelaznom razdoblju imala je i Slovenija. Objektivno, problem jest kad gost dođe kasno u neko mjesto, gdje rade trgovine, restorani, ali ne i mjenjačnice. Međutim, mora se prvo vidjeti koliko je to zakonski izvedivo – zaključuje ministar Cappelli. Čelnik HNS-a Ivan Vrdoljak komentirao je da je Most o toj ideji prvo morao razgovarati s HNB-om i koalicijskim partnerom.      >> Porast broja kruzera na Jadranu u prvih pet mjeseci ove godine, no svibanj je ipak malo podbacio >> U sve jadranske luke stiže 4,89 milijuna gostiju na kruzerima, Hrvatska ih očekuje 1,1 milijun 