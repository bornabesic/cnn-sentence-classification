Na Podbrdu kod Plavog križa, u Bijakovićima, u međugorskoj župi, kao i svakog 2. u mjesecu vidjelica Mirjana Dragičević-Soldo u ponedjeljak je imala i Gospino ukazanje. Neki portali prenijeli su kako su se za vrijeme ukazanja čuli “jezivi krici”. No, bolje upućeni znaju kako takve i slične krike hodočasnici često znaju proizvoditi u Međugorju, pa i tijekom ukazanja. Ovoga puta hodočasnik se nalazio u blizini vidjelice Mirjane i puštao je tijekom ukazanja čudne “krike”. No, to nije smetalo ni vidjelici Mirjani, ni okupljenim hodočasnicima, kojih je bilo više od deset tisuća. Doduše, neki hodočasnici su se počeli komešati, neki moliti, dok su neki upućivali na tišinu, a većina je smireno pratila tijek ukazanja. Samo ukazanje trajalo je oko četiri minute. Vidjelica Mirjana potom je prenijela Gospinu poruku: “Draga djeco, moj Sin je bio izvor ljubavi i svjetla kada je na zemlji govorio svijetu svih svjetova. Apostoli moji, slijedite Njegovo svjetlo. To nije lako. Morate biti mali. Morate se učiniti manjima od drugih, uz pomoć vjere ispuniti se Njegovom ljubavlju. Ni jedan čovjek na zemlji bez vjere ne može doživjeti čudesno iskustvo. Ja sam s vama. Očitujem vam se ovim dolascima, ovim riječima, želim vam svjedočiti svoju ljubav i majčinsku brigu. Djeco moja, nemojte gubiti vrijeme postavljajući pitanja na koja nikad ne dobivate odgovor. Na kraju vašeg zemaljskog puta Nebeski Otac će vam ih dati. Uvijek znajte, Bog sve zna, Bog vidi, Bog ljubi. Moj premili Sin zasvjetljuje živote, raspršuje tamu, a moja majčinska ljubav koja me nosi vama je neizreciva, tajanstvena, ali stvarna. Ja izričem svoje osjećaje prema vama: ljubav, razumijevanje i majčinsku naklonjenost. Od vas, apostoli moji, tražim vaše ruže molitve koje trebaju biti djela ljubavi. To su mom majčinskom srcu najmilije molitve. Njih prinosim svome Sinu rođenom radi vas. On vas gleda i čuje. Mi smo vam uvijek blizu. To je ljubav koja zove, spaja, obraća, hrabri i ispunjava. Zato, apostoli moji, uvijek ljubite jedni druge, a nadasve ljubite moga Sina. To je jedini put k spasenju, k vječnom životu. To je moja najmilija molitva koja najljepšim mirisom ruža ispunjava moje srce. Molite, uvijek molite za svoje pastire, da imaju snage biti svijetlo moga Sina. Hvala vam”, stoji na kraju u Gospinoj poruci.