Prijepodnevna mirna rasprava o izvješću Povjerenstva za odlučivanje o sukobu interesa za prošlu godinu, koje su svi jednoglasno hvalili, u četvrtak se prometnula u salvu uvreda između SDP-ova Nenada Stazića i HDZ-ova Steve Culeja, a smiriti ih nije uspio ni predsjedavajući Željko Reiner. Culej je, naime, upozorio Povjerenstvo na, kako je ustvrdio, netransparentnu podjelu proračunskih sredstava Mađarima, Romskom nacionalnom vijeću Veljka Kajtazija i srpskoj zajednici u Hrvatskoj te se obrušio na bivšu ministricu vanjskih poslova Vesnu Pusić zbog davanja sredstava udruzi Documenta, u čijim je upravnim tijelima njezin brat Zoran Pusić. Amaterske difamacije Prozvana Pusić uzvratila mu je da se ne koristi amaterskim difamacijama. "Prozivate me nepismenim! Pa, naravno, nisam uspio kupiti nijedan fakultet. Amater ili ne, dovoljno sam pismen da znam pročitati iz teksta koji je ispred mene i hrvatskim jezikom obrazložiti", poručio joj je Culej. Uključio se i Nenad Stazić (SDP) ustvrdivši da je rasprava bila kvalitetna i sadržajna dok se u nju nije uključio Culej. "Stevo Culej ovdje se pred nama hvali svojom primitivnošću, kaže 'ja sam primitivan' i time se ponosi. I svojim lošim obrazovanjem, i time se ponosi, to je njegovo pravo. Zasmetalo me što kaže da je on autentičan predstavnik hrvatskoga naroda. E, to je uvreda za hrvatski narod jer hrvatski narod nije ni tako primitivan niti tako neobrazovan kao Stevo Culej. To je uvreda za cijeli ovaj Hrvatski sabor, ali to je uvreda zdrave pameti prije svega", poručio mu je Stazić. "Tuk na utuk" Reagirao je i predsjedavajući Željko Reiner pozivajući zastupnike da se vrate raspravi i da ona ne bude "tuk na utuk". Na to se za povredu Poslovnika javio Ivica Mišić (Promijenimo Hrvatsku) obrazlažući kako je "povrijeđen hrvatski branitelj u hrvatskoj državi i Hrvatskom saboru". "Culej je dao puno toga, a što ste to vi dali, gospodine Staziću, sjedeći 20 godina u Saboru, uzimajući plaću i ne radeći ništa", pitao je Mišić Stazića, na što ga je Reiner upozorio kako je zlouporabio povredu Poslovnika. "Uvaženi, prepošteni, lijepi Staziću, vi možete za sedam kuna ljetovati na hrvatskome Jadranu, a ja 10 godina nisam sa svojom djecom vidio mora, osim na razglednici. Ne zato što sam nesposoban nego zato što ste mi vi omogućili, kao i svim drugim hrvatskim braniteljima, takav usud. Pitam vas isto postoji li sukob interesa i jeste li vi puhali 'balonče', kao policajac vas pitam, kada ste pali nespretno s bicikla, jer svakom poštenom hrvatskom građaninu dođe policajac i gurne mu pod nos 'balon' i on mora puhati, mora dokazati da nije bio alkoholiziran", obrušio se Culej na Stazića. Prozvani Stazić uzvratio mu je da laže. "Sve što ste rekli je laž! Znači, vi ne samo da ste primitivni kao što ste priznali, ne samo da ste neobrazovani kao što ste priznali, nego ste i najobičniji lažljivac. Vi ste najobičniji klevetnik, ali kad bi budala znala da je budala, ne bi bila budala", poručio je Culeju SDP-ovac. "Glupan", "neobrazovan", "budala" U smirivanje tenzija nastojao se uključiti Mostovac Miro Bulj. "Mislim da nije lijepo komunicirati s 'fuj', 'budaletina', 'glupan', 'neobrazovan', 'budala'. Mislim da je to komunikacija na razini 13. stoljeća, u doba kmetova", kazao je Bulj. Predsjedavajući Reiner ponovno je apelirao na smirivanje situacije. "Zamolio sam sve da se drže određene razine jer znate da rabljenjem takvog rječnika najviše govorimo sami o sebi. I oni koji ga rabe najviše govore sami o sebi, a na vama je da odaberete put", poručio je zastupnicima. Izvješće Povjerenstva za odlučivanje o sukobu interesa za 2015. tijekom rasprave podržavali su svi saborski klubovi, napominjući kako bi aktualni Zakon o sprječavanju sukoba interesa trebalo mijenjati i prilagoditi. "Mislim da je ovome zakonu potreban remont. Najočitiji je primjer ograničavanje lokalnih dužnosnika da se ne mogu zaposliti ili da ne mogu imati neku funkciju u obrtu ili negdje godinu dana nakon prestanka obnašanja dužnosti, a u isto vrijeme ostvaruju pravo na plaću od šest mjeseci", ustvrdio je Arsen Bauk (SDP) rekavši kako bi neke stvari trebalo preciznije propisati. Bernarda Topolko (HNS/HSU) mišljenja je kako bi članak u kojem se navode državni dužnosnici trebalo proširiti. Što je sa sucima? "Tu stoji da je glavni tajnik Ustavnog suda državnik dužnosnik, tajnik Vrhovnog suda državni je dužnosnik i oni moraju predati imovinske kartice. Međutim, što je sa sucima? Isto tako vidimo da se u tom članku navode župani i gradonačelnici. Međutim, gdje su tu ravnatelji ustanova čiji su županije ili gradovi osnivači, koji u pravilu imaju čak i veće proračune nego jadna županija ili grad", pitala je Topolko. Trebalo bi definirati drugu javnu dužnost, jer stoji da dužnosnik ne smije obavljati drugu javnu dužnost, koju je Povjerenstvo do sada tumačilo dosta široko, upozorio je Damir Felak (HDZ).  Povjerenstvo za odlučivanje o sukobu interesa lani je održalo 44 javne sjednice, na kojima je donijelo 55 odluka o nepokretanju postupka, 94 odluke o pokretanju postupka i 103 konačne odluke. U 11 odluka utvrđena je povreda načela djelovanja dužnosnika, a u 86 odluka povreda zakona, za što je predviđena mogućnost izricanja sankcija. 