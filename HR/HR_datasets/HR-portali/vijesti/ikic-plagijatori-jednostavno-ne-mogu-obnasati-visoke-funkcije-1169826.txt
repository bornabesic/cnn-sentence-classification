Plagiranje i plagijatori rak-rana su našeg obrazovnog, ali i svakog drugog sustava – poručio je Ivan Đikić, profesor i znanstvenik s Goetheova sveučilišta u Frankfurtu, na današnjoj konferenciji za medije pod nazivom Stop plagiranju u Hrvatskoj. Istoimena takva peticija, koja je bila pokrenuta prije nekoliko mjeseci, dobila je podršku 11.410 građana koji su izašli sa zahtjevom da Vlada i Sabor podrže politiku nulte tolerancije na plagiranje te da se u Hrvatskoj konačno uvede osobito strogo sankcioniranje svih slučajeva plagiranja. Dapače, sugovornici konferencije, uz Đikića, Vesnica Garašić, docentica i znanstvenica Sveučilišta u Zagrebu, i Damir Bakić, profesor i znanstvenik Sveučilišta u Zagrebu, poručili su kako osobe kojima je dokazan plagijat više nikada ne bi trebale biti na javnim funkcijama u Republici Hrvatskoj. Kako su poručili inicijatori peticije, od Vlade i Sabora zahtijevaju da se u Etički kodeks Sabora, kao i u postojeći Etički kodeks državnih službenika, unesu odredbe prema kojima plagiranje koje su počinili javni dužnosnici, a koje su utvrdila nadležna etička tijela, predstavlja tešku povredu etičnosti. Zahtijevaju, između ostalog, da se što prije donese zakon o etičkim standardima u javnom sektoru koji bi obuhvatio sve ljude zaposlene u javnoj upravi, od namještenika do dužnosnika.  – Suština našeg zalaganja jest da s plagijatorima nema kompromisa. To sliči krivotvorenju novčanica. Plagiranje u znanosti apsolutno je u suprotnosti s osnovnim postulatima na kojima počiva znanost – kazao je Damir Bakić. Profesor Đikić utvrdio je da nema razlike u tome je li plagijator plagirao jednu stranicu ili čitavu knjigu.  – Ovaj problem, koji nije prisutan samo u Hrvatskoj, već i u svijetu, treba riješiti vodeći se upravo svjetskim primjerima kažnjavanja – rekao je Đikić. Naglasio je kako se pokrenuta peticija protiv plagiranja u Hrvatskoj ne tiče samo ministra obrazovanja Pave Barišića, već je svrha peticije i cijele akcije uspostavljanje standarda i uređenje sustava kako se mladima više ne bi slale pogrešne poruke. Na pitanje hoće li se Đikić ipak vratiti u Hrvatsku i nastaviti znanstveni rad na Sveučilištu u Splitu, Đikić je poručio kako je razlog njegove ostavke rektor Sveučilišta, ali i premijer Andrej Plenković. – Ako rektor laže o svojim profesorima, ja tako ne mogu raditi. Uostalom, i ne moram. Za 15 godina svoga rada na Sveučilištu nisam dobio ni kune. Želio sam uložiti svoje znanje, a do danas nisam dobio rješenje po kojem je moja ostavka prihvaćena. Dapače, rektor Splitskog sveučilišta sada želi da se uspostavi suradnja Splitskog i Frankfurtskog sveučilišta, a da ne povuče lažne izjave koje je rekao o meni. Druga osoba zbog koje sam tako odlučio je premijer Plenković. On je u žaru političke borbe rekao da sam slao e-mailove oporbenim strankama, a kada sam podnio ostavku, poručio je da je ovo slobodna zemlja u kojoj, ako ne želim, ne moram raditi. Nije to bila samo poruka meni, nego i svim mojim kolegama. Tako nam je poručio da možemo otići ako se ne slažemo s političarima. Ova dva primjera pokazuju što se događa s ljudima u Hrvatskoj i zato mislim da borbu protiv plagijata trebaju poduprijeti tijela državne uprave. Plagijatori jednostavno ne mogu obnašati visoke funkcije – zaključio je Đikić.