Foto: Hina, HRT ONO što nisu uspjeli neki od najvećih hrvatskih nogometaša, odradile su zvijezde HNL-a. Hrvatska je konačno pobijedila reprezentaciju Meksika! U prijateljskoj utakmici u L.A.-u, mimo svih normalnih termina, jedva sklepana momčad Hrvatske srušila je Meksiko 2:1, golovima Duje Čopa i Frana Tudora. Pogodak za Meksiko pred kraj susreta zabio je Chicharito. Utakmica se igrala na kultnom Memorial Coliseumu većinom pred navijačima Meksika. Ante Čačić zbog suludog termina susreta, koji pogoduje samo blagajnicima u HNS-u, praktički nije imao koga pozvati u reprezentaciju. Jedva je skupio 16 igrača, od kojih su desetorica debitanti. Na put je poveo momčad sačinjenu od zvijezda Lokomotive, Hajduka i Osijeka, te svega četiri internacionalca (Čop, Jedvaj, Kalinić, Santini), a glavni cilj bio je sačuvati obraz. No, Hrvatska koja nikada nije zaigrala zajedno priredila je senzaciju i odigrala poluvrijeme kakvo od udarne postave nismo vidjeli godinama. Borili su se za svaku loptu, držali raspored i branili se kao da godinama igraju zajedno te na koncu s igračem manje sačuvali pobjedu, nošeni obrana Lovre Kalinića u drugom dijelu.   Gooool de Croatia vs Mexico by videosansebastian Za razliku od Hrvatske, Meksiko je stigao s natjecateljskom ekipom u važnom trenutku kvalifikacija te uoči Kupa konfederacija: bili su tu Herrera, Molina, Gutierrez, Perala, a na klupi jaka imena Chicharito, Carlos Vela i legendarni kapetan Rafa Marquez...  Hrvatska je došla sačuvati ugled, ali je šokirala protivnika. Čop je bio kapetan Hrvatske i najiskusniji u sastavu sa samo devet nastupa. U samo dvije minute, Tudor i Čop izbezumili su Meksiko koji se nametnuo od prve minute, ali do kraja poluvremena nije uspio stvoriti šansu.  Hrvatski igrači odlično su stajali na terenu i prvih 45 minuta je prošlo bez opasnosti pred Kalinićevim vratima. Hrvatska je prvu veliku priliku imala u 22. minuti kada je nakon ubačaja iz kornera stoper Intera Jakov Filipović pucao glavom pored gola. Osjetili su da mogu igrati protiv Meksika i stvari su se otvorile... U 36. minuti Hrvatska je povela. Ivan Šunjić je prebacio meksičku obranu loptom na krilo za Frana Tudora koji šalje povratnu na Duju Čopa, a on zabija u praznu mrežu. Samo minutu kasnije već je 2:0. Tudor je presjekao nakon katastrofalne povratne lopte meksičkog braniča Diega Reyesa, zaobišao golmana i zabio za potpuni šok na tribinama.   Otro oso de Diego Reyes gooool de Croatia vs... by videosansebastian U nastavku susreta Meksiko je podignuo ritam igre i počeo ozbiljnije prijetiti. Meksički izbornik Juan Carlos Osorio obavio je četiri izmjene i gurnuo u vatru svoje ponajboljeg igrače Javiera Hernandeza i Carlosa Velu. U 51. minuti je pucao Elias Hernandez, no Kalinić je bio spreman. Hrvatska 'jedinica' je odlično reagirala i u 59. minuti kada je Guardado opalio iz slobodnog udarca, te u 62. minuti kada je glavom pucao Peralta. U 76. minuti Hrvatska je ostala s igračem manje nakon što je Škorić zaradio crveni karton. Meksiko je nastavio nizati prilike u 81. minuti kada je Guardado već svladao Kalinića, no Tin Jedvaj je crte glavom 'počistio' loptu. Ipak, u 86. minuti je Javier Hernandez smanjio. Kalinić je 'zaplivao' u prazno, a napadač Bayer Leverkusena glavom zabio za 2:1. Dvije minute kasnije Kalinić se iskupio i obranio udarac Hectora Morena s pet-šest metara, a u 90. minuti sjajni hrvatski vratar je zaustavio i Gallardov udarac za veliku pobjedu.   "Nije bitno je li prvi ili peti sastav, ovako se igra za Hrvatsku" Navijači koji su zbog Hrvatske ostali budni do jutra nisu požalili. Na društvenim mrežama s oduševljenjem su komentirali igru reprezentacije. "Ovako se igra za Hrvatsku. Nije važno je li prvi ili peti sastav, ovako se igra za reprezentaciju. Je li moguće da ovako požrtvovno nismo igrali od 1998. godine?", komentirali su.  "Skidam kapu ovim dečkima, grizu i čine nas ponosnima. Kako god završilo, svaka im čast" MEKSIKO: Ochoa - L. Reyes, Moreno, Hernandez, D. Reyes, Gutierrez, Herrera, Molina, Layun, Peralta, Lozano HRVATSKA: Kalinić - Jedvaj, Kolinger, Filipović, Barišić - Šunjić, Škorić - Vlašić, Majer, Čop - Santini MEKSIKO - HRVATSKA 2:1 TIJEK SUSRETA: 90+5 Kraj! Velika pobjeda Hrvatske.  89' Ulaze Mato Miloš i Lovro Majer, izlaze Vlašić i Filipović.  88' Što sada brani Kalinić! S poda je skinuo udarac Morena s četiri metra.   87' S igračem više Meksiko je ipak zabio, preko Chicharita.   81' Jedvaj je izbacio loptu s crte nakon akcije Meksika! Kako se bori Hrvatska, svaka čast.  77' Škorić je zaradio drugi žuti karton, mora izaći iz igre! Hrvatska ostaje s desetoricom. Veznjak Osijeka srušio je Velu.  71' Izlazi strijelac i asistent Tudor, ulazi Kolinger.  66' Ulazi i Chicharito, danas suigrač našeg Jedvaja. Peralta je out.  65' Kalinić spašava! Peralta puta, Kale odbija, pa prije napadača stiže pokupiti loptu.  63' Meksiko je u jačem sastavu i puno opasniji, pritisnuo je Hrvatsku na njenoj strani terena. 57' Škorić rukom gura igrača Meksika u zoni šuta, po sredini... Prekršaj i opasnost za Hrvatsku. Slobodnjak izvodi Guardado, lopta se odbila od živog zida prema golu, ali Kalinić vadi ispod prečke.  55' Ulazi Carlos Vela - sedam godina bio je u Arsenalu, a danas u Real Sociedadu (odigrao čak 171 utakmica). Izlazi Hernandez.  54' Jedvaj je spasio stvar nakon neopreznog istrčavanja Kalinića. 47' Kako prolazi Jedvaj, probija stranu brzinom munje... Hrvatska u svim linijama izgleda odlično. 46' Nastavlja se utakmica, izbornik Meksika prisiljen je na izmjene: umjesto Gutierreza u igri je Dos Santos. Izlazi i Reyes, u igri je Ajauro. Ulazi i Guardado iz PSV-a. 45' Kakvo poluvrijeme Hrvatske! Momčad koja nikada nije igrala zajedno, sastavljena većinom od debitanata, odigrala je najbolje poluvrijeme Hrvatske u posljednjih nekoliko godina.    38' 2:0 ZA HRVATSKU!!! Tudor je presjekao loptu nakon katastrofalne povratne lopte meksičkog braniča. Tudor je samo zaobišao golmana i zabio.  36' GOOOL ZA HRVATSKU! Kapetan Duje Čop, Tudor je asistent. Meksiko je najprije zaustavio napad Hrvatske, ali lopta dolazi do Filipovića koji vraća u vatri bez gledanja, a Tudor vraća u sredinu za Čopa koji zabija u praznu mrežu!  26' Meksikanci su predahnuli i vratili se u utakmicu nakon pritiska Hrvatske.  22' NAJBOLJA ŠANSA NA UTAKMICI! Nikola Vlašić izveo je korner, a stoper Intera Filipović pucao je glavom iz blizine pored gola. 16' Novi korner za Barišića. 14 Korner za Hrvatsku nije izrodio veću opasnost, ali Hrvatska se okuražila. Stojimo dobro i u obrani.  10' Jedvaj je iznudio žuti karton Reyesa nakon visokog pritiska Hrvatske.  7' Dobra akcija Hrvatske. Škorić je okrenuo protivnika na centru, dodao Jedvaju na drugoj strani, a potom lopta ide do Santinija koji puca u blok.  1' Odmah šansa za Meksiko. Probili su desnu stranu, ali Peralta nije stigao na drugoj stativi.