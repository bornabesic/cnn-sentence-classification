Zaštitu moralnog i profesionalnog integriteta i ugleda prof. dr. Pave Barišića otvorenim su pismom od predsjednika Hrvatskog sabora i Vlade zatražila 104 pripadnika hrvatske akademske zajednice, koji ističu da se temeljem laži i nedokazanih optužbi vodi difamirajuća kampanja protiv ministra znanosti i obrazovanja kako bi ga se spriječilo u provedbi reformi u njegovu resornom području. "Uvjereni smo da je profesor Barišić stručno i znanstveno kompetentan, te intelektualno i moralno dostojan visoke dužnosti ministra", poručuju potpisnici pisma, te pozivaju predsjednika Sabora Božu Petrova da "zapriječi političku zloporabu Odbora za etiku u znanosti i visokom obrazovanju", kojega bira Sabor. "Apeliramo na Vas, gospodine predsjedniče Sabora i Vlade, da zaštitite moralni i profesionalni integritet i ugled prof. dr. sc. Pave Barišića, te mu na taj način omogućite da nastavi obnašati zahtjevnu dužnost ministra uspješno i odgovorno, kako na korist razvoja obrazovanja i znanosti, tako i društvenog i kulturnog prosperiteta Hrvatske", ističu pripadnici akademske zajednice. U otvorenom pismu Boži Petrovu i Andreju Plenkoviću, potpisnici podsjećaju kako je "planski orkestrirana kampanja difamacije" Barišića počela optužbama za prekomjerno održavanje nastave, naplatu dvostrukih dnevnica, bespravno kreditiranje, a prerasla u "pravi medijski linč i mobbing" fokusiran na nedokazanu optužbu i osudu za plagijat krnjega Odbora za etiku u znanosti i visokom obrazovanju upitne legitimnosti. U taj medijski linč i mobbing uključuju se novinski kolumnisti, oporbeni političari i s njima uvezani znanstvenici, koji ministra Barišića proglašuju plagijatorom, a da  uopće nisu provjerili meritum stvari: kakve je naravi i kojega opsega magnum krimen plagijata u njegovom znanstvenom članku, tvrde potpisnici. Ističu pritom da se, čak i nedobronamjernim uvidom u tekst ne može potvrditi plagijat, te ponavljaju činjenice o Barišićevu "inkriminiranom članku" Does Globalization Threaten Democracy?" objavljen je u časopisu Synthesis philosophica, zatim preveden na španjolski i njemački i tiskan u tamošnjim časopisima i zbornicima, te na koncu, na hrvatskom, u nedavno objavljenoj autorskoj knjizi  Ideal vladavine puka. Potpisnici naglašavaju da je Barišić samo jedno od uglednih imena iz akademske zajednice, "koja su neosnovano bila predmet uvijek istih difamirajućih objeda", a navedene objede iznova su plasirane samo zbog njegova imenovanja  na ministarstku dužnost, s ciljem da ga se zapriječi u provedbi nužnih promjena i reformi u njegovu resornom području.