Saborski zastupnik HSP AS Pero Ćorić poručio je danas da njegova stranka, koja je dio Domoljubne koalicije, neće pristati ni na kakvo preslagivanje osim onoga koje već sada postoji.   – Znači samo Most i HDZ. Svi smo došli pred zid gdje moramo pokazati veliku dozu odgovornosti, a to se očekuje od tih vođa. Ja sam već rekao da dijelim političare na uspješne i neuspješne i mi smo bili uspješni, pobijedili smo sve utakmice, pa i gospodin Karamarko. Sada tu uspješnost moramo pretočiti u odgovornost koju imamo prema hrvatskim građanima, a upravo sljedeći dani su pred nama. Ne vidim nikakvu stabilnu većinu bez Mosta. Iako sam ja prikazan kao glavni kritičar Mosta i danas govorim da nas je tromost dovela tu gdje jesmo, ali očigledno se stalo na loptu i očekujem da će se sljedećih dana ići u tom smjeru – kazao je Pero Ćorić. Podsjetimo, on je od početka ove Vlade jedan od najglasnijih kritičara Mosta, često ih je optuživao kao glavne krivce za nerad Vlade. Njegova stranka, naglašava, neće pristati na preslagivanje Vlade sa SDSS-om i Miloradom Pupovcem. – Apsolutno ne, nikada mi to nećemo podržati. Ne bismo dali čak ni potporu takvoj manjinskoj tehničkoj Vladi u kojoj bi bio Milorad Pupovac. Situacija u kojoj bismo mi imali Vladu s onima koji su državu doveli u tu poziciju, a tu mislim i na SDP i na HNS, ali i SDSS kao dio bivše nesposobne antihrvatske i atikršćanske vlasti. Dakle, za nas u HSP AS-u to je neprihvatljivo i tu nema čak ni potpore niti tehničke jer vidim neke špekulacije – jasan je glavni tajnik HSP-a AS. Kaže da on Pupovca odavno smatra "etno Srbinom". – On predstavlja jedan svoj program, a program SDSS-a je jedan zločinački program. Jedno slovo S koje su dodali na SDS su ljudi koji su nas ubijali, meni su zapalili dvije kuće, prognali mi obitelj, ubili člana obitelji. Tako da što se nas tiče, u nikakvoj varijanti nismo s njima, čak ni da sjednemo zajedno za stol. S njima nikada ni nigdje – poručuje Ćorić koji očekuje da će se sve riješiti u idućih nekoliko dana te je uvjeren da neće biti novih izbora. – Vjerujem da će se u sljedeća 72 sve sata srediti. Uvjeren sam da izbora neće biti. Pred turističku sezonu, u ovakvoj gospodarskoj situaciji na izbore se ne ide. Zbog građana. Kad sam ja prvi potpisao za opoziv premijera, napravio sam to iz jasnog razloga. Stavili smo čovjeka da igra nogomet, a uopće ne zna pravila igre. Možemo ga malo kazniti, pustiti ga par dana da kleči na kukuruzu. Svaka opcija je bolja od izbora i vraćanja onih koje smo smijenili – zaključio je Ćorić. Odmetnuti mostovac Ivica Mišić smatra da je najbolje za Hrvatsku da Orešković, Karamarko i Petrov odu iz Vlade.   – Ako su temelji narušeni, treba dati nove temelje. Smatram da trebaju sva trojica otići – tvrdi Mišić koji kaže da tako razmišljaju i dvojica njegovih kolega iz Mosta – Ivan Lovrinović i Juro Martinović. Upitan odgovara li mu ministar financija Zdravko Marić kao novi mandatar, odgovara: – Vidjet ćemo. HRAST-ov Ladislav Ilčić kaže da je Karamarko pokazao svoj karakter pristajući da i on napusti Vladu. – To je napravio I kad je izašao iz tripartitne Vlade, tada je pokazao da je spreman svoju osobnu ambiciju staviti na stranu – kaže Ilčić. S obzirom na sve češće priče da HDZ stvara novu većinu sa SDSS-om, a i da je Ilčić neki dan priopćio kako on ne može biti u Vladi sa SDSS-om, novinari su ga pitali kako vidi suradnju s tom strankom. – Od HDZ-a nisam čuo postoji li mogućnost slaganja neke nove većine, tako da je to hipotetičko pitanje. Ne znam koga oni planiraju u toj novoj većini. Kad bi Pupovac bio dopredsjednik Vlade, to nama sigurno ne bi bilo prihvatljivo. Treba vidjeti što i kako se planira, neću špekulirati sa svim hipotetičkim opcijama. Mene zanima prvenstveno program, I ako nam program buduće koalicije bude prihvatljiv, onda ćemo ga prihvatiti. Pitanje je kako bi se SDSS u toj priči postavio, možemo zajedno ako je spreman prihvatiti program naše koalicije – kaže Ilčić. Na komentar kako se ta izjava ne slaže s njegovim priopćenjem, uzvraća da je tamo bilo jasno naglašeno da je program ono ih određuje. – Zanima me što će biti program da bismo se mi mogli odrediti. Ja sam rekao da se mi nadamo suradnji s Mostom i pri stojim – zaključuje Ilčić. >> Miro Bulj: Ili Vlada s Tihomirom Oreškovićem ili novi izbori >> Zdravko Marić najizgledniji HDZ-ov kandidat za novog mandatara