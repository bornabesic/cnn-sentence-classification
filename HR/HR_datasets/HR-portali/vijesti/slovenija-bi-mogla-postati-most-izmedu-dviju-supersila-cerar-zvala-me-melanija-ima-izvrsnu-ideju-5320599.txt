Slovenija bi, ako bi za to inicijativa došla s američke ili ruske strane, mogla kod sebe mogla organizirati prvi susret novoizabranog američkog predsjednika Donalda Trumpa i ruskog predsjednika Vladimira Putina, kazao je u razgovoru za američku novinsku agenciju Associated Press slovenski premijer Miro Cerar. "Ako bi SAD i Rusija za to dali inicijativu, Slovenija bi mogla postati most između dviju supersila", kazao je Cerar, dodavši da je njegova država u prošlosti već dokazala da je sposobna organizirati takve susrete jer su se u Sloveniji prvi put susreli Vladimir Putin i George W. Bush, na početku prvog mandata nekadašnjeg predsjednika SAD-a. Slovenski je premijer u razgovoru za AP rekao da je prošlog tjedna telefonski razgovarao s Trumpom i njegovom suprugom Melanijom koja ga je nazvala, te da je spomenuta i ta ideja, ali bez konkretnog zaključka. Razgovor u kojemu je Cerar četitao predsjedničkom paru uglavnom se, po Cerarovim riječima, odnosio na stanje u Sloveniji i modernizaciju zemlje koju provodi njegova vlada, te aktualnu situaciju, ali je spomenuta i mogućnost sastanka Trump-Putin u zemlji u kojoj je rođena nova američka prva dama. "Te mogućnosti smo se samo dotaknuli, ali nismo došli do nikakvog konačnog zaključka", kazao je Cerar za američku agenciju.