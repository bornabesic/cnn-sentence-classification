Američki predsjednik Donald Trump potpisao je u petak izvršnu uredbu kojom je na četiri mjeseca suspendirao ulazak izbjeglica u SAD, te je privremeno zabranio ulazak u zemlju državljanima Sirije i još šest muslimanskih zemalja, ustvrdivši da želi zaštititi Amerikance od terorističkih napada, prenose agencije. Uredba o zabrani ulaska za turiste i druge posjetitelje iz Sirije, Irana, Iraka, Libije, Somalije, Sudana i Jemena je privremena i traje 90 dana. Trump je kazao da je uredba osmišljena kako bi se "radikalnim islamističkim teroristima" onemogućio ulazak u SAD, te je dodao da Sjedinjene Države žele primiti samo one ljude koji "vole" Amerikance, prenosi agencija dpa. Na svečanosti u Pentagonu povodom polaganja prisege novog ministra obrane Jamesa Mattisa, Trump je također potpisao izvršnu uredbu o obnovi i jačanju američke vojske. Uredba o imigraciji predviđa dodatne provjere i ispitivanja imigranata prije odobravanja vize kako bi se onemogućio ulazak radikalnim islamistima. "Uspostavljam nove mjere provjere kojima će se onemogućiti ulazak radikalnih islamističkih terorista", rekao je Trump. "Ne želimo ih ovdje. Želimo osigurati da u našu zemlju ne ulaze upravo one osobe protiv kojih se u inozemstvu bore naši vojnici", dodao je. SAD želi primiti samo one ljude koji "podržavaju našu zemlju i koji vole - duboko - naš narod", rekao je Trump. Udruge za zaštitu ljudskih prava navode da je ta mjera diskriminacijska te da će uništiti ugled SAD-a kao zemlje koja prihvaća izbjeglice. Pojedinosti plana međutim još nisu jasne tako da se mnogi pitaju kako će se provesti. Abed Ayoub iz Američko-arapskog antidiskriminacijskog odbora rekao je da je mjera već izazvala "kaos" za arapsko-američke obitelji koje imaju članove koji su već na putu prema SAD-u, prenosi Reuters. Ayoub je dodao da bi mjera mogla pogoditi studente, osobe koje imaju "zelene karte", te ljude koji dolaze na liječenje u SAD.   Druga izvršna uredba potpisana u petak poziva na "veliku obnovu američkih vojnih snaga". "Razvojni plan za nove zrakoplove, nove brodove, nove resurse, i novo oruđe za naše muškarce i žene u odori", rekao je američki predsjednik.