Američka turneja premijera Zorana Milanovića i njegova izaslanstva, koja je obuhvatila posjete tehnološkim divovima Microsoftu, IBM-u, HP-u, Ciscu i Oracleu, bila je iznimno uspješna. Ocjena je to Nikole Dujmovića, predsjednika hrvatskog udruženja izvoznika softvera Cisex i predsjednika uprave IT tvrtke Span, koji je bio član delegacije. Učinjen je doista prvi korak koji bi mogao, nada se, pokrenuti Hrvatsku i usmjeriti je k digitalnom društvu. Šansa u školstvu – Imam dojam da je premijer Milanović, koji je, kao što znamo, pravnik, ovom turnejom doživio "eye opening". I da je doista progledao i spoznao što sve može i koliko toga nosi IT industrija. A to je pozitivno, što god kritičari prigovarali. Pritom ne mislim da je otkrio telekonferenciju, to su bili zlonamjerni komentari, već na mogućnosti big date, analize, clouda i ostalih trendova – kaže Dujmović te dodaje da je u iznimno jakom i napornom programu posjeta premijeru predstavljeno niz projekata i tehnologija.  I, da, ističe Dujmović, bilo je govora o novcu jer sve tvrtke u kojima je bio imaju otvorene ponude bilo kroz fondove, donacije ili projekte. – Dobiven je uvid što tko može i što država treba i može ponuditi. Nije se tu radilo o šopingu i prodaji. Nadam se da će država sada reagirati. Odmah krenuti u pravu transformaciju, posebice školstva, koje treba okrenuti naglavačke, a spoznaju o tome što se sve može i kako funkcionira društvo znanja u suradnji s gospodarstvom, vjerujem da je premijer dobio posjetom Stanford sveučilištu u Silicijskoj dolini. Zdravstvo je još jedan segment o kojem je bilo govora u kontekstu informatizacije koju treba obaviti. Vjerujem da tu doista može biti puno posla za hrvatske IT tvrtke – govori Dujmović. – Ovo što je Američka trgovinska komora organizirala jest poput posjeta Vatikanu IT-a – citirao je Dujmović kolegu Antu Mandića, prvog čovjeka IN2 grupe i predsjednika IT udruženja pri HGK, koji je također bio na turneji i, poput Dujmovića, o vlastitom trošku.  Mnogo za "pospremanje" Put u SAD neki kritiziraju, no IT zajednica trebala bi biti zadovoljna, smatra Dujmović, jer je dobila pažnju koju godinama traži. – Konačno se šest dana razgovaralo o IT-u, a dogovoreni su i daljnji razgovori u Zagrebu. Država mnogo toga mora "pospremiti", od APIS-a, Fine... I sada su, nadam se, spoznali kojim smjerom trebaju ići – zaključuje Dujmović. Pitali smo ga i o kritikama na njegov račun kao čelnika Spana, tvrtke koja posluje s državom. – Spanu se ne bi ništa dogodilo i da država nestane. Mi izvozimo hrvatsku pamet na četiri kontinenta i možda za to zaslužujem kritike – odgovara. >> IT stručnjak o Milanoviću u SAD-u: Nema praznih priča, žicanja i sličnih bedastoća Premijer Zoran Milanović vratio se iz SAD-a izuzetno zadovoljan, kako nam kažu. – Milanović je ispunio svoj cilj. Dakle, skrenuo je pažnju na Hrvatsku kao državu koja je prepoznala veliko značenje koje IT industrija ima za razvoj gospodarstva te nas je predstavio kao državu koja im želi biti partner. Uspostavljeni su kontakti na najvišoj razini, a neki od regionalnih direktora tih pet IT divova uskoro će posjetiti Zagreb – kaže naš izvor iz Vlade. Doznajemo i kako je IBM potpisao memorandum o suradnji s APIS-om. U svim kompanijama, kaže naš izvor, razgovaralo se i o hrvatskim projektima, a najviše interesa bilo je za e-zdravstvo. Jedna od kompanija e-zdravstvo želi dalje razvijati i onda ga kao zajednički projekt/proizvod prodavati na drugim tržištima. U SAD-u je bio i ministar zdravlja Siniša Varga koji nam kaže kako će ekipa koja je bila na turneji već ovaj tjedan nastaviti s pripremama za izvoz našeg know-howa te s izmjenama nekih pravilnika radi lakšeg investiranja IT kompanija u Hrvatsku. (Marko Špoljar, Ivana Rimac-Lesički)