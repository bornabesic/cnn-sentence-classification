Dvojica policajaca zatekla su Amerikanku Vanessu Raney (41), za kojom je još u ožujku raspisana tjeralica, na ulici u Bilju nadomak Osijeka. Nije imala dokumente. Uveli su je u auto, a ona se, navodno, kulturno ponašala. Policajac Lazar Stojković sjeo je na mjesto suvozača, a kolega mu za upravljač i povezli su se prema postaji. Vozač je ubrzo uočio komešanje na stražnjem sjedištu. – U retrovizoru je primijetio da se žena vrpolji i, valjda, kopa po torbici. Ona je uto izvukla nož i nasrnula na Lazara, ali ga je kolega stigao upozoriti i Lazar ju je uspio zgrabiti za ruku i nož. Ubola ga je u vrat, no kako ju je uhvatio, zapravo je promašila pa nije, srećom, teško ozlijeđen – opisali su nam upućeni u nevjerojatnu dramu koja se odigrala u ponedjeljak oko 17.30 sati u Baranji. Automobil se istoga trena zaustavio na cesti. Druge nije slušala – Odmah je bilo jasno kako se nešto zbiva u vozilu. Iskočio je jedan policajac i vikao ženi: “Pusti ga, pusti ga!” Istrčao je ubrzo i drugi, okrvavljena vrata i počeli su je izvlačiti van. Vrištala je i otimala se. Uspjeli su joj staviti lisice, a ona je i vezana, s tla, udarala jednog policajca nogama. Ozlijeđeni je policajac potom otrčao preko puta u ambulantu – kaže nam očevitkinja Valerija Barukčić. Jedan je susjed priskočio u pomoć policajcima i pridržavao ženu dok im ne stigne pojačanje. Stojković je zadobio nekoliko rana po licu, vratu i ruci. I Vanessa je ozlijedila šaku u tom hrvanju pa su oboje završili u bolnici. – Tata je dobro, odmara se – kratko nam je rekla njegova kći. Otac joj je u policiji više od 20 godina. Vanessa Raney danima je, čini se, lutala Baranjom. Tjeralicu je za njom, inače, raspisao Općinski kazneni sud u Zagrebu, gdje ju je čekalo suđenje za nametljivo ponašanje. Uhodila je, naime, i maltretirala Ivančicu Banković-Mandić, inače svoju bivšu profesoricu s Filozofskog fakulteta u Zagrebu. Sve je počelo nakon što je 18. rujna 2015. upisala kolegij “Jezične vježbe iz hrvatskog jezika 2” kod Banković-Mandić. Nakon što je upisala kolegij nije imala koncentraciju za praćenje nastave. Bila je iznimno nervozna kad bi drugi studenti govorili, htjela je samo slušati profesoricu te joj je često upadala u riječ, a druge studente uopće nije slušala. Ona sama u listopadu je održala prezentaciju o Noći vještica u koju je uložila izniman trud te su joj svi pljeskali, ali unatoč tome zaključila je da nije dovoljno hvaljena i voljena zbog čega joj je ponašanje postajalo sve neprihvatljivije. Banković-Mandić svakodnevno je zatrpavala mailovima u kojima je zahtijevala komentare na svoje zadaće i životne situacije, a kad joj je profesorica odgovorila kako nema vremena za tako intenzivan rad s njom, naljutila se i zaključila da je se tretira drugačije nego ostale studente. O njezinu neprihvatljivom ponašanju svjedoči i činjenica da je jednom prilikom, kad su se studenti iz grupe zajedno s lektoricom okupili u kafiću, bila toliko iznervirana time što ju je kolega iz Sirije zamolio da sjedne pokraj njega da je odmah napustila kafić te nazvala policiju i prijavila kako se u kafiću skupljaju teroristi. Ista ta policija mjesecima nakon što je nestala nije joj uspijevala ući u trag. SOA ju je proglasila prijetnjom za nacionalnu sigurnost. Prespavala je večer prije, navodno, u selu nedaleko od Bilja, a ujutro je pješačila pet-šest kilometara do Bilja. Puna četiri sata provela je u kafiću Sky. – Naručila je sok i sjela na terasu, pitala je smije li malo dulje ostati. Posudila je kemijsku, imala je uza se hrpu papira, čini mi se da su bile neke pjesme. Pitala je ima li u blizini ljekarna da kupi kremu jer je jako izgorjela po licu i ramenima, što se i vidjelo. Pokazala sam joj rukom na ambulantu. Izgledala je i umorno pa sam stekla dojam da je dugo, dugo pješačila – otkriva nam Ljiljana Koch, vlasnica kafića. Ponašala se izuzetno pristojno, “baš po bontonu”. – Čak sam, na prvu, pomislila da je inspektorica – iskreno kaže. Ipak, kad je odlazila na toalet, Ljiljana se zaputila za njom, “za svaki slučaj”. – Sve je bilo u redu. Čak me pitala smije li na toalet, to nitko ne pita! – priča nam. Po kremu za opekline – Razgovarale smo na engleskome, njoj je tako bilo lakše. Upečatljiva je pojavom, potpuno sam sigurna da je bila moj gost i prošloga ljeta – dodaje ona. Htjela je pojesti i sladoled, no nije imala dovoljno novca pa se raspitivala i za bankomat. – Sok je platila, ostavila je i dvije kune “bakše”. Krenula je prema ambulanti, pretpostavljam da je išla po kremu za opekline – kaže Ljiljana. Na tom potezu zatekla ju je i policija. – Nije imala dokumente. Dala je lažne podatke o identitetu, a naknadno je utvrđeno da se radi o 41-godišnjoj državljanki SAD-a, za kojom je raspisana potraga – priopćio je Dario Premec iz PU osječko-baranjske. Biljem se proširila priča kako je Vanessa ranije posjetila frizerski salon, gdje ju je, navodno, iz medija prepoznala frizerka i alarmirala policiju. Nakon svega postavlja se pitanje zašto policajci nisu Amerikanki oduzeli torbicu ili zašto je nisu pregledali. Je li bilo propusta u postupanju, upitali smo i policiju. – Obavljamo provjere – odgovorili su.     