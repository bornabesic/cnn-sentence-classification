Novinska agencija Islamske države u četvrtak je objavila video snimku na kojoj jedan od dvojice muškaraca koji su u utorak u napadu na crkvu u Francuskoj ubili svećenika, poziva sve muslimane da unište Francusku. U ranije snimljenoj poruci Abdel-Malik Nabir Petitjean, službeno identificiran kao jedan od dvojice muškaraca koji su ubili svećenika, izravno se obraća francuskom predsjedniku Francoisu Hollandeu i premijeru Manuelu Vallsu. "Vremena su se promijenila. Iskusit ćete što su naša braća i sestre iskusili. Uništit ćemo vašu zemlju", kaže na snimci čovjek za kojega agencija AMAQ tvrdi da je Petitjean. "Braćo, izađite s noževima, napadajte ih, ubijajte ih masovno", kaže muškarac na snimci pozivajući muslimane da napadnu saveznike iz međunarodne koalicije koja se bori protiv islmističkih militanata u Siriji. Islamska država preuzela je odgovornost za napad u crkvi objavivši putem agencije AMAQ da su dvojica napadača bili njezini "vojnici". Napad je bio odgovor na njezine pozive da se napadaju države koje sudjeluju u međunarodnoj koaliciji koja se protiv nje vodi, navela je agencija. Novinska agencija Islamske države objavila je u srijedu video dvojice napadača koji prisežu na vjernost čelniku te terorističke skupine. Dvojica muškaraca su snimljeni kako govore arapski i svoje riječi upućuju čelniku IS-a Abu Bakr al-Baghdadiju, navodi BBC. Jedan od njih drži laptop na kojem je zastava IS-a. Petitjean i Adel Keramiche, stari 19 godina, u utorak su u crkvi u Saint-Etienneu-du-Rouvrayju, južno od Rouena u Normandiji, ubili 86-godišnjeg svećenika Jacquesa Hamela prerezavši mu grkljan. Petitjean je otprije bio poznat francuskim sigurnosnim službama zbog povezanosti s islamističkim militantima, doznaje se u četvrtak iz policijskih izvora.  Drugi napadač  je identificiran kao francuski državljanin Adel Kermiche, koji je bio pod elektroničkim nadzorom nakon što je dva puta pokušao otputovati u Siriju. Petitjean i Kermiche su ubijeni u sukobu s policijom. >> VIDEO Snimljen okršaj policije i napadača koji su svećeniku prerezali vrat 