Veleposlanstvo Sjedinjenih Američkih Država u Prištini pozvalo je svoje državljane na Kosovu da budu oprezni tijekom uskrsnih blagdana, velikih okupljanja i manifestacija "zbog prijetnji od mogućih terorističkih akcija", a Kosovska policija (KP) u dodatnoj je pripravnosti, prenosi u petak ujutro Radio-televizija Srbije. Poziv američkim državljanima, prenosi RTS pozivajući se na veleposlanstvo, može vrijediti i za ostale ljude na Kosovu, s preporukom da se klone gužvi i budu oprezni prilikom javnih okupljanja s obzirom da pravoslavna i katolička vjerska zajednica obilježavaju Uskrs. U pozivu se ističe da su teroristi u regiji još od ranije planirali napasti osjetljive ciljeve, uključujući crkve, otvorene javne prostore, sportske terene i javne skupove pa je u tom kontekstu veleposlanstvo SAD pozvalo svoje građane da preispitaju svoje kretanje kako bi osigurali osobnu sigurnost. "Ovakvih poziva američkim građanima bilo je i ranije tijekom vjerskih i drugih praznika, ali pažnju zaokuplja i odluka vrha kosovske policije da svi njezini pripadnici prekinu odmor i vrate se u službu i to na dvanaestosatno radno vrijeme", navodi RTS, naglašavajući da će dodatno angažiranje kosovskih policajaca trajati "do nove odluke policije". U vrhu kosovske policije su, bez dodatnih objašnjenja, rekli kako je"policija obavezna da na osnovi svojih ovlasti suzbije opasnosti po javnost i da održava red i mir". Kosovski zamjenik ministra unutarnjih poslova Milan Radojević potvrdio je agenciji Tanjug da "kosovska policija primjenjuje poseban operativni plan" te da je su svi pripadnici policije koji su na godišnjem odmoru pozvani vratiti se na posao uz produženo radno vrijeme s 8 na 12 sati. Radojević je naveo da će policija tijekom uskrsnih praznika biti u dodatnoj pripravnosti naglasivši da su "već poduzete određene mjere dodatnog osiguranja manastira na Kosovu". Kosovski premijer Isa Mustafa održao je sjednicu Vijeća za nacionalnu sigurnost, nakon koje je priopćeno da je tema bila sigurnosna situacija i akcije koje su poduzele resorne institucije "kako bi se zaštitili sigurnost i ustavni poredak". >>'Bačva baruta je Europa, Balkan je samo fitilj' >>Brkić s kosovskim ministrom o hrvatskim iskustvima u prilagodbi EU i bilateralnim pitanjima