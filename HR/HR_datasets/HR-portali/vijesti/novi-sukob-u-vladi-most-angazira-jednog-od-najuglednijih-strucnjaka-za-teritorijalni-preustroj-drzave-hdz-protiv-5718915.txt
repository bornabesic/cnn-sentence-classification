Ministarstvo uprave, kojem je na čelu mostovac Ivan Kovačić, razmatra, kako doznajemo, mogućnost angažiranja Ivana Koprića, profesora na zagrebačkom Pravnom fakultetu i predsjednika Instituta za javnu upravu, na izradi studije o reformi regionalne i lokalne samouprave u Hrvatskoj. Informacija je to koju nam je jučer potvrdio sam Koprić, koji je rekao da je o tome već razgovarao s Kovačićem. - Nikakva studija od nas još nije naručena, no mogu potvrditi da smo o tome razgovarali s ministrom - kratko nam je rekao Koprić, a ministar Kovačić nije bio dostupan za razgovor. Koprić nije želio ulaziti u detalje. Ipak, ponovio nam je da se on zalaže za pet velikih regija - Zagreb sa širom okolicom, zatim Središnju i Sjevernu Hrvatsku, Slavoniju i Dalmaciju, te Istru i Kvarner. Unutar pojedinih regija mogle bi se, ističe, organizirati i subregije, poput Istre, Međimurja, zapadne Slavonije ili Baranje. Kada je riječ o gradovima i općinama, Koprić je ponovio da se radi o zastarjeloj lokalnoj podjeli s prevelikim brojem malih teritorijalnih jedinica. Umjesto toga, zalaže se za, pojednostavljeno rečeno, stvaranje 123 veće općine, a mjesna samouprava bi se realizirala preko mjesnih odbora, koje bi funkcionalno i financijski trebalo ojačati. Sličan prijedlog prošle je godine, u Vladi Tihomira Oreškovića, također došao iz Mostovih redova. Naime, u tadašnjem su Ministarstvu uprave, koje je vodila Dubravka Jurlina Alibegović, predlagali stvaranje pet do sedam megažupanija, koje bi se stvorile oko vodećih urbanih središta u zemlji. No, taj je prijedlog digao na noge HDZ, pa je Goran Pauk, šibensko-kninski župan i predsjednik Hrvatske zajednice županija (HZŽ), odbacio taj prijedlog. - Županije su nositelji regionalnog razvoja i nitko nam dosad nije dokazao da bi bilo kakav drukčiji ustroj bio bolji. Kad je riječ o gradovima i općinama, ne vjerujem da će gradove itko dirati, a kod općina se izlaz eventualno može tražiti u poticanju njihova povezivanja, a ne u ukidanju - rekao nam je i jučer Pauk. Time se, čini se, otvara nova runda neslaganja između HDZ-a i Mosta o mogućnosti teritorijalnog preustroja zemlje, i to u predvečerje lokalnih izbora. Na to ukazuje i izjava koju je u petak dao Božo Petrov, predsjednik Sabora i šef Mosta, koji je ustvrdio da se radi na novom modelu funkcionalne i fiskalne decentralizacije, koji bi trebao biti završen za dva do tri mjeseca. Iako nije zazivao ukidanje županija, Petrov je istaknuo da je sadašnji model neodrživ. - U ovom trenutku imate znatan broj lokalnih samouprava koje zapravo egzistiraju samo na račun državne pomoći, bez mogućnosti ulaganja u svoju lokalnu sredinu - ocijenio je Petrov. To je u skladu s očekivanjima velikog dijela mostovaca, koji žele reformu lokalne samouprave. Na odgovor HDZ-a nije trebalo dugo čekati. Još prekjučer je, naime, reagirao Andrej Plenković, premijer i šef HDZ-a, koji je poručio da neće biti teritorijalnog preustroja. - Županije ostaju, sustav županija će ostati i opstati. Možemo govoriti o funkcionalnoj i fiskalnoj decentralizaciji. Što se tiče teritorijalnog preustroja, to uopće nije na dnevnom redu - poručio je Plenković.