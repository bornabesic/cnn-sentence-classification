Foto: Hina PREDSJEDNIK Vlade RH Andrej Plenković čestitao je svima Međunarodni praznik rada, 1. svibnja, u ime hrvatske Vlade i svoje osobno, te poručio kako su u Vladi otvoreni za socijalni dijalog i čine sve kako bi se povećala zapošljivost, poboljšali uvjeti života te zaustavio proces iseljavanja mladih.  "Vlada Republike Hrvatske radi na jačanju gospodarskog rasta i stvaranju pretpostavki za otvaranje novih radnih mjesta te društvene solidarnosti.  Gradimo Hrvatsku kao uređenu europsku zemlju, jednakih mogućnosti za sve naše ljude. Pozitivni makroekonomski pokazatelji ohrabrujući su za hrvatsko gospodarstvo, ali i potvrda dobrog smjera pokrenutih reformi. Našu otvorenost socijalnom dijalogu pokazujemo kroz suradnju sa sindikatima i poslodavcima, a na tome ćemo nastaviti raditi i dalje", naglasio je premijer Plenković.  Istaknuo je i kako Vlada čini sve kako bi povećala zapošljivost, poboljšala uvjete života te zaustavila proces iseljavanja mladih.  "Stoga smo i poduzeli mjere, poput porezne reforme, povećanja minimalne plaće, povećanja rodiljnih i roditeljskih naknada, poticaja  za zapošljavanje mladih, uklanjanja administrativnih prepreka, povećanja plaća za javne službenike, subvencioniranje stambenih kredita i niza drugih", napisao je premijer u čestitki povodom Međunarodnog praznika rada.  Javio se i Ćorić  Ministar rada i mirovinskog sustava Tomislav Ćorić čestitao je svim građankama i građanima Međunarodni praznik rada, 1. svibnja te poručio kako im je cilj stvoriti društvo u kojem će radnici moći dostojanstveno živjeti od svoga rada.  "Međunarodni praznik rada, 1. svibnja simbol je borbe za bolji položaj radnika, ali i podsjetnik na sve nedaće s kojima su radnici tijekom prošlosti bili suočeni. Iako bolja u odnosu na davnu 1886., radnička prava i dostojanstvo radnika i danas se često dovode u pitanje. Naš cilj je stvoriti društvo u kojem će radnici moći dostojanstveno živjeti od svoga rada. Do toga je moguće doći jedino stvaranjem kvalitetnih radnih mjesta i većim standardom naših radnika, uz punu zaštitu njihovih prava", poručio je ministar Ćorić.  Izrazio je uvjerenje da će u kreiranju pozitivnih trendova i razvoju socijalnog dijaloga u Hrvatskoj i dalje imati potporu svih socijalnih partnera.  "U ime Ministarstva rada i mirovinskoga sustava i u svoje osobno ime čestitam Vam Međunarodni praznik rada", stoji u čestitki ministra Ćorića.