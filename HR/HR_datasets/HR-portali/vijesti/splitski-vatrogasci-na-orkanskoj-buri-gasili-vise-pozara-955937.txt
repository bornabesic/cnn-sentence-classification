Foto: Hina OKO 55 hektara makije, trave, niskog raslinja i borove šume izgorjelo je u pet požara koji su tijekom petka zabilježeni na širem splitskom području, a gašenje je otežavala orkanska bura, doznaje se u Vatrogasnom centru Splitsko-dalmatinske županije.  Na Sirobuji kod City centra Split  u 2 sata nakon ponoći izbio je požar u kojem je izgorjelo  devet hektara makije i niskog raslinja, a požar je ugašen oko  4 sata. Uz vatrogasce iz Splita u gašenju je  sudjelovalo 17 vatrogasaca sa šest vozila iz Žrnovnice i Podstrane.   Kanader nije mogao uzletjeti  Gorjelo je i u radnoj zoni Kukuzovac kod Sinja gdje je od 17 do 22 sata opožareno 15 hektara trave i niskog raslinja, dok je u Sutini nedaleko Muća gorjela borova šuma, brnistra i trava. U gašenju su sudjelovali  vatrogasci iz Dugopolja, Solina, Vranjica, Klisa i Kaštela. Vatra je zahvatila površinu od 30 hektara, a zbog jakih udara vjetra kanader nije mogao uzletjeti i pomoći vatrogasnim snagama. Požar je lokaliziran nešto poslije 17 sati i još se nadzire.  Osim tih većih požara zabilježena su i dva manja. Jedan na Bilankuši u Solinu gdje je osam vatrogasaca uspjelo ugasiti požar trave i makije, te u Marini kod Trogira.