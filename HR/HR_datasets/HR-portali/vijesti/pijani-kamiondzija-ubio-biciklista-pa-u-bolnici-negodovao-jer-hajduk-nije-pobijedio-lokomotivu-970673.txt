Foto: NK/Dubrovački dnevnik VOZAČ kamiona koji je jučer na Vidikovcu iznad Dubrovnika usmrtio biciklistu bio je pijan, a jučerašnja prometna nesreća nije njegova prva nesreća sa smrtnim posljedicama, neslužbeno doznaje Dubrovački dnevnik. >> Biciklist poginuo u naletu kamiona kod Dubrovnika, vozač pobjegao, policija ga pronašla u Stonu  Nakon što je pobjegao s mjesta nesreće te ga je policija pronašla u Stonu, vozaču je u dubrovačkoj Općoj bolnici izvađena krv. Utvrđeno je da je za volanom bio s 1,18 promila alkohola u krvi. Zabrinuo ga rezultat nogometne utakmice Tijekom obrade u bolnici sablaznio je dežurne djelatnike i policajce razočaranjem rezultata nogometne utakmice. "Štooo, Hajduk je s Lokomotivom igrao samo jedan na prema jedan", pitao se vozač, prenosi portal. Vozač je djelatnik makarske tvrtke Georad koja obavlja iskope na nekoliko dubrovačkih gradilišta. U vrijeme prometne nesreće, vozač je bio gotovo s poslom i krenuo kamionom prema Makarskoj. Sudjelovao u još dvije teške prometne nesreće Jučerašnja prometna nesreća nije bila prva nesreća u kojoj je on sudjelovao. Naime, 1994. je bio sudionik prometne nesreće u kojoj je bilo poginulih osoba, a u međuvremenu je imao još jednu nezgodu u kojoj su neki od sudionika imali teške tjelesne ozljede.  Danas u popodnevnim satima, trebao bi biti odveden pred sud koji će dalje odlučiti o daljnjim mjerama.