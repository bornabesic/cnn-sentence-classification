Ova porezna reforma i ovih 15 zakonskih propisa međusobno su povezani i možemo govoriti o cjelovitoj poreznoj reformi – kazao je Zdravko Marić na konferenciji za novinare na kojoj je govorio o poreznoj reformi. Kazao je i kako se velika većina propisa počinje primjenjivati od prvog mjeseca. Marić je kazao kako je on s kolegama nastavio raditi na ovoj reformi bez obzira na prijevremene izbore koji su se dogodili.  – Vlada upućuje svih ovih 15 zakona na drugu stranu Markova trga – kazao je Marić i dodao da očekuje veliku raspravu. Smatra da su neki argumenti u javnosti bili neutemeljeni. – Očekujemo izglasavanje svih ovih zakona na vrijeme i njihovu implementaciju od 1. siječnja 2017. godine – izjavio je Marić. Neto efekt ove porezne reforme na razini je 2 milijarde kuna. Svakako treba gledati sveobuhvatnost i cjelovitost ove reforme, smatra Marić. Kazao je kako možemo očekivati da će se potencijalna stopa rasta povećati u idućoj godini, ali i u ostalim godinama koje slijede. Ministar je rekao i da ne možemo gledati izdvojeno jedan element porezne reforme, već reformu kao cjelinu. Tvrdi da PDV na novine ostaje kakav je i bio, a što se tiče na trošarine na cigarete, to je nešto "što će Vlada napraviti uredbom". – U aktivnoj smo komunikaciji s proizvođačima i oni su svjesni da moramo uskladiti cijene s Europskom unijom – kazao je Marić. – Od prvog dana bila je intencija da plaćanje smještaja ostane kao što je i bilo. Pojavile su se određene dvojbe jer neki imaju ugovorene cijene za iduću godinu, a one obuhvaćaju usluge s noćenjem, pansionom ili polupansionom. Iz tog razloga napravili smo prijedlog zakona da se zadrži ta snižena stopa PDV-a. Ona uključuje smještaj i usluge vezane za smještaj – kazao je Marić.  Marića su upitali i za amandman kojim bi se onemogućilo dužnosnicima da dobiju veće plaće s ovom reformom. – Amandman na plaće dužnosnika? Legitimno je pravo da se taj amandman podnese, ako mene pitate, a ja ću vam vrlo jasno reći da je ova porezna reforma prevelik posao i zahvat i ne bih ga nikako povezivao ni s kakvim populističkim i demagoškim principima – odgovorio je Marić na pitanje. Kazao je i kako neće biti smanjenja opće stope PDV-a od 2018. godine. >> Vlada u Sabor poslala čak 15 zakona: Ostaje PDV od 5% za kruh, mlijeko, lijekove i knjige. Turizam ide s 13% na 25%, ukida se olakšica za prvu nekretninu 