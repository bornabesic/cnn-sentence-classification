Programsko vijeće HRT-a u utorak je na temelju apela Nadzornog odbora raspravljalo o programu javnog servisa,  a naročito o istupu Hrvoja Hribara u 'Nedjeljom u 2', profesora Dejana Jovića u 'Prizmi' i prijenosu Zagreb Boxing Explosiona te je donijelo zaključak da ' novinari i urednici moraju obratiti više pozornosti na etiku i profesionalne standarde, posebno u emisijama uživo'. Osim toga, Programsko vijeće u zaključku je HRT-ovim urednicima predložilo i  da 'obrate pozornost na relevantnost i kompetentnost gostiju kada se obrađuju pojedine teme'. Vršitelj dužnosti ravnatelja programa HRT-a Božidar Domagoj Burić na sjednici Programskog vijeća najavio je kako je dugoročna generička programska shema HRT-a završena, a uskoro će biti predstavljena i široj javnosti. 'Generička shema je završena prije mjesec dana, spreman sam je uskoro i prezentirati. U nju su uključeni svi bitni elementi, odnosno ona je kombinacija potrebe zadovoljavanja javnog interesa i rasta gledanosti', rekao je Burić. Pojasnio je kako je riječ o dugoročnoj shemi za razdoblje od tri do pet godina, dodavši kako javni servis, da bi bio relevantan, mora voditi računa o gledanosti iako mu to nije jedini zadatak. Također, istaknuo je, javna radiotelevizija mora ispunjavati odrebe Zakona o HRT-u i Ugovora s Vladom RH. Na sjednici Vijeća govorio je i novi glavni ravnatelj HRT-a Kazimir Bačić. Rekao je kako sebe zasad vidi kao promatrača koji trenutačno snima zatečeno stanje i obaveze javnog servisa u idućem razdoblju. 'Pozdravljam vas kao novi glavni ravnatelj HRT-a i želim vam sreću u idućem razdoblju. Programsko vijeće bitan je mehanizam u djelovanju javnog servisa. Ono je glas javnosti te kao takvo važno za naše kvalitetno funkcioniranje', rekao je Bačić. Složio se s prijedlogom održavanja tematskih sjednica na temu budućnosti regionalnih centara HRT-a u Hrvatskoj, progamskoj shemi te govoru i jeziku u programima javnog servisa. U burnoj petosatnoj raspravi, a na temelju dopisa Nadzornog odbora, raspravljalo se o pojedinim emisijama i jesu li one kršile temeljna ljudska prava, odnosno raspravljalo se o neprimjerenim tvrdnjama gostiju u programima HRT-a. Konkretno, bilo je riječ o gostovanju bivšeg ravnatelja Hrvatskog audiovizaulnog centra (HAVC) Hrvoja Hribara koji je gostojući u 'Nedjeljom u 2' kod Aleksandra Stankovića iznio neprimjerene tvrdnje o zdravstvenom stanju svoje kolegice, filmske redateljice Ivone Juke. Članovi Programskog vijeća raspravljali su je li se voditelj HRT-ove emisije koja ide uživo, Aleksandar Stanković, adekvantno snašao i uime HRT-a ogradio. Osim toga, kako je istaknuto, Hribar je u istoj emisiji imao i drugih kontroverznih primjedaba o kojima su raspravljali članovi Vijeća poput korištenja metafora ' o konjskoj glavi u svojem krevetu' kao jednoj od prijetnji zbog koje je odstupio s čelnog mjesta HAVC-a. Predsjednik Programskog vijeća Zdravko Kedžo smatrao je i prenošenje takvih Hribarovih izjava neprimjerenim, ističući da je time HRT prikazan 'kao medijska kuća koja podržava stav da je država izgubila kontrolu nad procesima' te da se od toga HRT nije dovoljno ogradio. Novoimenovani član Vijeća Ivo Lučić rekao je kako mu je bilo iritantno da se čovjek kojeg dovode u vezu s kršenjem zakona dolazi u udarnu emisiju HRT-a gdje mu se, kako je rekao, daje priliku da optužuje državu te da voditelj pritom 'ima prijateljski stav'. Na to je replicirao član Vijeća Saša Milošević koji je rekao kako je pozivanje Hribara 'novinarski bilo sasvim opravdano' te kako ne misli da se voditelj Stanković postavio 'prijateljski' već je koristio i brojne argumente koje su navodili i žestoki Hribarovi kritičari. Članica Vijeća iz redova zaposlenika HRT-a Maja Sever naglasila je kako je Stanković nekoliko puta tijekom emisije upozoravao Hribara da nije korektno javno iznositi bilo čije zdravstveno stanje, dodavši kako mu je čak i redateljica Juka zahvalila na tome. Na sjednici se raspravljalo i o dopisu braniteljske udruge koja je upozorila da je u emisiji 'Prizma' prvi hrvatski predsjednik Franjo Tuđman uspoređen sa Slobodanom Miloševićem i Vojislavom Šešeljom. Maja Sever je rekla kako to nisu bili stavovi HRT-a već profesora Dejana Jovića. Novoimenovani član Vijeća Nikola Baketa ustvrdio je kako u 'Prizmi' predsjednik Tuđman, Šešelj i Milošević nisu uspoređeni ni komparirani, nego je rečeno da njihovi politički nasljednici nikako nisu sposobni pružiti sigurnost u regiji. Raspravljalo se i o dopisu NO-a HRT-a kojim se upozoravalo na prenošenje boksačkog susreta Zagreb Boxing Explosion, od čega se ogradio i Hrvatski boksački savez. Na to je odgovorio v.d. glavni urednik HTV 2 Bruno Kovačević koji je rekao kako su amaterski i profesionalni boks različite kategorije te kako je boksački savez u ovom slučaju nadležnosti. Preneseni meč održan je pod pokroviteljstvom World Boxing Councila (WBC), a pod tim su pokroviteljstvom boksali i Mavrović i Kličko. Ugovor je obuhvaćao borbu Luke Pupeka mladog boksača pod WBC-om koji je dobio šansu da se bori za prvaka Mediterana', naglasio je Kovačić. Vijećnici su upozorili i na, kako je istaknuto, smanjivanje vlastite proizvodnje HRT-a, a naročito na produkciju dokumentarnog programa. Burić je rekao je kako se postupa prema godišnjem planu proizvodnje koji je, kada je on došao, bio zaključen te potvrdio da je 'netko zaustavio i izbacio' čak 27 dokumentaraca od kojih će većina uskoro ipak biti snimljena u produkciji HRT-a.