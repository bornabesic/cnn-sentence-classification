Foto: FaH  PREDSJEDNIK Istarskoga demokratskog sabora (IDS) Boris Miletić ocijenio je u četvrtak u Puli da SDP - "kad treba biti jaka opozicija - ima ozbiljnih problema", a za glasovanje Tomislava Sauche je rekao da je promijenilo tijek hrvatske povijesti.  Miletić je ocijenio da današnji događaji u Saboru "pokazuju kako je hrvatska politička kultura na niskim granama", a Hrvatska je zbog Mosta i HDZ-a već dvije godine "doslovno nigdje".  Ponovio je da  izbori "nikome ne trebaju jer će blokirati zemlju na neodređeno vrijeme", ali, dodao je, ako premijer Plenković nakon današnjeg dana ne pokaže da ima parlamentarnu većinu, treba odmah ići na izbore da se "ova neizvjesna situacija što prije razriješi".  Za Most je rekao da je sinonim za političku nestabilnost i destrukciju, a za HDZ da ostaje na vlasti pod vrlo upitnim okolnostima.  "To znači da trenutačno četiri ministarstva vode državni tajnici koji nemaju nikakav legitimitet", ocijenio je, dodajući da premijer Plenković - ako ne predloži imenovanje novih ministara i ne zatraži da im Sabor izglasuje povjerenje - ulazi u vrlo opasnu zonu kršenja zakona i Ustava.   "SDP ima ozbiljnih problema"  Miletić je izrazio žaljenje što SDP, kako je rekao, "kada nam treba jaka opozicija, ima svojih ozbiljnih problema".    "Vidjeli smo to i danas, kad je zastupnik Saucha svojim glasom doslovno promijenio tijek hrvatske političke povijesti. Osim toga, nadam se da će SDP dosljedno stati iza svojih vrijednosti. Dodvoravanje desnici već nas je previše koštalo" rekao je, dodajući da je ponosan što je IDS "u ovoj ružnoj histeriji još jedanput pokazao da je sinonim za dosljednost u hrvatskoj politici".  "Glasali smo za opoziv ministra Marića, glasali bismo i za razrješenje Petrova da je do toga došlo. Vjerujem da takav stav više ne trebam objašnjavati. Rekao sam već što mislim o Petrovu i Mostu, koji želi ukinuti Istru kao regiju i koji ima ozbiljnih problema s manjinskim i općenito ljudskim pravima", ocijenio je predsjednik IDS-a.  Miletić je osudio što je dvoje zastupnika - Glasnović i Esih - od premijera tražilo da potpiše da SDSS neće ući u Vladu, i što je  Mostov zastupnik Bulj prozvao zastupnika Pupovca zbog njegove nacionalnosti.   "Neprijateljstvo Esih i Glasnovića shvatio sam kao kompliment"  "Ovo je 2017. godina, a mi i dalje imamo posla s takvim tipom šovinizma. Čovjek više ne zna kojim riječima to osuditi. I IDS se našao na službenoj listi neprijatelja zastupnika Glasnović i Esih, što sam shvatio kao veliki kompliment", istaknuo je Miletić.  Na pitanje kako komentira to što politički tajnik Mosta Grmoja pokušava uplesti IDS i HNS u moguću potporu desnoj Vladi nakon lokalnih izbora, Miletić je odgovorio da bi takve izjave "bile smiješne da nisu žalosne".   "Most se dva puta ustoličio i sudjelovao u desnoj Vladi, najprije Karamarkovoj i sada Plenkovićevoj, i oni nama misle držati lekcije. IDS je nakon više od dva i pol desetljeća predanog rada ostao najstabilnija parlamentarna stranka u Hrvatskoj i izrastao u sinonim za političku dosljednost i vjerodostojnost, dok je Most otkad postoji sinonim za političko nasilje, nestabilnost i destrukciju", ocijenio je Boris Miletić.