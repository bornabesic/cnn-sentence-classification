SDP Hrvatske putem svojeg Facebook profila oglasio se o aferi koja je nastala objavljivanjem ugovora između supruge Tomislava Karamarka i lobista MOL-a Josipa Petrovića. Taj ugovor, koji je istekao prije nego je Karamarko postao član Vlade, u medije je procurio prošli tjedan i izazvao veliku buru u političkoj javnosti. Tomislav Karamarko odmah je pozvao Povjerenstvo za sukob interesa da provjeri ima li ovdje potencijalnog sukoba interesa, a privremeno se izuzeo iz odlučivanja o Ini. S druge strane, dio oporbenih stranaka zatražio je od Karamarka da preda ostavku te su najavili pokretanje njegova opoziva u Saboru. Na tragu takvih izjava i najava je i zadnja objava SDP-a Hrvatske na Facebooku koju prenosimo u cijelosti:    - HDZ i MOL imaju iste interese, da se prekine postupak arbitraže s MOL-om. HDZ i Karamarko se moraju odlučiti žele li se baviti javnim ili privatnim poslom. Lijepo aranžiran posao obitelji Karamarko, lobista MOL-a i MOL-a nije javni interes.