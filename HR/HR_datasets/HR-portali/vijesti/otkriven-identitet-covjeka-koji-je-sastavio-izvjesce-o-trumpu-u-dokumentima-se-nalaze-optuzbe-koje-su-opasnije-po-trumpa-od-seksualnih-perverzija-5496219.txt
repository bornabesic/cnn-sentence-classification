Portal BuzzFeed jučer je objavio tekst, zapravo dokument bivšeg britanskog obavještajca, u kojem se navodi da je izborni tim budućeg predsjedmika SAD-a Donalda Trumpa uskoro surađivao s Rusijom tijekom kampanje te iznosi podatak kako Rusi u posjedu imaju "kompromitirajući materijal" kojim mogu ucjenjivati Trumpa. Važno je napomenuti da ove optužbe nisu provjerene iz pouzdanih izvora, a Donald Trump ih je odlučno odbacio nazivajući ih lažnim vijestima. (ironično, s obzirom na lažne vijesti od kojih je sam profitirao tijekom predizborne kampanje, poput onih koje su širili i na njima zarađivali mladići iz makedonskog Velesa). O aktualnim optužbama protiv Trumpa jučer je u velikom tekstu, koji na engleskom jeziku možete pročitati OVDJE, pisao i novinar BBC-a Paul Wood, koji tvrdi da je za optužbe čuo još u zadnjem tjednu kampanje, ali ih u dogovoru sa svojom kućom nije objavio jer naprosto nije bilo moguće provjeriti njihovu točnost. Wood na samom početku teksta ističe da tvrdnje o postojanju snimke s kojom Rusi mogu ucjenjivati Trumpa potječu iz niza izvješća koje je sastavio bivši agent britanske obavještajne službe Mi6, kojem BBC u drugom tekstu navodi i ime - Christopher Steele. On je danas direktor tvrtke Orbis koja se bavi korporativnom sigurnošću, a dosad nije komentirao optužbe koje iz dokumenata koje je objavio BuzzFeed. Steele je za vrijeme svojeg zaposlenja u Mi6 radio u britanskoj ambasadi u Moskvi, a kao privatnik je kasnije razgovarao s većim brojem svojih starih kontakata iz FSB-a (ruske obavještajne službe, nasljednice KGB-a) i nekima od njih dobro platio za informacije koje imaju o Trumpu i njegovim odnosima s Rusijom. Motivirani financijskom injekcijom ruski obavještajci su mu otkrili da je Trump svojedobno bio snimljen u moskovskom Ritz-Carlton hotelu u društvu grupe prostitutki. Izvješće je od Steela naručila tvrtka iz Washingtona koja se bavi političkim istraživanjima i koja je tijekom kampanje radila za Super-pac koji se protivio Trumpu, a njihovi su predstavnici dokument pokazali Woodu tijekom zadnjeg tjedna kampanje. Prema Woodovim saznanjima, CIA smatra da su optužbe o kompromitirajućoj snimci vjerodostojne, a istovremeno zajednički tim CIA-e i FBI-a istražuje navode da su Rusi slali novac Trumpu ili njegovoj izbornoj kampanji. Nakon što je BuzzFeed jučer objavio sporno izvješće, optužbe su s ogradom o njihovoj vjerodostojnosti prenijeli mnogi svjetski mediji, a uskoro se o njima oglasio i Trump i koji je se preko Twittera bijesno zapitao "da li živimo u nacističkoj Njemačkoj?". Kasnije je tijekom press konferencije rekao da "ovakva stvar nikad nije trebala biti napisana i da su je sastavili bolesni ljudi koji sastavljaju sranja". Kontra Trumpovim optužbama, Wood navodi da dokument nisu sastavili, niti naručili politički amateri, nego ljudi koji se inače bave ozbiljnim analizama i procjenama rizika za državu i poslovanje. Nakon što je sredstva za "istraživanje" Trumpa u početku davala ranije spomenuta tvrtka iz Washingtona, tijekom kampanje je financiranje preuzeo anonimni donator Demokratske stranke koji je kontra preporukama tvrtke bivšeg obavještajca Mi6 koja je izvješće sastavila, isto predao FBI-u, piše Wood.  Osim toga, Wood navodi da mu je u kolovozu prošle godine jedan umirovljeni špijun rekao da mu je postanje kompromitirajuće snimke s Trumpom otkrio "šef obavještajne agencije jedne Istočno-europske države". Kad je Wood preko posrednika pristupio aktivnim službenicima CIA-e koji su se bavili dotičnim dokumentom, tj. optužbama protiv Trumpa, oni nisu htjeli direktno pričati s njim. No, dobio je poruku da "postoji više snimaka, audio i video sadržaja, s više lokacija (Ritz-Carlton u Moskvi i Sankt Petersburg), tijekom različitih datuma koji su seksualne naravi". Zbog toga što je CIA navode iz dokumenta smatrala vjerodostojnima, sastavili su svoje izvješće o optužbama protiv Trumpa koje je prošli tjedan poslano predsjedniku Obami, stranačkim liderima u Kongresu i samom Trumpu, navode Washington Post i New York Times.  I dok se postojanje snimki ne može potvrditi, nije sporno da je Trump sa svojim suradnicima odsjeo u hotelu Ritz-Carlton u Moskvi 2013. godine tijekom izbora za Miss Universe. No, jučer je na press konferenciji sam tvrdio da je svoju pratnju upozorio da se sve sobe u tom hotelu vjerojatno snimaju skrivenim kamerama i mikrofonima i tako zanijekao mogućnost da je snimljen u kompromitirajućem činu. Wood navodi da se ruski obavještajci često znaju hvaliti "kompromitirajućim dokumentima" koje navodno imaju o svim javnim osobama, do te mjere da je i sam Putin suradnicima navodno tvrdio da takav materijal postoji i o njemu samome. Jedan bivši službenik CIA-e koji je razgovarao s aktualnim službenikom FSB-a o snimkama Trumpa Woodu je pak rekao da sve zvuči "vrlo sumnjivo" i da ruske tvrdnje treba uzeti s velikom dozom opreza. U svakom slučaju, Wood zaključuje da je Trump u pravu kad je istaknuo neprovjerenost tvrdnje o postojanju kompromitirajućih snimki. No, "seks snimke" su samo dio priče. Druga optužba iz dokumenta glasi da je Trumpov stožer tijekom kampanje primao novac iz Kremlja. Prvo se navodi kako je Trump u nekoliko navrata odbio "unosne poslove" koje su mu Rusi nudili kako bi kupili njegovu lojalnost. Iako nije otvoreno prihvati takve ponude, CIA je ipak posumnjala da je troje Trumpovih suradnika primilo novac preko dvije ruske banke te su formirali zajednički tim s drugim američkim agencijama i ministarstvima (FBI, ministarstvo financija, ministarstvo pravosuđa....) kako bi ustanovili ima li u tome istine. Nakon dva neuspjela pokušaja 15. listopada prošle godine su uspjeli ishoditi nalog od tajnog američkog suda koji se bavi obavještajnim pitanjima, Fisa-e, za pokretanje istrage protiv dviju ruskih banaka i tri Trumpova suradnika, koji su zanijekali optužbe ili ih odbili komentirati. Jednako tako, CIA, FBI i Ministarstvo financija SAD-a odbili su komentirati bilo što vezano uz istražni nalog koji je Fisa navodno izdala te je nejasno da li istraga još uvijek traje i da li prvotni inter-agencijski tim i dalje radi na njoj. S druge strane, službena Moskva odlučno je zanijekala sve navode iz spornog dokumenta koji je objavio BuzzFeed. Istovremeno je poznati pornografski časopis Penthouse ponudio milijun dolara za Trumpovu "seks snimku" ako postoji, pridružujući se gazdi Hustlera Larryju Flintu koji je ponudu izvjesio još i prije najnovijih optužbi. Ima li u njima istine, nemoguće je utvrditi, a zbog težine optužbi i političke težine uključenih osoba teško je vjerovati da će se pitanje ikada rasvijetliti. Prema sadašnjem stanju stvari, Trump, kakav god bio, zaslužuje da ga se ne optužuje zbog "rekla-kazala" dokumenata dok konkretni podaci, snimke i činjenice ne izađu na svijetlo dana, ako zaista postoje.