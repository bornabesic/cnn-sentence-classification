Hrvatska predsjednica Kolinda Grabar-Kitarović u subotu je u Bratislavi komentirala sastanak veleposlanika EU-a i SAD-a održan u četvrtak u Zagrebu na kojem se govorilo o slobodi medija u Hrvatskoj, rekavši da se u načelu veleposlanici "ne mogu i ne smiju miješati u unutarnje stvari zemlje primateljice". Austrijski veleposlanik u Hrvatskoj Andreas Wiedenhoff prije dva dana objavio je na Twitteru da je "upravo imao vrlo zanimljiv sastanak s kolegama i prijateljima o slobodi medija. Ključnom prioritetu naše vanjske politike". "To bi mi bilo jako čudno budući da se veleposlanici ne mogu i ne smiju miješati u unutarnje stvari zemlje primateljice", kazala je Grabar-Kitarović hrvatskim novinarima u Bratislavi gdje sudjeluje na globalnom forumu o sigurnosti, upitana o sastanku. Austrijskom veleposlaniku na društvenim mrežama odgovorilo je više veleposlanika - SAD-a, Norveške, Njemačke, Velike Britanije i Nizozemske, potvrdivši tako svoje sudjelovanje na sastanku.  "Korisni razgovori danas s kolegama veleposlanicima u Hrvatskoj o slobodi medija", napisala je američka veleposlanica Julieta Valls Noyes. "Sloboda medija ključna u svakoj demokraciji. To je ono o čemu smo razgovarali i što ćemo nastaviti promovirati", stoji na Twitteru iz niozozemskog veleposlanstva. Hrvatska predsjednica Kolinda Grabar-Kitarović u subotu se na rubu sigurnosnog foruma GLOBSEC u Bratislavi susrela s predstavnicima dviju snažnih kompanija koje bi mogle surađivati u Hrvatskoj, informatičkog diva Microsofta, te SAAB-a s kojim se razgovaralo o Gripenima. Najavivši već prvog dana boravka u Bratislavi u petak da će sudjelovanje na Globsecu iskoristiti za susrete s vrlo snažnim tvrtkama te "očekuje uspostavljanje određenih veza prema Hrvatskoj i hrvatskom gospodarstvu", predsjednica se sastala s direktorom marketinga SAAB-a za jugoističnu Europu Magnusom Lewisom Olssenom i s potpredsjednikom Microsofta za odnose s vladama EU-a, Johnom Frankom. Na sastanku s Olssenom bilo je riječi o Gripenima, rekla je Grabar Kitarović u izjavi novinarima na marginama konferencije. Radi se o švedskim borbenim zrakoplovima koji se već nalaze u zračnim snagama nekoliko zemalja. "Naravno, nismo razgovarali o kupovini kao takvoj, ja sam rekla da to nije moja odluka bez obzira što sam vrhovna zapovjednica oružanih snaga već odluka koju moramo donijeti svi u Hrvatskoj i o čemu bi se trebala razviti javna rasprava", kazala je. "Razgovaralo se o budućnosti lovaca u Hrvatskoj, budućnosti zračnih snaga, možda potrebe moderniziranja zračnih snaga. Mi koji predstavljamo SAAB mi smo naravno govorili o Gripenu.. na sreću poslovi se pripremaju, vidjet ćemo. Radi se o velikim poslovima, velikom proračunu i stvari trebaju vremena. Možda možemo ponuditi kraće vrijeme od naših konkurenata za novo rješenje, ali još uvijek to je dugoročan program", kazao je Olssen. Što se tiče razgovora s Johnom Frankom, predsjednica je kazala da postoji puno prostora za suradnju, te da je već dogovoren "zajednički rad s nekim nevladinim udrugama koje promiču informatička obrazovanja za našu djecu, posebno djevojčice, i naravno daljnji rad s vladom na nekim konkretnim projektima zaštite od cyber napada". Frank je kazao kako Microsoft ima već dugu povijest rada u Hrvatskoj, te da se "veseli ispitivanju novih poslovnih mogućnosti". Drugog dan trodnevnog sigurnosnog foruma u Bratislavi glavne teme bile su rat u Siriji te Brexit, a o tim su temama govorili jordanski ministar vanjskih poslova Naser Džuda, te britanski ministar za europu David Lidington. Teroristi, općenito gledano, iskorištavaju nejedinstvo, te "idu onamo gdje je anarhija, gdje je kaos, bezakonje, socijalna nejednakost i nedostatak političkih prava - to je tlo za novačenje", istaknuo je jordanski ministar. Naglasio je kako su danas petina jordanskog stanovništva Sirijci, dok je u Siriji 60 posto stanovništva izbjeglo, što unutar zemlje što preko granica. "Ako pogledamo borce Islamske države koji dolaze iz 19 različitih zemalja, tada moramo shvatiti da se suočavamo s trećim svjetskim ratom koji se vodi drugim sredstvima", kazao je. Lidington je, dan nakon što je u Britaniji počela kampanja za referendum o Brexitu koji se treba održati 23. lipnja kazao da oni koji su za izlazak često ne znaju objasniti što bi bila alternativa. Izlazak Britanije iz EU-a bi destabilizirao EU u vrijeme kad se suočava s velikim ekonomskim i sigurnosnim izazovima. Poruka premijera Davida Camerona je jasna - vrlo odlučno i dalje naglašavati ekonomske i sigurnosne prednosti ostanka Britanije u Uniji, rekao je Lidington. Tijekom poslijepodneva na konferenciji treba govoriti bivša američka državna tajnica Madeleine Albright koja će sudjelovati na panelu o budućnosti demokracije u svijetu. Hrvatska predsjednica u nedjelju, završnog dana skupa, treba govoriti na panelu "Godina migracija: koji je europski odgovor".