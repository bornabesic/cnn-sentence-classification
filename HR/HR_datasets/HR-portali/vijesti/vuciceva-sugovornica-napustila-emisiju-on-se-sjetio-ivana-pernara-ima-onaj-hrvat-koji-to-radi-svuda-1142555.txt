Saborski zastupnik Ivan Pernar već neko vrijeme nije napustio televizijsku emisiju, ali ga, čini se, mnogi po tome još uvijek pamte. Među njima je i srbijanski premijer Aleksandar Vučić, koji se Pernara jučer sjetio kada je njegova sugovornica napustila emisiju televizije Pink. Direktorica Centra za euroatlantske studije Jelena Milić napustila je emisiju iznervirana, kako se čini, Vučićevim kritikama na njezin račun. Voditelji su je pozvali da se vrati, ali joj je Vučić poručio da se ne treba vraćati. – Ćao, sve najbolje vam želim – rekao je Vučić, koji se potom sjetio i Pernara, iako ga nije imenovao, ali voditelji su prepoznali o kome je riječ.   – Ima onaj Hrvat koji to radi svuda, koji je nazočio i... ili Hrvatskoj pravoslavnoj crkvi ili nekom ustaškom performansu – rekao je Vučić, a voditelji su rekli "Pernar". Nije jasno na koji je točno performans Vučić mislio, ali moguće je da se radi o prosvjedu A-HSP-a iz prosinca, kada se Pernar našao u prolazu, a prosvjednici su ga pozvali da pođe s njima, što je on odbio. Pernar je snimku emisije i sam podijelio na Facebooku. – Kaže srpski premijer Aleksandar Vučić da, za razliku od mene, nikada neće otići iz studija "zato što je njegov posao da se bori za građane Srbije" – napisao je Pernar.   >> Pernar otkrio što misli o Titu, Tuđmanu, Miloševiću, Jugoslaviji... >> Pernar: Nisam katolik i ispisao sam se iz Katoličke crkve. Ona je produžena ruka HDZ-a 