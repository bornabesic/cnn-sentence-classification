Božo Petrov, predsjednik Sabora i Mosta, u razgovoru za Dnevnik Nove TV ustvrdio je da je premijer Andrej Plenković neće uspjeti skupiti većinu u Saboru za novu Vladu. - Mi ćemo napraviti ono što je pošteno. Pošteno je prema svim građanima izaći na izbore. Ali nažalost, već jučer je gospodin Plenković najavio da ima novu saborsku većinu. On je srušio Vladu, razriješio tri ministra, najavio saborsku većinu. Ja očekujem da dokaže da ima tu saborsku većinu, kazao je na početku razgovora Petrov. - Mi smo prema našem partneru bili uvijek korektni i apsolutno sve rekli. Ja sam Andreju Plenkoviću tjedan dana prije sjednice Vlade najavio kakav je stav Mosta i očekivao da će oni to riješiti u svom dvorištu. Nakon toga u nekoliko navrata smo razgovarali, vidjeli se, čak se čuli sat vremena prije sjednice Vlade. Nažalost, naši partneri nisu tako igrali i ono što su napravili, onaj show koji su napravili na sjednici Vlade, nisu rekli Mostu. Toliko o tome koliko su njihove namjere bile iskrene - kazao je Petrov. Odgovorio je i otkud Grmoji informacije da poreznog nadzora u Agrokoru nije bilo od 2007. - Na temelju anonimne prijave koju smo dobili od građana, ali mi pretpostavljamo iz kojeg je izvora došla. Mi smatramo da je došla iz samog Agrokora. Mi smo priopćili prije dva dana te informacije i predsjedniku Vlade. On je kazao da za to nije znao. Ali evo, budući da je tada saznao od mene, mogao je provjeriti. On je predsjednik Vlade, sve informacije može imati u roku od dva, maksimalno tri sata. Zašto nije provjerio?, upitao se Petrov. - Nije provjerio iz razloga ako znate da kontrola u Agrokoru d.d. nije rađena od 2007., onda od 2007., koliko se mogu sjetiti, tri su ministra iz HDZ-a. I gospodin Šuker i gospođa Dalić i gospodin Marić. Kad su istrage konačno krenule u Agrokoru, isti dan kad je iz Agrokora izašla informacija da su vrlo upitna izvješća koja su oni dobili na stol, da se mora provesti revizija, taj dan predsjednik Vlade smjenjuje dva ministra kojima su resori direktno povezani s Državnim odvjetništvom. Zbog čega? Zbog kontrole moguće štete, zbog mogućeg zataškavanja i stavljanja pod tepih. Kad sam ih ja upozorio na tešku situaciju, rekli su da ja hiperventiliram, da to nema veze s vezom i da se ništa ružno i tako dramatično ne događa u Agrokoru. Ovo famozno preslagivanje koje sada gledamo drugi put u godinu dana bit će jednako neuspješno. Gospodin Plenković neće doći do više od 75 glasova.  I nažalost, to je najgora stvar koja se mogla dogoditi Hrvatskoj. Izbori su najpošteniji prema svim građanima Republike Hrvatske. Ako će građani nagraditi HDZ i Andreja Plenkovića radi toga što je srušio Vladu, što je izazvao političku krizu i nestabilnost, radi toga što je htio, po svim ovim potezima, jedino logično zaštititi sve ono što se danas otkriva ili bi se otkrilo o Agrokoru, onda OK, ja ću poštivati volju građana. Ali smatram da se građani po tom pitanju trebaju očitovati na izborima. I to je ono što je Vlaho Orepić danas rekao, zaključio je Božo Petrov. U Dnevniku Nove TV gostovao je i potencijalni novi šef Sabora Gordan Jandroković. - Nisam imao informacije da je Petrov tako dobro upoznat sa stanjem u Agrokoru. On je znao sve što su radili čelni ljudi Vlade i s vremena na vrijeme je dolazio na sastanke. Jučer smo donijeli odluku da se ide u rekonfiguraciju vlade, odnosno da se ide u manjinsku vladu ili pak idu novi izbori. Pregovarat ćemo sa svima koji žele parlamentarnu stabilnost. Obzirom na signale koje dobivamo, izbori bi trebali biti zadnje rješenje. U idućim danima znat ćemo hoću li ja biti novi predsjednik Sabora. Petrov više nema legitimitet i bilo bi logično da odstupi. On određuje kada će se glasati o njegovoj sudbini. Što se tiče Marića, mi želimo tu raspravu da rasčistimo sve laži SDP-a i Mosta. U idućem tjednu Sabor bi trebao raspravljati o svemu, kazao je Jandroković.