Dođe li do novih parlamentarnih izbora, a kako stvari stoje, to je jedan od izglednih scenarija, SDP-ov kandidat za premijera ne bi smio biti Davor Bernardić, već bi vodstvo stranke trebalo postići dogovor i pronaći novog kandidata za tu funkciju. HNS se glasno prijeti Stav je to dijela zastupnika SDP-a i članova samog Predsjedništva stranke koji iza sebe imaju i izborne baze, a koji smatraju da Bernardić nikako nije kapacitet za premijera i da se od trenutka kada je izabran za šefa stranke nije pokazao u dobrom svijetlu. – S njime nemamo nikakve šanse pobijediti na eventualnim novim izborima. Vidi se iz aviona da je Bernardić slab, a HDZ po anketama vodi 10 posto u odnosu na nas. Bernardić mora pristati da netko drugi bude kandidat za premijera i nadam se da će biti razuman. U svakom slučaju bit će pod velikim pritiskom da učini taj korak i uglednih članova stranke, ali i koalicijskih partnera, koji su također nezadovoljni njime i koji smatraju da nije dorastao toj funkciji – kaže jedan saborski zastupnik SDP-a. Tu prije svega misli na HNS, koji se već neko vrijeme jasno distancira od SDP-a (točnije otkako je s čela stranke otišao Zoran Milanović) te koji “prijeti” da će na nove parlamentarne izbore ići s IDS-om, a ne SDP-om. Kao jedan od razloga za to, čuje se u neformalnim razgovorima, jest i nezadovoljstvo novim šefom SDP-a. – Neka Bero okuplja zbunjene. Mi s njime na izbore ne idemo. Na žalost, ali SDP je slab i to me ljuti. I nama treba jak SDP – kaže jedan član vodstva HNS-a. A kao što se u SDP-u rodila ideja da bi bilo pametno mijenjati kandidata za premijera u slučaju novih izbora, paralelno se rađaju i ideje tko bi mogao biti taj jocker kojeg bi stranka trebala ponuditi kao novog kandidat za premijera. I dok neki u stranci spas vide u potpredsjedniku stranke i saborskom zastupniku Peđi Grbinu, više je onih koji drže da bi najbolji scenarij bio da se na to nagovori bivšeg predsjednika uprave Podravke i bivšeg gradonačelnika Koprivnice Zvonimira Mršića. Jer bi se za Mršića, vjeruju, mogla dobiti i potpora potpredsjednika stranke Zlatka Komadine i Rajka Ostojića prije nego za Grbina. No teško je vjerovati da bi Mršić na to pristao, a još manje Komadina ili Ostojić. Mršić ima ambiciju preuzeti SDP. Na prošlim je unutarstranačkim izborima propustio priliku za kandidaturu nadajući se, očito, da će i dalje biti na čelu Podravke. A kako se to nije dogodilo, mnogi u SDP-u drže da će se upravo Mršić kandidirati na novim izborima u SDP-u. – Vjerojatno će on biti kandidat na novim izborima u stranci. Sasvim sigurno nekolicina nas će ga na to nagovarati. No nema šanse da pristane biti kandidat za premijera dok je Bernardić i dalje šef SDP-a. A i zašto bi – kaže pak jedan SDP-ovac blizak Mršiću. – A zašto ne. Ako postane premijer, sigurno postaje i šef SDP-a tako da bi to tim potezom riješio – kaže jedan član Predsjedništva SDP-a. Isti izvor dodaje i kako Mršić nikad ne bi bio njegov prvi izbor u nekim normalnim uvjetima, ali s obzirom na okolnosti, drži da ideja nije suluda. – Čovjek se dokazao kao gradonačelnik i kao predsjednik uprave Podravke. Podigao je tu tvrtku na noge nakon što ju je HDZ uništio i pokazao kako se radi posao. Kako je spasio Podravku, može spasiti i Hrvatsku – kaže izvor iz vodstva. Bernardićevi se smiju Članovi Predsjedništva bliski Davoru Bernardiću na te najnovije ideje dijela zastupnika i vodstva stranke jučer su se dobro nasmijali. Povijest se, kaže jedan, očito ponavlja jer je isti “film” gledao i slušao 2007. godine kada je Zoran Milanović postao predsjednik SDP-a i kada su, kaže, bivši Račanovi ministri također redom isticali da je premlad, da nije dorastao biti premijer, da ima loše javne nastupe. – Pa su smislili da bi kandidat za premijera trebao biti Ljubo Jurčić, a ne Milanović. A znamo kako je sve završilo – kaže naš izvor iz Predsjedništva SDP-a. Poručuje i kako ti koji traže novog kandidata za premijera u SDP-u zapravo ne žele nove izbore jer se boje da ih Bernardić neće staviti na nove liste ili na dobra mjestima na novim listama za parlament. – Drugim riječima boje se za svoje stražnjice, da će izgubiti svoja mjesta i ništa drugo nije im bitno. U toj svojoj kivnosti pokušavaju sve, a sad su odlučili naći i čovjeka koji mi ih trebao zaštititi. Pa su došli do Zvonimira Mršića – kaže naš izvor. I naš drugi izvor iz vrha stranke blizak novom šefu kaže kako su to sve samo puke želje dijela nezadovoljnika u stranci koji se brinu sami za sebe i da će kandidat za premijera biti, kao što i treba biti, predsjednik stranke Davor Bernardić. – Jasno je da je ovdje riječ o borbi za vlastite pozicije. To je žalosno. Štete stranci, ali još više štete sami sebi takvim potezima. Jedino što me zanima jest odgovor na pitanje ima li tome kraja – kaže član vodstva SDP-a.       