Foto: Hina PREDSJEDNIK Venezuele Nicolas Maduro najavio je referendum o novom ustavu, kojeg će sastaviti ustavotvorna skupština koja treba biti izabrana u srpnju.  "Narod će se izjasniti o novom ustavu na referendumu", rekao je Maduro na sastanku svoje vlade u predsjedničkoj palači Miraflores. Maduro se nada da će najava referenduma zaustaviti dvomjesečne prosvjede protiv njegove vlasti u kojima je poginulo više od 60 osoba.  "Neki, uvijek isti, pozivaju da se glasa protiv. Mi ćemo ih pobijediti", dodao je Maduro aludirajući na oporbu koja bojkotira proces ustavotvorne skupštine.  Predsjednik je to najavio dok oporba drži da je samo načelo pokretanja ustavotvornog procesa trebalo biti temom referenduma. Državnu odvjetnicu nazvao izdajicom  Čelnici oporbe i državna odvjetnica Luisa Ortega, koja bi trebala pripadati čavističkom taboru, predbacuju Maduru što nije pitao Venezuelance na referendum žele li sazivanje ustavotvorne skupštine, kao što je to 1999. učinio njegov prethodnik i mentor Hugo Chavez.  Ortega je uložila priziv Vrhovnom sudu pravde protiv sazivanja ustavotvorne skupštine bez prethodnog održavanja referenduma. Maduro je državnu odvjetnicu neizravno nazvao izdajicom.  U srijedu je Vrhovni sud pravde, kojeg oporba optužuje za pristranost, ocijenio da referendum nije potreban za sazivanje ustavotvorne skupštine, što je u četvrtak naglasio Maduro.