Odbor za vanjske poslove američkog Senata tijesnom većinom potvrdio je u ponedjeljak imenovanje Rexa Tillersona za novog američkog državnog tajnika.   Senatori u odboru dali su 11 glasova 'za', a deset ih je bilo protiv. Svi su republikanci glasovali za Tillersona  a demokrati protiv.   Nakon odbora, imenovanje Tillersona još mora ići i na sjednicu čitavog Senata.   Bivši direktor ExxonMobila nedavno je devet sati govorio pred odborom, a njegove izjave pokazale su da na nekim područjima odstupa od stajališta predsjednika Donalda Trumpa.   On je primjerice izjavio da se ne protivi Transpacifičkom trgovinskom partnerstvu (TTP) iz kojeg je Trump u ponedjeljak službeno povukao Sjeidnjene Države.   Tillerson je također Meksiko nazvao "dugogodišnjim prijateljem i susjedom svoje zemlje".    Trump je najavio gradnju zida na granici s Meksikom, a meksičke imigrante nazvao trgovcima droge i silovateljima.   Tillerson je naglasio da razmimoilaženje s Trumpom oko nekih ključnih pitanja ne znači da bi bio u nesuglasju s Bijelom kućom.