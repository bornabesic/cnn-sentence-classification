Ruka me nikad poslije nije boljela, a ne boli me ni danas. Čak mi ni promjena vremena ne smeta. Od nesreće nisam imao baš nikakvih problema, ispričao nam je Josip Gregurić (58). Početkom lipnja prije 13 godina Josip je posjetio roditelje u selu Gojlo nedaleko od Kutine. Tjedan dana prije toga vratio se iz Sirije, gdje je radio na naftnim bušotinama. U obiteljskoj kući u Gojlu planirao je s prijateljima i roditeljima proslaviti povratak nakon tri mjeseca izbivanja zbog posla. - Bilo je subota, oko deset sati. Pilio sam drva i vidio da je ispod cirkulara ostalo malo piljevine - rekao je Josip. Odlučio je očistiti piljevinu. Nosio je teške radne rukavice. Pila je uhvatila njegovu rukavicu i odrezala mu šaku. - Uvijek svima pametujem kako moraju biti oprezni pri rukovanju pilom i paziti. Tad mi se to obilo o glavu. Kad sam vidio što se desilo, samo sam rekao: ‘Ode ruka’ - prisjeća se Josip. Dodao je kako mu krv zapravo uopće nije curila. Ostao je pribran i podvezao ruku kabelom za peglu. To je naučio tijekom rata, kad je bio pripadnik 144. gardijske brigade u Dubrovniku. S prijateljem je odmah krenuo prema Kutini. Na putu su nazvali Hitnu pomoć, koja ih je spremna čekala u bolnici. Na cesti je bila gužva, pa su neko vrijeme, kako bi brže stigli, čak vozili po pločniku. U Kutini je dobio cjepivo protiv tetanusa i injekciju protiv bolova. - Doktori su mi podvezali ruku. Šaku smo stavili u posudu s fiziološkom otopinom i odmah se zaputili prema KB-u Dubrava.Plastični kirurg Srećko Budi tad je bio dežuran. Moj doktor iz Kutine ga je poznavao, pa ga je odmah nazvao, te me Budi spreman čekao u Zagrebu - rekao je Josip i istaknuo kako ga zbog velikog šoka u kojem se našao zapravo ništa nije boljelo. Operacija je počela u podne istog dana. Trajala je dvanaest sati. Sljedeće jutro probudio se u pola 8 na odjelu bolnice. Nije mu bila muka i ponovno ga ništa nije boljelo. - Bio sam oduševljen jer sam shvatio da mogu micati vrhove prstiju. Doktor Budi je stvarno čarobnjak, fenomenalno mi je spojio šaku. Kasnije smo se sprijateljili, a i danas se čujemo - rekao je Josip. Nakon operacije oporavak je trajao 18 mjeseci. Svaki dan Josip je po četiri sata bio u bolnici i vježbao, a to je radio i doma. - Najgora mi je bila okolina. Oni su me tetošili i nisu mi dali ništa da radim iako je doktor rekao da moram vježbati - priznao je Josip. Poslije nesreće šaka mu je postala hipersenzitivna. Hladno i toplo osjetio je intenzivnije od drugih. To je zbog živaca, koji su bili novi i tek rasli, a velika osjetljivost živaca šake ostala mu je i danas. Ubrzo se vratio na posao u Inu. U dogovoru sa šeficom svaki je dan tijekom radnog vremena po četiri sata primao terapiju. Dvije godine trebalo mu je za potpuni oporavak. Ipak, nakon toga je predano nastavio vježbati s lopticama, koje je stiskao i tako jačao šaku. Od nesreće se, kako navodi, za njega ništa nije promijenilo. - Radim kompletnu poljoprivredu, a imam posla i u vinogradu i sa životinjama. Osjećam se kao da se ništa nije promijenilo - zaključio je. 