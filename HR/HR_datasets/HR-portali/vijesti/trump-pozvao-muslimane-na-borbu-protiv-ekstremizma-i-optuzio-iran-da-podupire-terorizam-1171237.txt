Američki predsjednik Donald Trump pozvao je u nedjelju muslimanske zemlje na odlučnu borbu protiv "islamističkog ekstremizma", naglašavajući da je borba protiv terorizma borba između dobra i zla, te je optužio Iran da podržava terorizam. U iščekivanom govoru u Rijadu pred predstavnicima tridesetak muslimanskih zemalja, Trump je istaknuo da nosi poruku prijateljstva, nade i ljubavi američkog naroda i naglasio simbolično značenje putovanja, svog prvog predsjedničkog putovanja u inozemstvo koje ga je odvelo u središte muslimanskog svijeta. U suprotnosti s njegovom retorikom tijekom predsjedničke kampanje, Trump je inzistirao na činjenici da se ne radi o borbi između religija. "To je sukob između barbarskih zločinaca koji žele uništiti ljudski život i ljudi svih vjera koji ga pokušavaju zaštiti", rekao je. "To je borba između dobra i zla", dodao je Trump koji je na početku svoje kampanje predložio da se muslimanima onemogući pristup u Sjedinjene Države. Američki predsjednik, čija se zemlja od 2014. bori protiv džihadističke skupine Islamska država u Siriji i u Iraku, također je inzistirao na potrebi da države Bliskog istoka i Zaljeva preuzmu aktivniju ulogu u protuterorističkoj borbi. On je pozvao muslimanske čelnike da odgovore na krizu "islamističkog ekstremizma" što je bitno različit izraz od "radikalnog islamskog terorizma" kojim se dosad često koristio a koji je izazivao bijes muslimana. "Vjerski poglavari moraju veoma jasno reći .. Ako izaberete put terorizma, vaš će život biti prazan i kratak", rekao je i zatražio od muslimanskih čelnika da ne pružaju utočište teroristima, da ih potjeraju iz svojih zajednica i zaključio da je "to izbor koji Amerika ne može učiniti umjesto njih". Američki predsjednik je spomenuo zločine 11. rujna 2001. ali i sve žrtve u Europi, Africi i Aziji te podsjetio da se ne smije zaboraviti da muslimani predstavljaju 95 posto žrtava. Kao i od početka njegovog predsjedanja, Trump nije kritizirao pitanje kršenja ljudskih prava pred čelnicima među kojima su mnogi na meti kritika međunarodnih organizacija. Zato je oštro kritizirao Iran, optuživši ga da podržava terorizam i da je odgovoran za nestabilnost regije. "Čekajući da iranski režim pokaže svoju želju da postane partner u miru, sve države trebaju zajedno raditi na njegovoj izolaciji". Nekoliko minuta prije Trumpa i saudijski kralj Salman napao je Iran kojeg je nazvao predvodnikom svjetskog terorizma. Nakon subote, prvog dana posjeta Rijadu kada je objavljena vijest o potpisivanju veoma unosnih ugovora o prodaji oružja, te govora u nedjelju, Trump u ponedjeljak ujutro putuje u Izrael, drugu postaju svog putovanja s bogatim programom tijekom kojega će još posjetiti palestinska područja, Vatikan, Bruxelles, gdje će sudjelovati na summitu NATO-a i Siciliju gdje se sastaje G7.