Borba protiv terorizma bit će glavna tema predstojećeg sastanka s američkim državnim tajnikom Rexom Tillersonom, najavio je Vladimir Putin prije nekoliko dana. Da bi se uspješno borili protiv terorizma, Rusija mora surađivati ne samo sa State Departmentom, nego i CIA-om i Pentagonom, izjavio je Putin. “Bez konstruktivne suradnje nećemo postići pozitivne rezultate”, rekao je Vladimir Putin. U ponedjeljak poslijepodne već je bilo jasno da je bomba u peterburškom metrou čin terorizma. Putin je u prvoj izjavi rekao da je sve otvoreno pa nije poznato stoji li iza napada terorizam, kriminal ili radikalni nacionalizam. Poslije je, pak, potvrđeno da je terorizam pa svi ostali razlozi otpadaju (osim ako se nije nešto pokušalo sakriti). Zbog nemirnog područja Sjevernog Kavkaza Rusija se u posljednja dva desetljeća više puta našla pod terorističkim udarom, a i najveći broj terorističkih napada zabilježen je na Sjevernom Kavkazu, odnosno u Čečeniji i Dagestanu. Izložena je i napadima ISIL-a, posebno otkako se direktno uplela u rat u Siriji na strani sirijskog predsjednika Bašara al-Asada. Nacionalizam i islamski terorizam ovdje se blisko spajaju: nakon što je Rusija ugušila čečensku borbu za nezavisnost, Čečeni su među najbrojnijim nacionalnim skupinama unutar ISIL-a. Prije tjedan dana teroristi Islamske države preuzeli su odgovornost za napad na rusku vojarnu u gradu Naurskaji u Čečeniji 24. ožujka, u kojem su ubijena šestorica ruskih vojnika, a još trojica ranjena. Ruske snage na Sjevernom Kavkazu nakon tog su napada u stanju borbene pripravnosti, prenosi agencija TASS. “Mislim da smo se previše opustili”, upozorio je čečenski predsjednik Ramzan Kadirov, poručujući da teroristi očito ne planiraju stati. “Borba će biti žestoka, pronaći ćemo sve članove terorističkih skupina i njihove suradnike gdje god bili, u Čečeniji, Siriji ili na drugim mjestima”, zaprijetio je Kadirov prošli tjedan. Rusija je 2011. godine napravila popis skupina koje smatraju terorističkima, a među njima su Muslimanska braća, Gama Islamija, Egipatski islamski džihad, Asbat al-Ansar, al-Qa’ida, Islamski pokret Uzbekistana, talibani i Ujedinjene snage mudžahedina Kavkaza. Prvi ISIL-ov teroristički napad na tlu Rusije dogodio se u kolovozu 2016. kad su dva terorista pokušala ubiti policajca u Balašihi pokraj Moskve. Oba napadača su ubijena, jedan u napadu, a drugi zbog “pružanja otpora” prilikom uhićenja. Obojica su bili Čečeni. ISIL stoji i iza pada ruskog putničkog aviona s 224 putnika i člana posade na ruti od Šarm al-Šeika do Sankt Peterburga u listopadu 2015. godine. Avion je srušen mjesec dana nakon što je Rusija počela zračne udare podrške Bašaru al-Asadu u borbi protiv ISIL-a. S akcijama protiv ISIL-a u Siriji teroristička prijetnja u Rusiji može se dodatno pogoršati: procjenjuje se da je 2400 pripadnika ISIL-a podrijetlom iz Rusije, prenosi portal Politico. U jednoj od nedavnih videoporuka ISIL prijeti Vladimiru Putinu da će “vrlo brzo teći krv poput oceana” zbog ruske intervencije u Siriji. Putinov savez s Asadom, Iranom i libanonskim Hezbolahom jača utjecaj šijita na Bliskom istoku i protiv Moskve dodatno antagonizira mrežu sunitskih radikala od Ingušetije do Osetije. Rusija se godinama bori s terorizmom na Kavkazu, ali ga ni uz brutalne vojne mjere u posljednjih 20 godina ne uspijeva iskorijeniti. Ono što se s vremenom promijenilo, piše Politico, ideologija je pobunjenika, koji su od nekadašnjih nacionalista kojima vjera nije bitna evoluirali u islamske radikale. Centar pobune u međuvremenu se iz Čečenije preselio u Dagestan u kojem su krajem ožujka dodatno postrožene mjere sigurnosti. Osim na nemirnu Čečeniju i Dagestan, ISIL je svoj utjecaj proširio i na još dvije većinski muslimanske pokrajine Sjevernog Kavkaza, Kabardino-Balkariju i Karačaj. Islamisti su odgovorni za najveće terorističke napade u Rusiji: u moskovskom teatru 2002., školi u Beslanu 2004. te na moskovski metro 2010. godine. Ovaj napad je dodatni udarac Putinu koji je dosad sigurnost glavnih centara Rusije predstavljao kao svoj veliki uspjeh.  Usamljeni vukovi došli su do RusijeSvi dosadašnji slučajevi terorističkih napada u Rusiji bili su organizirani, iza njih je stajala moćna skupina, puno novca, boraca, izazivali su velik broj žrtava. Zatim se opseg smanjivao, ali i dalje su bili prepoznatljivi stari obrasci napada. No, jučer je došlo do bitne razlike. Umjesto “crnih udovica” koje su se raznosile na koncertima, cijeli je postupak izveden tako da organizator ne strada. Ušao je u vagon, ostavio torbu i izašao. To je dosad najbliže modelu koji postoji na Zapadu, poznatom pod nazivom “usamljeni vuk”. No, i ovdje je, kao i na Zapadu, jasno da postoji organizacija iza “vuka”, ali skrivena tako dobro da nije zapala za oko ni ruskim tajnim službama iako su izrađene dvije bombe (na kupnju komponenti za gradnju bombe zapadne obavještajne službe već reagiraju automatski). Odmah nakon napada sućut  Moskvi izraziio je britanski ministar vanjskih poslova Boris Johnson. Tako je i Moskva sa sućuti požurila kad je Khalid Masood prije desetak dana pobio ljude u Londonu. Jer, takvi izrazi empatije mogu omekšati političke odnose.   (Ž.T.)