DORH je na svojim stranicama objavio priopćenje u kojem stoji da USKOK nastavlja istragu protiv dvije osobe zbog afere s MIG-ovima. Te osobe su pod sumnjom zbog kaznenih djela primanja i davanja mita. Priopćenje prenosimo u cijelosti: USKOK je, na temelju kaznene prijave Ministarstva obrane, Glavnog stožera oružanih snaga, Službe vojne policije, donio rješenje o provođenju istrage protiv dvojice hrvatskih državljana (1957., 1960.) zbog osnovane sumnje na počinjenje kaznenih djela primanja i davanja mita. Osnovano se sumnja da je I. okr., od 12. prosinca 2011. do kraja veljače 2016. godine, kao načelnik Odjela održavanja i remonta Zrakoplovno-tehničkog zavoda, Zapovjedništva za logistiku MORH-a, te kao voditelj Odjela za zrakoplovno-tehničke standarde Samostalne službe za vojni zračni promet MORH-a i kao stručna osoba član tehničkog Povjerenstva MORH-a zadužen za utvrđivanje tehničke sposobnosti izvršenja remonta borbenih aviona MiG-21 u remontnim zavodima potencijalnih izvršitelja, Povjerenstva MORH-a za analizu izvodivosti i isplativosti remonta te Povjerenstva MORH-a za stručno-tehničku potporu postupku remonta, od zastupnika dvaju inozemnih društava u više navrata zatražio novčanu nagradu kako bi zauzvrat, kao član povjerenstava MORH-a u čijem je radu sudjelovao, bez obzira na stvarnu tehničku sposobnost potencijalnih izvršitelja za obavljanje remonta aviona, osigurao pozitivno mišljenje i prednost u obavljanju posla kapitalnog remonta i nabavke dodatnih aviona MiG-21 onom potencijalnom izvršitelju koji pristane isplatiti mu zatraženi novčani iznos. Zastupnici jednog od društava nisu prihvatili zahtjev I. okr. da mu za pogodovanje prilikom odabira izvršitelja isplate određenu novčanu nagradu, dok je II. okr. prihvatio zahtjev I. okr. i obećao mu isplatu zatraženog novčanog iznosa ukoliko društvu čiji je zastupnik osigura dobivanje i izvršenje navedenog posla. Nakon što je navedeni posao realiziran, I. okr. je od II. okr. u dva navrata tijekom siječnja i veljače 2016. godine preuzeo obećanu novčanu nagradu. USKOK u koordinaciji s Vojnom policijom i PNUSKOK-om nastavlja provođenje kriminalističkog istraživanja.