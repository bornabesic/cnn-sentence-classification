Foto: Privatni album, Makerbuino.com  ALBERT GAJŠAK ima samo 18 godina, a već je razvio proizvod koji će, po svemu sudeći, biti vrlo uspješan na svjetskom tržištu. Ovaj 18-godišnji maturant matematičke gimnazije iz Karlovca tri godine razvijao je igraću konzolu MAKERbuino koja podsjeća na legendarni Nintendov GameBoy, a koja zapravo služi u edukativne svrhe jer ju je prije korištenja potrebno sastaviti, što korisnicima djeci omogućuje prolazak kroz razne tehničke aktivnosti - od lemljenja do programiranja. U prva tri dana prikupljeno 10 tisuća dolara Da je proizvod vrlo zanimljiv pokazuje i vrlo uspješna crowdfunding kampanja na Kickstarteru kroz koju je samo u prva tri dana prikupljeno 10 tisuća dolara, što je bio i ciljani iznos, da bi sada već bili iznad 25 tisuća dolara. "U samo 3 dana naš projekt je dosegnuo goal od 10 tisuća dolara, a sada se već penjemo i preko 25 tisuća. Osjećaj je nevjerojatan, svi smo iznenađeni ovakvim odazivom i podrškom Kickstarter kampanje. Znali smo da se ljudima projekt sviđa jer smo prethodno već 3 godine proučavali tržište i u zadnjih godinu dana posjećivali sajmove, prodavali beta tester setove i održavali testne radionice. U svim navedenim aktivnostima ljudi su reagirali jako pozitivno, ali usprkos tome ovako brzo prelaženje cilja financiranja bilo je neočekivano. Kada smo premašili naš Kickstarter goal, bilo je to veliko slavlje. Prijatelji i ljudi koji su podržali kampanju su čestitali na cesti, u živo i zatrpavali naše email adrese i profile na društvenim mrežama.  Naravno, kampanja još uvijek nije gotova! Dapače, traje još 16 dana u kojih ćemo predstaviti nekoliko proširenih ciljeva financiranja naše kampanje za čije dostizanje  emo dodavati različite zanimljive mogućnosti I funkcionalnosti uređaja. Zanimljivost u ovom svemu jest da kada registrirate project na Kickstarter servisu, Karlovac ne postoji u njihovoj bazi podataka tako da sam za grad u kojem je projekt smješten morao staviti Zagreb", kaže Albert.  "Što kada bi se barem dio od tih 6 sati potrošenih na igranje videoigara pretvorilo u STEM learning time?" Važnost tehničke edukacije postala je top tema i u hrvatskoj javnosti, prvenstveno zahvaljujući Croatian Makersima Nenada Bakića, koji je uspio ugurati, prvo robotiku, a kasnije i BBC micro:bit u škole. Na ideji kako približiti tehničku edukaciju mladima nastao je i Makerbuino, koji je, kako kaže Albert, zapravo edukativni alat zamaskiran u oblik igraće konzole. "U današnjem svijetu moderne tehnologije sve više djece i mladih provodi vrijeme igrajući videoigre na igraćim konzolama, tabletima, pametnim telefonima (istraživanja kažu da mladi i djeca starija od 13 godina potroše u prosjeku 6 sati tjedno igrajući videoigre). Sve popularnije su različite naprave, kitovi, programi, knjige, radionice koje su orijentirane poučavanju tzv. STEM znanstvenih disciplina (Science, Technology, Engineering, Mathematics) pomoću kojih se mladež 21. stoljeća pokušava zainteresirati i naučiti nešto korisno. Razmišljali smo na ovaj način: 'Što kada bi se barem dio od tih 6 sati potrošenih na igranje videoigara pretvorilo u STEM learning time?'. Imajući to pitanje na umu, MAKERbuino smo izradili kao spoj između ljubavi prema videoigrama (koju danas dobar dio mladih osjeća) i prilike za učenje STEM znanosti. Ovo je zapravo edukativni alat zamaskiran u oblik igraće konzole", kaže Albert.  MAKERbuino je pogodan za djecu stariju od 11 godina. Dolazi nesastavljen, a kroz proces sastavljanja djeca se upoznaju s hardverom i softverom, leme, programiraju da bi na kraju dobili rezultat - potpuno funkcionalnu igraću konzolu.    Kroz igru se uči sve - od lemljenja do programiranja "MAKERbuino je uradi-sam prijenosna igraća konzola nalik na Nintendov GameBoy. Dolazi nesastavljena (u dijelovima), korisnik konzolu sastavlja prema uputama koje su svima dostupne besplatno na internetu. U procesu sastavljanja i korištenja konzole prolazi se kroz raznovrsne korisne i zanimljive tehničke aktivnosti: lemljenje, poznavanje osnova elektronike i osnovnih elektroničkih komponenti, programiranje mikroračunala, proširivanje igraće konzole vlastitim softwareskim i hardwareskim dodacima itd. U današnje doba djeca i mladi preferiraju i konzumiraju medijski sadržaj u obliku video igara. MAKERbuino je spoj te ljubavi spram video igrama i čudesnog svijeta tehnike i uradi-sam elektronike. Drugim riječima, zbog toga što je MAKERbuino igraća konzola koja za stvarno radi i igra igrice, djeci i mladima je to zabavno i zanimljivo do te mjere da ne mogu dočekati da sastave uređaj i zapravo ne shvate da su u procesu sastavljanja konzole nešto novo i korisno naučili. Proizvod je namijenjen svima koji su 11+ i žele na zabavan način nešto korisno naučiti. Spomenuti edukacijski materijal pisan je na način tako da netko s vrlo malo predznanja može uz pomoć MAKERbuina naučiti kako lemiti, kako MAKERbuino igraća konzola (i računala općenito) funkcioniraju, kako isprogramirati mikroračunalo i kako izraditi vlastitu videoigru… Hardware i software konzole je open source, što znači da je shema, programi, videoigre i engine na kojoj je konzola zasnovana dostupan na internetu svima koji su voljni uređaj hakirati, moddati, proširivati…", pojašnjava Albert.  Albert Gajšak (u sredini) s ocem Zoranom i mlađim bratom Emilom S 11 godina dobio na poklon set za male elektroničare i tako je sve krenulo  Na sličan način i sam Albert se zaljubio u tehniku. Na poklon od oca dobio je set za male elektroničare i tako je sve krenulo. "Moj otac Zoran Gajšak najzaslužniji je za moj interes za elektroniku, mikroračunala I tehnologiju općenito. Kad sam imao otprilike 11 ili 12 godina otac je odlučio iskušati nešto novo i umjesto Lego kocaka, kojima se muška djeca te dobi obično zabavljaju, pokloniti mi 'set za male elektroničare'. Sjećam se da je imao puno federića i žičica s kojima su se mogli raditi neki elementarni sklopovi, veoma pojednostavljeno, ali zbog tog seta osjećao sam se kao pravi znanstvenik. Kasnije sam prešao na mehanotehničke setove koji su se kombinirali s elektronikom, pa radionice robotike, elektronike i programiranja u karlovačkoj Zajednici tehničke kulture i…. evo me ovdje. Naravno, na putu do ove Kickstarter kampanje nije doprinio samo moj otac već niz veoma talentiranih profesora, mentora i prijatelja koji su većinom bili vezani uz karlovačku ili hrvatsku Zajednicu tehničke kulture. U prostorijama Karlovačke zajednice tehničke kulture smješten je naš startup zahvaljujući suradnji s tom ustanovom koja me je prije sedam godina prihvatila kao novopridošlicu i naučila osnovama osnova", kaže Albert. U priču se uključio i Tomislav Car iz Infinuma U projekt je uključen i Tomislav car suvlasnik i direktor poznate softverske tvrtke Infinum iz Zagreba. "Tomislava Cara upoznao sam u početku 2016. godine slijedom okolnosti. U to doba natjecao sam se zajedno s kolegom iz Karlovca na natjecanjima iz robotike i trebale su nam donacije za elektroničke komponente pa smo se odlučili slati upite na poznatije informatičke firme u RH. Jedna od rijetkih koja nam je zapravo odgovorila bio je Infinum – tvrtka koja je nas robotičare pozvala na razgovor da im pokažemo čime se bavimo i donirala za kupnju elektroničkih komponenata.  Od tada ostao sam s Tomislavom u kontaktu i ponovno smo se spojili pri kraju 2016. kada me Tomislav zapitao kakav je to projekt na kojem radim, nakon jednog istupa u medijima. Tada je počela naša suradnja, točnije Tomislav je investirao u razvoj MAKERbuino projekta što je u konačnici omogućilo izlaženje na Kickstarter servis s kampanjom našeg projekta", kaže Albert. Planirao je na fakultet u inozemstvo, ali sada ostaje u Hrvatskoj Albert je trenutno učenik završnog razreda Gimnazije u Karlovcu, matematički smjer, a iako je razmišljao upisati fakultet u inozemstvu, ovaj projekt zadržat će ga u Hrvatskoj. "U planu su prvotno bili strani fakulteti od kojih sam odustao jer bi upis na strani fakultet ujedno značio i kraj bavljenja s mojim startupom. Za sada je plan i želja upis na zagrebački Fakultet elektrotehnike i računalstva i skoro seljenje projekta u Zagreb gdje ću zajedno sa članovima tima i suradnicima nastaviti razvijati, proizvoditi i prodavati MAKERbuino", kaže Albert.