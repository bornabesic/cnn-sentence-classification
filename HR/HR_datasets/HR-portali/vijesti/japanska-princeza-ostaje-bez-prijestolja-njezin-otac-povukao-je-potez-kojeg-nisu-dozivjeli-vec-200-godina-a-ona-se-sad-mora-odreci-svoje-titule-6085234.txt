Najstarija unuka japanskoga cara Akihita (83), princeza Mako (25) uskoro će se zaručiti i udati za bivšeg kolegu s tokijskoga Međunarodnog kršćanskog sveučilišta te udajom za njega postati pučanka s obzirom na to da se u skladu sa strogim pravilima mora odreći svoje titule. U skladu sa strogim pravilima, u Japanu žene nemaju pravo naslijediti tron te nakon udaje ne smiju imati titulu. U petak se odlučuje i o zahtjevu cara Akihita da abdicira, što je prvi put u posljednja dva stoljeća da vladar Japana donese takvu odluku. Mako se udajom za Kei Komuru (25), koji je, kako prenosi državna televizija NHK "ljubitelj oceana i skijanja te mladić koji u slobodno vrijeme svira violinu i rado kuha", odriče titule bez obzira na to što je Akihitova unuka. Kad jednom izgovori sudbonosno "da", lišena je carskoga statusa i postaje pučanka. Keija Komuru je princeza upoznala prije pet godina u jednom restoranu u Tokiju gdje je on radio kao promotor japanskog turizma. Na Međunarodnom kršćanskom sveučilištu u Tokiju Mako je diplomirala umjetnost i kulturu, a Kei je pri kraju studija prava i na praksi je u jednom tokijskom odvjetničkom uredu. Princeza je neko vrijeme provela na studentskoj razmjeni u Edinburghu i u Leicesteru, a trenutačno je zaposlena kao istraživačica u muzeju Sveučilišta Tokio te dovršava doktorsku radnju. Navodno je Mako Keija upoznala sa svojim roditeljima koji njihov brak odobravaju. Komuro nije želio komentirati razvoj događaja. "Nije pravi trenutak za izjave, no sigurno ću progovoriti kada za to dođe vrijeme", kazao je.  I ured carske obitelji odbio je komentirati informacije i napise u medijima.