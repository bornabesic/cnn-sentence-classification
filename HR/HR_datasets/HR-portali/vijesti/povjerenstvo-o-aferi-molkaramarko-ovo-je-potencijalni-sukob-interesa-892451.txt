Foto: FAH  NAKON objave da je MOL-ov savjetnik Jozo Petrović poslovao s tvrtkom Karamarkove supruge, oglasilo se Povjerenstvo za sprječavanje sukoba interesa. U ovoj fazi, objasnila je predsjednica Dalija Orešković, ne postoji povreda zakona.  Sama činjenica da je tvrtka supruge prvog potpredsjednika Vlade poslovala s konzultatima MOL-a nije sporna, objasnila je u razgovoru za Media servis Dalija Orešković.  "Nije sporno i nije zabranjeno. To samo ukazuje da postoji određena interesna povezanost koja može ugroziti objektivnost donošenja odluka i narušiti povjerenje građana u objektivnost donošenja odluka", objašnjava Orešković.  Povjerenstvo će reagirati ukoliko se pokaže da postoje odluke koje su već donesene, a koje ukazuju na sukob interesa.  "Ako se naknadno utvrdi da je u procesu donošenja odluka gospodin Karamarko propustio pravilno upravljati ovom situacijom potencijalnog sukoba interesa, e tada će Povjerenstvo i bez da nas na to bilo tko upozorava, provoditi postupak i utvrditi ono što spada u naš djelokrug rada", rekla je predsjednica Povjerenstva.  U ovoj fazi, objasnila je, Povjerenstvo može postupati samo ako dužnosnik, odnosno gospodin Karamarko, sam od Povjerenstva zatraži upute kako postupati u ovoj situaciji potencijalnog sukoba interesa.