HDZ u 12 sati drži sastanak Kluba zastupnika u Saboru, a u stranku su već jutros stigli Andrej Plenković, Gordan Jandroković, Davor Ivo Stier, Božo Petrov i Zlatko Hasanbegović, prenosi N1. Petrov je izašao iz zgrade HDZ-a oko 11.30 sati. Na pitanje o čemu se razgovaralo na sastanku, rekao je da je bilo više točaka, a na pitanje očekuje li podršku oporbe u Saboru odgovorio je: "Njihov izbor." – Odgovornost za odabir ministara je na mandataru. Nikakvih pritisaka nema. Moj izbor će biti onaj koji će dobiti, siguran sam, podršku na predsjedništvu HDZ-a, podršku naših koalicijskih partnera i u Saboru – rekao je Plenković, koji je komentirao i odlazak Ivana Tepeša u Europski parlament. – Zakon je takav, bio je osmi na listi. Mislim da je to činjenica. Je li primjereno, nije na meni da odlučim – rekao je. N1 javlja i da je još uvijek aktualni ministar kulture Hasanbegović rekao da je došao kako bi potpisao administrativne papire u vezi s  današnjim konstituiranjem Sabora, ali nije odgovorio na pitanje ostaje li ministar kulture. Jandroković je rekao da će ministri biti izabrani u idućih nekoliko dana.  – Ima li nervoze, ne znam. Možda neki jesu nervozni, ali vjerujem da velika većina i kandidata i svih čelnih ljudi u stranci vrlo racionalno i razumno gledaju na taj proces. Treba imati strpljenja, nije ministarsko mjesto jedino koje je bitno. Postoji čitav niz mjesta, kako u Vladi, tako i u parlamentu, u stranci i raznim drugim tijelima državne vlasti, i vjerujem da će se pronaći mjesto za one koji znaju obavljati svoj posao – rekao je Jandroković. >> Plenković: Ministri će biti oni za koje se ja odlučim, o tome ćemo idući tjedan Ivan Tepeš komentirao je činjenicu da će sa samo 774 preferencijalna glasa postati zastupnik u Europskom parlamentu. – Zakon je takav. Idemo na razgovor s gospodinom Plenkovićem. To je to – rekao je Tepeš, prenosi N1. Komentirao je i navode Ruže Tomašić, koja je spominjala ugovore koji priječe njegov odlazak u Europski parlament dok je ona tamo zastupnica. – Neka ih pokaže! Ja ne znam za takve sporazume – rekao je Tepeš. Nakon sastanka rekao je da su zasad samo dogovorili preliminarni razgovor. 