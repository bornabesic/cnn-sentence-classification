– Sada sam se nečega sjetio i zbog toga želim prekinuti s davanjem iskaza – kazao je u četvrtak u sudnici Općinskog građanskog suda u Zagrebu doktor Jure Mihovilović koji je bio pozvan kao svjedok u postupku u kojem Amir Mafalani od Republike Hrvatske traži 75.000 kuna zbog nehumanih uvjeta te nepružanja adekvatne medicinske skrbi u kaznionici u Lepoglavi gdje služi kaznu od 2012. radi sudjelovanja u ubojstvu Ive Pukanića i Nike Franića. Mihovilović, koji je u Lepoglavi radio od 2008. do 2014., time je izazvao pomalo nesvakidašnju situaciju u sudnici jer je dio njegova iskaza već bio ušao u sudski zapisnik, a on je inzistirao na tome da bez Mafalanijeva pristanka ne želi iznositi podatke o njegovu zdravstvenom stanju.  Kako Mafalanija u sudnici nije bilo, njegova odvjetnica u tom trenutku nije mogla saznati slaže li se on s tim da dr. Mihovilović pred novinarima govori o njegovu zdravstvenom stanju pa je stoga predloženo da se sudski postupak zatvori za javnost kako bi dr. Mihovilović mogao slobodno nastaviti s davanjem iskaza. Kako bi sutkinja mogla odlučiti o isključenju javnosti s glavne rasprave, morala je odgoditi ročište, pa je zbog toga i svjedok koji je bio Mafalanijev cimer u ćeliji, a koji je u Zagreb došao iz Opatije – dolazio uzalud.  U dijelu iskaza doktora Mihovilovića koji je ušao u sudski zapisnik, kazao je kako je Amir Mafalani u kaznionicu u Lepoglavi primljen u prosincu 2012. godine te da je prilikom dolaska naveo da ima ozljedu desne šake koju je operirao prije desetak godina. – Osim toga rekao je i da nikada nije teže bolovao te da kod dolaska u kaznionicu nije imao drugih zdravstvenih tegoba. U njegovu zdravstvenom kartonu evidentirano je da je od dolaska do travnja 2014. petnaest puta bio na pregledima u ambulanti opće medicine  – potvrdio je doktor Mihovilović. >> Mafalani: Vrištao sam dok su mi gnječili testise