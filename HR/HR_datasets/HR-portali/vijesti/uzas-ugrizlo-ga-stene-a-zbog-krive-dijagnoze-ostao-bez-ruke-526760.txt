Michael Cole (40) iz Dorseta u Velikoj Britaniji ostao je bez ruke nakon što ga je ugrizlo štene zlatnog retrivera, javlja Daily Mail. "Sve je počelo kao mala nezgoda. Naš štenac Harley je pokušavao zgrabiti hranu s mog tanjura, ali moja ruka je bila brža i psić me ugrizao. Sada ću biti invalid do kraja života", kaže Michael. Sljedeće jutro Michaelu je natekla ruka te je osjećao mučninu i dezorijentiranost. Njegova supruga Ffyona (43) nazvala je liječnika, no on mu je odbio propisati antibiotik i posjetiti ga da provjeri u kakvom je stanju. Umjesto toga, propisao mu je lijekove protiv mučnine. Nekoliko sati kasnije telefonski je kontaktirala Nacionalnu zdravstvenu službu. Ubrzo je stigla ekipa Hitne pomoći i dijagnosticirala sepsu. Michael, koji također ima dijabetes i poremećaj imunološkog sustava, proveo je dva tjedna u bolnici na aparatima. Bio je na šest operacija, a liječnici su mu kazali kako vjerojatno neće izvući. Na kraju su mu amputirali desnu ruku da bi mu spasili život. Michael je podigao tužbu protiv NHS-a jer smatra da su trebali ranije dijagnosticirati problem i spasiti mu ruku. "Imamo hrpu sličnih slučajeva gdje pacijenti nisu dobili pravovremenu liječničku pomoć", rekla je njegova odvjetnica Rebecca Brown. Od sepse godišnje umre 44.000 ljudi u Velikoj Britaniji, više nego od raka prostate, dojke ili crijeva zajedno. Bolest se može relativno lako liječiti, ako se na vrijeme detektira. Međutim, u mnogim slučajevima ljudi, pa čak i liječnici, nisu svjesni simptoma koji upućuju na bolest. Naime, u ranoj fazi znakovi sepse mogu djelovati kao gripa ili crijevnu virozu.