Foto: 123rf NEKADAŠNJI grčki premijer Konstantinos Micotakis umro je danas u dobi od 98 godina, objavila je njegova obitelj.   "Umro je u jedan sat nakon ponoći okružen osobama koje su ga voljele i koje je on volio", stoji u priopćenju.   Rođen 1918., Micotakis se iz političkog života povukao 2004. nakon najduljega parlamentarnog staža u grčkoj politici.   Grčki je političar premijersku dužnost obnašao od 1990. do 1993., a član parlamenta je bio bez prekida od 1946., uz izuzetak desetogodišnje stanke, za vrijeme i neposredno nakon razoblja kad je Grčkom vladala vojna hunta od 1967. do 1974.   Tijekom "Diktature pukovnika" 1967. uspio je pobjeći u Pariz, gdje je živio u egzilu do povratka u demokratsku Grčku 1974. Crna ovca lijevog centra  Unatoč demokratskim kvalitetama, Micotakis je postao crna ovca grčkoga lijevog centra jer je odigrao značajnu ulogu u padu vlade Georgesa Papandreua 1965.   Na čelu konzervativne stranke Nove demokracije bio je od 1984. do 1993. Bio je i glavni protivnik Papandreuova sina, Andresa, čelnika grčke socijalističke stranke Pasok.   Micotakis potječe iz moćne kretske obitelji. Nećak je jednog od najvećih grčkih državnika i višestrukog pobjednika na grčkim izborima Alafteriosa Venizelosa. Micotakisova baka bila je Venizelosova sestra i upravo ta rodbinska povezanost mladom je pravniku s Krete omogućila da iskoristi političko nasljeđe svojeg ujaka Elefteriosa.