Screenshot: YouTube NOVINAR portala Balkan Insight Igor Spaić u nedavnom članku donosi priču o vojniku Srpske Krajine, kojeg su spasili pripadnici njemu neprijateljske vojske. U nastavku prenosimo dijelove njegovog članka. "Nikola Barišić prošlog je petka otputovao u Travnik u središnjoj Bosni kako bi donirao 3000 eura bolnici koja ga je spasila te kako bi pozdravio liječnika koji mu je amputirao noge 1995. godine, nakon što je kao srpski vojnik nagazio na minu i devet dana proveo na planini čekajući smrt. Doktor Mirsad Granov s drugim članovima tog ratnog tima, doktorom Zlatanom Živanovićem i doktorom Zoranom Banjcem, toplo ga je dočekao i primio njegov poklon za opremu kao donaciju". Devet dana na planini "Barišić se za vrijeme rata borio za takozvanu Srpsku Republiku Krajinu, i odbio se predati za vrijeme Operacije Oluja, pa je pobjegao pred Hrvatima. Odlučio je pješice otići u Srbiju preko bosanskih planina. No, potkraj kolovoza na planini Komar nagazio je na minu. Izgubio je stopalo i proveo je devet dana u napuštenoj kolibi u šumi samo pijući vodu. Uskoro je naišla trupa drugih neprijatelja, bošnjačke vojske. Bosanski Srbi i Bošnjaci nemilosrdno su se borili tijekom rata, a posebno 1995. godine, do završetka rata Daytonskim mirovnim sporazumom u studenome. Nekoliko mjeseci prije pada Krajine, bosanski Srbi izveli su masakr kod Srebrenice, u kojem je poginuo velik broj Bošnjaka, i koji je kasnije proglašen genocidom". Spas "Barišić je tada bio sama kost i koža, pa si je odlučio skratiti muke i dao je vojnicima do znanja da je u kolibi. No, oni su ga odveli u bolnicu, gdje mu je dr. Granov prvo amputirao ranjenu nogu, a na početku studenog i drugu nogu, koja mu se smrzla dok je bio na planini. Granov je cijelo vrijeme pazio na njega, a na početku 1996. godine, nakon završetka rata, Barišić je otišao u Srbiju. Ipak, nije zaboravio na svoje spasitelje. Danas živi u Batajnici pokraj Beograda, a najveća mu je želja bila ponovno vidjeti dr. Granova. To mu se ostvarilo pokraj travnja, kada je Granov doputovao u Beograd na kongres. Lokalne Krajiške novine organizirale su im susret u restoranu u Novom Sadu. Granov je doveo ženu i dva najbolja prijatelja, razmjenjivali su priče iz rata, a Barišić je na kraju ponovno posjetio i bolnicu u Travniku, "mjesto svojega drugoga rođenja". Zaključio je da je u ratu "svatko gubitnik, jer obični čovjek ne želi rat", piše Spaić.