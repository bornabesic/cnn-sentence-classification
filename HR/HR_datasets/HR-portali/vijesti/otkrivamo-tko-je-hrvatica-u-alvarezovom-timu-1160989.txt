Antonio Alvarez III. danas je sa svojim timom preuzeo restrukturiranje Agrokora, a osim njega, oči hrvatske javnosti bile se uperene u Mariju Šimović, jedinu Hrvaticu u njegovu timu. Za Šimović je Alvarez rekao kako su "sretni što je imaju". Kako Večernji doznaje, Marija je rođena 1969. u Sydneyu, gdje je 1997. diplomirala matematiku na Tehničkom fakultetu.  U Sydneyu je završila i Fakultet menadžmenta, a nakon što je bila direktorica u nekoliko australskih tvrtki, posljednjih godina živi u Velikoj Britaniji. U tvrtki Alvarez& Marsal stariji je direktor u Sektoru za unapređenje korporativnog poslovanja. Ima više od 25 godina radnog iskustva na najvišoj menadžerskoj razini iz područja operacija, lanca opskrbe i upravljanja promjenama za globalno priznate „blue chip“ organizacije. Inače Marijin otac, pokojni Martin Šimović rođen je u Zvirovićima u Hercegovini, odakle je pedesetih godina prošlog stoljeća emigrirao u Australiju. Tamo je krajem šezdesetih upoznao suprugu Anu, rođenu Perica, koja je u Sydney došla iz rodnih Stankovaca. Marija ima još dva brata i sestru koji žive u Sydneyu. Ima bogato konkretno operativno iskustvo u sektorima maloprodaje, zdravstvene zaštite, transporta, logistike i avijacije. Kako navode u njezinoj biografiji iz Agrokora, prethodno je radila za IAG (International Airlines Group), gdje je vodila formiranje zajedničkog uslužnog centra u središnjoj Europi, centralizirajući i relocirajući funkcije s lokacija diljem Europe. Prije toga nadgledala je važnu reviziju cjelokupne nabave IAG-a, troška na razini £13 milijardi, što je za rezultat imalo kontinuirane godišnje uštede od više desetaka milijuna funti. Obnašala je visoku funkciju u strategiji/M&A za vodećeg proizvođača hrane u Velikoj Britaniji, bila je na položaju direktorice organizacije Nuffield Hospitals (20 privatnih bolnica) i imala upravljačke pozicije u tvrtkama Pepsi i YUM Restaurant International. >>Ovo je devet stručnjaka s kojima Alvarez želi vratiti Agrokor u život >>Alvarez: Situacija je vrlo teška i ozbiljna, nema nikakvog jamstva da ćemo uspjeti 