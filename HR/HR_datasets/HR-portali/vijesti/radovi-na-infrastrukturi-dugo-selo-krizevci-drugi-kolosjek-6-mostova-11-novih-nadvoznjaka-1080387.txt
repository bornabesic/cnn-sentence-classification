U središnjici HŽ Infrastrukture danas su potpisani ugovori za rekonstrukciju postojećeg i izgradnju drugog kolosijeka na dionici pruge Dugo Selo – Križevci. Vrijednost projekta, koji obuhvaća izvedbu i nadzor radova, iznosi milijardu i 254 milijuna kuna, od čega je 85 posto financirano iz EU sredstava dok se preostalih 15 posto financira nacionalnim sredstvima. Svečanosti potpisivanja prisustvovali su prvi potpredsjednik Vlade RH Tomislav Karamarko, ministar regionalnoga razvoja i fondova Europske unije Tomislav Tolušić, ministar pomorstva, prometa i infrastrukture OIeg Butković i ministar graditeljstva i prostornog uređenja Lovro Kuščević. – Iznimno sam sretan što napokon ugovaramo ovako veliki projekt u željeznicama, ali i zabrinut jer je do sad priprema ovakvog projekta trajala sedam i pol godina. Ako nastavimo raditi kako se do sada radilo, to nas neće nigdje dovesti. Vjerujem u novi put kojim sada kročimo, jer samo zajedničkim radom i koordinacijom možemo uspješno realizirati ovakve projekte – izjavio je ministar Tolušić. HŽ Infrastruktura potpisala je ugovore sa zajednicom ponuditelja koju čine hrvatske tvrtke DIV d.o.o., Dalekovod d.d. i Zagreb-Montaža d.o.o., dok je ugovor za provođenje nadzora nad radovima potpisan sa zajednicom ponuditelja koju čine hrvatske tvrtke SGS Adriatica i Investinženjering. Početak radova planira se tijekom ljeta 2016., a svi radovi trebaju biti dovršeni u prvoj polovini 2020. godine. Planirane aktivnosti u okviru projekta uključuju, pored obnove postojećeg i izgradnje drugog kolosijeka na cijeloj pružnoj dionici dužine 38,2 km, izgradnju 6 mostova od kojih dva cestovna i rekonstrukciju postojećih sedam mostova, ukidanje 17 željezničko-cestovnih prijelaza i dvaju pješačkih prijelaza te gradnju 11 novih nadvožnjaka, jednog podvožnjaka i šest pothodnika, nadogradnju stabilnih postrojenja električne vuče, modernizaciju signalno-sigurnosnih i telekomunikacijskih uređaja te izgradnju 25 kilometara servisnih cesta. Obuhvaćena je i obnova željezničkih kolodvora Dugo Selo, Vrbovec i Križevci, obnova stajališta Božjakovina i Repinec te izgradnja novog kolodvora Gradec. Po završetku svih planiranih zahvata na dionici Dugo Selo – Križevci vlakovi će moći voziti brzinom od 160 km/h. Dodatno će se povećati sigurnost prometa, kapacitet pruge i kvaliteta života ljudi uz prugu, a vrijeme putovanja će se skratiti. >> EK: Novi plan za HŽ Cargo ili mora u stečaj 