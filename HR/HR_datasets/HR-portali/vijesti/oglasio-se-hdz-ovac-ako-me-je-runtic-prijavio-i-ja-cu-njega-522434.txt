Nakon što je Božo Petrov u intervjuu za N1 izjavio kako je jedan HDZ-ovac iz Vinkovaca htio potkupiti njihovog zastupnika Hrvoja Runtića, sada se oglasio Drago Veselčić, koji se našao prozvanim. Priopćenje Drage Veselčića prenosimo u cijelosti: "U cilju istinitog i cjelovitog informiranja javnosti te zaštite moje privatnosti, ugleda i časti, a u povodu teških kleveta koje su na moj račun iznijeli saborski zastupnik Mosta Hrvoje Runtić i predsjednik Mosta Božo Petrov, dajem sljedeće priopćenje. Davor Runtić, otac zastupnika Hrvoja Runtića, i ja smo dugogodišnji obiteljski prijatelji - još otkad smo zajedno bili ratni izvjestitelji. Redovito komuniciramo pa smo se tako sami dogovorili, bez ičijeg utjecaja ili poticaja sa strane, da se ove subote popodne nađemo i popijemo kavu u jednom restoranu u Vinkovcima. I to u društvu svojih supruga.  U našem dvosatnom obiteljskom druženju tek smo minutu-dvije posvetili Davorovu sinu Hrvoju, osvrnuvši se na pitanje treba li i hoće li dati potporu Vladi RH. I to je apsolutno sve iz našeg razgovora - što jamčim pod punom kaznenom i moralnom odgovornosti - a da se ticalo aktualne političke situacije. Stoga sam, moram priznati, ostao zgrožen današnjim optužbama Hrvoja Runtića i Bože Petrova da sam tobože sudjelovao u "pokušaju podmićivanja" dotičnog zastupnika Mosta. Takve optužbe ne samo da su lažne, nego su i komične. Zar vjerujete da bi se itko u takvo što upuštao pred svjedocima - a podsjećam da su na prijateljskom druženju bile i naše supruge - i to u prepunom restoranu?! Molim političare poput Hrvoja Runtića i Bože Petrova da svoje političke prijepore ne rješavaju preko leđa mene i moje obitelji, lažno me optužujući i klevećući. Ako je istina da me g. Hrvoje Runtić, kako sam navodi u medijskim istupima, prijavio policiji za tobožnji "pokušaj podmićivanja", najavljujem već sada da ću protiv njega podnijeti kaznene prijave za lažno prijavljivanje i svjesno dezinformiranje javnosti". Na Veselčićevo priopćenje sad je pak odgovoio Runtić koji mu poručuje da ne uvlači njegovu obitelj u političke igre. - Odgovorno tvrdim da Veselčić laže. Slobodno neka me prijavi i poručujem mu da možemo zajedno na detektor laži - rekao je za Večernji.hr. Runtić je upozorio HDZ i Veselčića da ne uvlače njegovu obitelj u 'svoje političke svinjarije'.  - Poručujem Veselčiću da ne dira moju obitelj! Ako on i HDZ imaju nešto protiv mene, ja sam im na raspolaganju i ne bojim ih se. Ali, neka ne uvlače u svoje svinjarije mojeg starog oca i moju obitelj. Mi nismo blagajnice Konzuma koje će gaziti, rekao je. Na Veselčićevu najavu da će ga tužiti za klevetu, Runtić je rekao da je spreman. - Ja nikada nisam koristio svoj imunitet i spreman sam se suočiti i svjedočiti. Stojim institucijama na raspolaganju i spreman sam na sve, zaključio je Runtić. 