Nakon što nije postigao rezultate uvredljivim i histeričnim napadima na čelnike EU, koji su njemu i njegovim ministrima zabranili sudjelovanje na skupovima turskih državljana u povodu kampanje za referendum u Turskoj, Erdoğan će u svoju korist probati iskoristiti migrante od čijeg vala strepi cijela Europa. Naime, Turska je zaprijetila da će poslati 15.000 izbjeglica mjesečno u zemlje članice Europske unije, upozorivši kako bi mogla raskinuti sporazum s EU postignut u ožujku 2016. Sramotna naslovnica Turski ministar unutarnjih poslova, Süleyman Soyolu kazao je da Ankara može napraviti pomutnju Bruxellesu tako što će otvoriti put tisućama izbjeglica kako bi preplavili EU. Isto tako, ministar vanjskih poslova Turske, Mevlüt Çavuşoğlu, zaprijetio je kako će Turska raskinuti ugovor o zadržavanju migranata. Na Erdoğanove prijetnje o puštanju migranata odmah je došao i odgovor Srbije koja kaže da je spremna očuvati svoje granice te da će, u slučaju da Turska pusti tri milijuna migranata, na granicu uz policijske jedinice poslati i jake snage Vojske Srbije koje će imati ovlaštenje da upotrijebe i oružje kako bi spriječile prodor migranata. Od Erdoğana više ništa nije iznenađujuće i svaki dan izlazi s kontroverznim i provokativnim izjavama što analitičari tumače kako je u njemu zavladala nervoza zbog straha da referendum, koji bi mu dao ovlasti da postane sultan, ne prođe zbog nedostatne podrške. Tako je Erdoğan kritizirao EU i zbog njezinih presuda koje dopuštaju tvrtkama da zabrane osoblju nošenje islamskih marama. “Sramotno za EU. Dolje s vašim europskim načelima, vrijednostima i pravdom... Počeli ste sukob između križa i polumjeseca, nema drugog objašnjenja”, rekao je Erdoğan u sjeverozapadnoj pokrajini Sakaryji, naglasivši kako je to “početak vjerskog rata”. U međuvremenu, na naslovnici turskog provladinog dnevnika, osvanula je fotomontaža Angele Merkel s brčićima i nacističkom uniformom. „Ženski Hitler”, piše u naslovu dnevnik Günes dodavši još kukasti križ i natpis “Frau Hitler” te “ružna tetka” preko fotomontaže Angele Merkel koja zauzima tri četvrtine naslovnice dnevnika. Naslovnica se pojavila nakon što je turski predsjednik Erdoğan optužio Njemačku i Nizozemsku za “nacističku praksu” nakon što su te dvije zemlje zabranile na svojem tlu održavanje okupljanja u korist referenduma o proširenju njegovih ovlasti. Pravo glasa na turskom referendumu ima oko tri milijuna Turaka koji žive u europskim državama, od kojih polovina živi u Njemačkoj. “Vratite se u Tursku” Istodobno, Ankara je djelomično blokirala svoje sudjelovanje u nekim projektima NATO-a, uključujući i političke događaje i vojne vježbe, zbog diplomatskog spora oko otkaza turskih skupova u nekoliko europskih zemalja. Austrijsko Ministarstvo obrane potvrdilo je tursku blokadu. Glasnogovornik ministarstva Stefan Hirsch kazao je da je “turska blokada austrijskih partnera programa s NATO-om počela još prije nekoliko mjeseci“, ističući kako bi potez Ankare mogao izazvati probleme u bliskoj budućnosti, kao što su “pripreme misije na Kosovu, jer postoje zajednički programi obuke.” U verbalni rat Turske protiv EU uključio se i njemačko-turski prvak u boksu, 36-godišnji Ünsal Arik, nazvavši Erdoğana kukavicom koja se ne usudi izići iz kuće bez “500 tjelohranitelja”. – Ovaj čovjek je jednostavno zlo! Svaki Turčin, koji se ne uklapa u europsko društvo zapadne civilizacije, zna gdje je zračna luka i neka se vrati u Tursku – žestok je Ünsal Arik. >>Provokacija iz Turske koja je zgrozila Njemačku! Pogledajte fotomontažu Merkel kao Hitlera 