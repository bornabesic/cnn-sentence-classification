Policija i dalje traga za Tunižaninom kojeg se sumnjiči da je počinio teroristički napad u Berlinu, a u medijima se pojavila informacija kako je optuženi neko vrijeme živio kod srpskog državljanina Bobana S. koji je u studenom uhićen u Njemačkoj. Službe i policija su duže vremena imale u fokusu Bobana S. (36) iz Dortmunda koji je jednom već jednom ranije bio uhićen zbog pomaganja Islamskoj državi i slovi za opasnog islamističkog agitatora. Mediji navode kako "njemački Srbin" ima putovnice i Srbije i Njemačke, a ponegdje piše i da je preobraćenik na islam. U sklopu akcije pomagača ISIL-a, Boban S. vrbovao je mlade muslimane i pomogao im da stignu do Sirije ili Iraka gdje bi se pridružili džihadistima, piše Deutsche Welle koji je o njemu priču objavio nakon uhićenja u studenom.  Boban S. nije bio centralna osoba ovih mreža u Dortmundu, ali prema izjavama njegovih prijatelja, nije nimalo bezazlen ili naivan. U stanu od pedeset kvadrata, koji pripada Bobanovoj djevojci Nadini H., do prvog policijskog pretresa, redovno su se održavale konferencije i sastanci s istomišljenicima. Uvijek bi se četvrtkom okupljali odvojeno ili muškarci dugih brada ili potpuno prekrivene žene. Ti bliski svjedoci tvrde kako je ovaj par do prije četiri godine bio potpuno normalan, a katkad je organizirao i kućne zabave i druženja. Tada je najednom sve prestalo, a pola godine kasnije susjedi su sreli Nadine H. potpuno prekrivenu nikabom. Boban S. tražio je da ga zovu Abdurahman, a pod tim imenom nastupao je i kao propovjednik u jednoj prostoriji za molitve koji je vodio u sjevernom dijelu Dortmunda. Lokalni mediji spomenuli su kako Dortmund nije poznat kao uporište podržavatelja ISIL-a pa je strategija širenja mreže bila održavanje tajnih sastanaka u privatnim prostorijama. Savezno državno tužiteljstvo tvrdi kako je S., između ostalog, imao zadatak da istomišljenike i one spremne za front poduči arapskom jeziku i radikalno-islamskom sadržaju.  Boban S. označen je kao osoba koja "vrbuje" i radikalizira ljude indoktrinirajući ih na islamskim seminarima koji su obično bili zamaskirani kao turističke agencije ili privatan prostor. >> Njemačka raspisala nagradu od 100.000 eura za informacije o Anisu Amriju: Osumnjičenog za napad Nijemci su već imali u pritvoru, ali su ga pustili! 