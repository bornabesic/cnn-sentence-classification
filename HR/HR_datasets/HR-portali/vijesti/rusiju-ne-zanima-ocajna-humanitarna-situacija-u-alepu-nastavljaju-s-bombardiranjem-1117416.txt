Rusija je u četvrtak obznanila da nipošto ne kani prekinuti zračne udare u Siriji kao potporu snagama Bashara al-Assada, unatoč pozivima sa svih strana da se zaustavi silovito bombardiranje u Alepu, gdje je humanitarna situacija očajna. Stanje u drugom po veličini sirijskom gradu može se opisati kao "najgora humanitarna katastrofa kakva dosad nije viđena u Siriji" u pet godina rata, upozorio je voditelj UN-ovih humanitarnih operacija Stephen O'Brien. Istaknuo je u Vijeću sigurnosti da je zdravstveni sustav u dijelu grada pod opsadom "pred urušavanjem" i da su "najugroženija" djeca. U pobunjeničkim četvrtima Alepa "stotine" ljudi čekaju na izvlačenje iz medicinskih razloga, a zalihe hrane pokrivaju potrebe tek četvrtine stanovništva, upozorava UN. Glasnogovornik Kremlja Dmitrij Peskov rekao je u Moskvi da će rusko zrakoplovstvo nastaviti "svoju operaciju potpore antiterorističkoj borbi sirijskih oružanih snaga", odbacivši "nekonstruktivne" kritike američkih čelnika iznesene dan uoči prve obljetnice ruske vojne intervencije u Siriji. Alep je pod kišom bomba ruskog i sirijskog zrakoplovstva otkako je propalo primirje koje su 9. rujna potpisali Rusi i Amerikanci. >> Zašto je Bašaru al-Asadu toliko važno da osvoji Alep? >> SAD optužuje Rusiju za barbarizam u Siriji, Moskva kaže - mir gotovo nemoguć 