U mjesecu kada su vladajući imali političke trzavice, ali i kada se propitivao dvogodišnji rad Predsjednice Republike, redovito istraživanje Dnevnika Nove TV Crobarometar pokazuje koliko se promijenila politička scena te tko je u ožujku dobitnik, a tko gubitnik. HDZ ZAUSTAVIO RAST NAKON SEDAM MJESECI – SDP PORASTAO NAKON 5 MJESECI HDZ je i dalje najjača politička opcija ili prvi izbor za ispitanike i uživa potporu od 33,3 posto birača. No nakon sedam mjeseci prvi put bilježi pad potpore. Još je u veljači uživao potporu od 35,1 posto. Naravno, tek bi dva ili tri mjeseca mogla jasnije označiti kako će se kretati rejting HDZ-a – rasti ili padati. SDP nakon pet mjeseci pada, ožujak završava s potporom od 23 posto dok je još mjesec dana ranije uživao potporu od 21,9 posto. I pad HDZ-a i rast SDP-a je unutar statističke pogreške, ali dolazi ususret lokalnih izbora i sigurno je alarm za jednu i poticaj za drugu stranku. MOST OPET TREĆI IZBOR Most nezavisnih lista trenutačno uživa potporu od 8,6 posto birača i na četvrto je mjesto bacio Živi zid koji trenutačno može računati s potporom od 7,3 posto birača, a prije 30 dana imao je 9 posto birača uz svoje ideje.  MALE STRANKE KOJE ODLUČUJU Bandić Milan 365 Stranka rada i solidarnosti uživa potporu od 3,2 posto birača. IDS, iako regionalna stranka, na nacionalnoj razini uživa potporu od 3,1 posto, HNS ima potporu od 2,8 posto, a prije mjesec dana imali su potporu od 1,7 posto. HSS može računati na potporu od 2,3 posto, Pametno na 2,1 posto, a HDSSB na 1,1 posto te Promijenimo Hrvatsku na 1,1 posto. Ostale stranke ne prelaze jedan posto i zajedno osvajaju 3,7 posto, a neodlučnih je 6,5 posto birača.  VLADINE POLITIKE GUBE POTPORU BIRAČA Vlada Andreja Plenkovića svojim politikama među biračima ima toplo-hladnu potporu. Trenutačno više birača ne odobrava Vladine politike ili njih 47 posto, a odobrava ih 41 posto dok ne zna njih 12 posto. 47 posto nezadovoljnika Vladinim politikama drugi je najlošiji rezultat od dolaska nove Vlade u Banske dvore. Prije mjesec dana 45 posto građana odobravalo je Vladine politike, a protiv njih je bilo 42 posto ispitanika.  NAJVIŠE PESIMISTA OD DOLASKA NOVE VLADE Nakon 7 mjeseci Plenkovićeva kabineta 59 posto ispitanika misli kako Hrvatska ide u lošem smjeru odnosno nikad više pesimista. Samo 34 posto ispitanika misli da zemlja ide u dobrom smjeru i tu nema velikog ni pada ni rasta potpore, ali zato se smanjuje broj onih koji ne znaju, sad se samo 7 posto ispitanika tako izjašnjava. KOALICIJA OPSTAJE, ALI ''DIONICE'' MALO PADAJU Nakon 4 mjeseca vjerovanje birača da će koalicija odraditi četverogodišnji mandat, u ožujku dolazi do pada. Sada 73 posto ispitanika misli da će vladajući dočekati 2020. zajedno, još prije mjesec dana to je mislilo 2/3 birača MOSTA i HDZ-a. Neznatno raste, na 19 posto, broj onih koji misle da će se koalicija raspasti i njih 8 posto ne zna ništa o tome. PREDSJEDNICA TOPI POTPORU MEĐU BIRAČIMA Trenutačno rad Predsjednice odobrava 49 posto birača, a ne odobrava njih 43 posto dok njih 8 posto ne zna. Predsjednica ima neznatan pad potpore jer je prije 30 dana njezin rad odobravalo 51 posto ispitanika, a nije odobravalo njih 41 posto. Njezin rad podupire 87 posto birača HDZ-a, ali i 61 posto birača MOSTA, 41 posto birača Živog zida te 21 posto birača SDP-a. TRI INSTITUCIJE ŠKOLSKIM OCJENAMA Predsjednica, kao i mjesec prije, ima školsku „trojku“ ili 2,92, Vlada također ima školsku ''trojku“ ili 2,53. Svoju je ocjenu popravio Hrvatski sabor, i dalje imaju „dvojku“, ali 2,15, prije 30 dana bila je 2,09. DOJAM O POLITIČARIMA Vodeći političari koje pratimo iz mjeseca u mjesec izgubili su na dojmu među biračima. Tako o Predsjednici Republike pozitivan dojam ima 55 posto birača, a ne 60 posto kao prije mjesec dana, dok negativan dojam ima 39 posto ispitanika, a ne 34 posto. Pozitivan dojam o Andreju Plenkoviću ima 52 posto ispitanika, a ne više 56 posto kao u veljači. Istodobno, negativan dojam o premijeru ima 40 posto ispitanika, a prije 30 dana bilo ih je 35 posto. Manje od 50 posto, točnije 45 posto građana ima pozitivan dojam o Boži Petrovu, dok je to u veljači imalo njih 51 posto. A negativan dojam o predsjedniku Hrvatskog sabora ima 45 posto ispitanika u odnosu na 40 iz veljače. Pozitivan dojam o šefu SDP-u Davoru Bernardiću ima 31 posto ispitanika, a negativan njih 46 posto. I on je prije mjesec dana bolje stajao jer je 36 posto građana imalo o njemu pozitivan dojam. Istraživanje provodi Ipsos između 1. i 18. u mjesecu. Podaci se prikupljaju na uzorku od 975 punoljetnih građana iz cijele Hrvatske metodom tajnog izjašnjavanja.