Screenshot: YouTube  LIJEVA koalicija Unidos Podemos okupila je u subotu tisuće pristaša na glavnom madridskom trgu Puerta del Sol gdje je zatražila odlazak s vlasti konzervativne Narodne stranke optužene za korupciju.  Pod parolom "Treba ih izbaciti" organizatori su ispunili trg na kojem je prije šest godina nastao pokret ogorčenih građana koji je 2014. transformiran u političku stranku Podemos (Možemo).    Danas treća stranka po snazi, koja s koalicijskim partnerom Ujedinjenom Ljevicom ima 71 od 350 zastupnika u parlamentu, organizirala je prosvjed kako bi pokazala da i dalje ima podršku naroda ogorčenog nezaposlenošću, mjerama štednje i korupcijom.  "Da, može se!", vikali su okupljeni noseći ljubičasta stranačka obilježja. Simpatizeri su došli iz različitih dijelova zemlje. Podemos je u petak zatražio glasovanje o nepovjerenju vladi no nije dobio potrebnu podršku ostalih stranaka.  Posljednjih tjedana je privedeno više članova i osoba bliskih Narodnoj stranci, na vlasti od 2011., pod optužbom za korištenje javnog novca za financiranje stranke te osobnu korist.  Glasnogovornik vlade te ministar kulture, Iñigo Méndez de Vigo, rekao je u petak kako nema razloga za glasovanje o nepovjerenju vladi. Prema španjolskom zakonu o nepovjerenju vladi može se glasovati ako to podrži 10 posto zastupnika, odnosno njih 35. Također mora uključiti ime kandidata koji bi postao novi premijer u slučaju izglasovanog nepovjerenja vladi za što je potrebna apsolutna većina u parlamentu. Podemos je ponudio svog vođu Pabla Iglesiasa.  Unidos Podemos želi postati najjača oporbena stranka  No druga stranka po broju zastupnika, oporbena Španjolska socijalistička radnička stranka (PSOE), poručila je kako je nastojanje Podemosa "pehar s otrovom" kojim pokušava utjecati na izbore za stranačkog čelnika u toj stranci lijevog centra. PSOE, naime, u nedjelju bira svog novog predsjednika između troje kandidata. PSOE prolazi kroz teške trenutke i gubitak potpore birača.  Narodna stranka je u studenom dobila novi četverogodišnji mandat jer se PSOE suzdržao od glasovanja o vladi omogućivši konzervativcima stvaranje manjinske vlade. Da je glasovao protiv bili bi održani treći parlamentarni izbori jer niti jedna stranka nije dobila natpolovičnu većinu u parlamentu. Ti su izbori mogli dodatno oslabiti PSOE koji strahuje od jačanja Podemosa.  Podemos je, pak, u subotu nastojao pokazati kako narod podržava izbacivanje Narodne stranke s vlasti unatoč nedovoljnoj parlamentarnoj podršci za glasovanje o nepovjerenju. Istovremeno je, dan prije izbora unutar PSOE-a, ponovno htio pokazati kako je Narodna stranka na vlasti zbog potpore PSOE-a.  Na posljednjim izborima Podemos je pridobio mnoge birače PSOE-a te se nastoji prometnuti u najveću oporbenu stranku i prvu snagu ljevice. Španjolska se polako oporavlja od krize no nezaposlenost i korupcija i dalje brinu građane.  Narodna stranka i PSOE mijenjaju se na vlasti gotovo četiri desetljeća a nove stranke Podemos i Građani, stranka centra, ugrozili su tradicionalno dvostranačje.