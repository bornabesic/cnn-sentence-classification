Prije mjesec dana u vojnim krugovima počelo se govoriti da je pokrenuta ozbiljna istraga o remontu eskadrile borbenih zrakoplova, MiG-ova 21, u remontnom zavodu u Odesi, u Ukrajini. Javna je tajna, naime, bila da se nakon povratka navodno remontiranih zrakoplova naši piloti sa sve većim strahom penju u MiG-ove jer su prilikom leta doživljavali brojne otkaze, čak i najvažnijih dijelova zrakoplova, poput radara, hidraulike, pa i – otkaze motora u letu (dva puta)! Sada je Ministarstvo obrane potvrdilo da su “VSOA i Vojna policija u svojim postupanjima došle do informacija kako je potrebno obaviti ponovne i dodatne provjere vezano uz remont i nabavu borbenih zrakoplova MiG-21”. Objašnjavaju da “postoje ozbiljne naznake o zabrinjavajućim radnjama koje mogu utjecati na obrambenu sposobnost Republike Hrvatske”. Istraga nakon smjene vlasti Predstavnici MORH-a predali su kompletnu dokumentaciju USKOK-u, koji je izvijestio kako je počeo provoditi izvide, odnosno kriminalistička istraživanja. Činjenica je da je hitna istraga pokrenuta nakon smjene vlasti, odlaska Ante Kotromanovića i dolaska za ministra Josipa Buljevića. Neslužbeno, brzina kojom su prikupljene indicije o lošem remontu, ili čak nikakvom, te da je u svemu bilo i korupcije, tumači se time što su istrage već provođene unutar sustava, da su svoja saznanja predstavnici VSOA-e predali Vojnoj policiji, nakon čega je cijeli materijal navodno “zamrznut”. Nakon dolaska ministra Buljevića taj je materijal “odmrznut”, a on naložio daljnju istragu i osnovao stručno povjerenstvo koje će morati predložiti što učiniti s preostalim MiG-ovima. Sada su, naime, u letnom stanju tek tri zrakoplova, pet je povučeno iz upotrebe, a ostaje nejasno što se događa s preostala četiri. Da će remont u Ukrajini završiti uz skandal, predviđali su i ozbiljni mediji i stručnjaci još prije tri godine. No, u lipnju 2013. MORH je za izvođača izabrao ukrajinski “Ukrspecexport”. Kotromanović i direktor Dmitrij Peregudov (dobio otkaz nakon povratka u Odesu!?) potpisuju ugovor o remontu sedam naših MiG-ova i dokupu pet remontiranih aviona. Natjecao se i rumunjski Aerostar, no njegova je ponuda bila skuplja za 4,5 milijuna eura, dok su Ukrajinci ponudili “dampinških” 13,9 milijuna eura. Rumunji su priznali transparentnost natječaja, no upozorili su hrvatsku stranu da je ukrajinska cijena “nemoguće mala”, ukazali da je zavod u Odesi izgubio znanja i infrastrukturu te da češki podizvođač nema iskustva s elektronikom i opremom za radionavigaciju i neće uspjeti provesti modernizaciju. I Večernji list je u nekoliko navrata tada prenosio ta upozorenja, kao i sumnje u korupciju. No, sva su ta upozorenja u MORH-u shvatili tek kao podmetanja ljutite konkurencije. Ubrzo se pokazalo da su rana upozorenja bila ispravna. Kako je remont kasnio, HRZ je ostao na dva MiG-a kojima su već iscurili resursi, jer je prošlo 10 godina od remonta u Aerostaru. Prijetila je opasnost da RH izgubi sposobnost zračnog nadzora, pa su im na papiru produženi resursi. Jedan od njih potom se, za proslave Oluje 2014., zapalio i srušio, ali se pilot Stanko Hrženjak uspio katapultirati. Istog dana drugom MiG-u, koji se tek vratio s remonta u Odesi, otkazala je hidraulika, pa se prisilno prizemljio na pistu u Zadru. Nakon kašnjenja od godinu dana, svi MiG-ovi su stigli, no umjesto da prelete, stigli su na kamionima. Nakon sastavljanja na Plesu, glavni probni pilot HRZ-a brigadir Ivan Selak počeo je s letovima. I odmah se vidjelo da ne valja. Mjesecima su trajali probni letovi, pa vraćanja u hangar ZTC-a, gdje su ih naši i Ukrajinci rastavljali i sastavljali. Posao se pokazao sizifovskim, jer nikada nije moglo letjeti ni pola eskadrile, što se vidjelo i na vojnom mimohodu. Zadržati borbene avione Ostaje činjenica da je MORH remont platio oko 140 milijuna kuna, a da za taj novac imamo isto stanje kao i prije remonta. Ponuda je bila jeftinija, no avioni ne lete. Uz indicije da je počinjena i prijevara sa zrakoplovima sumnjivog podrijetla. Naravno da u ovom skandalu ima i političkih očekivanja, da će “nova vlast” dokazivati kontroverze bivše. Trenutačno Hrvatska još ima sposobnost nadziranja svoga neba, no ne zadugo, jer tri aparata nisu dovoljna. I što ako povjerenstvo zaključi da valja prizemljiti i njih jer su leteći sarkofazi? Jasno je da će sada mnogi predložiti ukidanje Hrvatskog ratnog zrakoplovstva. No, general Josip Štimac, bivši zapovjednik HRZ-a, državnom vrhu predlaže da Hrvatska zatraži povrat novca od Ukrajinaca i raspiše novi natječaj za remont drugih MiG-ova 21, mlađih, iz 1980-ih, što su nam Rumunji i Izraelci već nudili. Time bismo, smatra, zadržali borbenu komponentu HRZ-a, a istodobno krenuli i u nabavu novih aviona. Štimac misli da bismo južnokorejskim FA-50 povoljno zadovoljili potrebe, čime bi Hrvatska mogla obavljati i air-policing za susjedne zemlje i obuku naših i stranih pilota. >>Bilo je jasno da se neće ugrađivati novi dijelovi jer se više ne proizvode >>Grabar-Kitarović zabrinuta zbog stanja hrvatskih borbenih zrakoplova