ZAGREB - Predsjednik Hrvatskog sabora Božo Petrov (Most) izjavio je u ponedjeljak da radna skupina dvaju partnera raspravlja o modelima povratka Ine Hrvatskoj, kao i o za Most vrlo važnom pitanju ustavne zaštite pojedinih tvrtki od strateškog interesa, kako se Hrvatskoj ne bi ponovno dogodio "slučaj Ina". "Rekli smo da je jedna od opcija prodaja HEP-a. Zajednička radna skupina dva partnera raspravlja o modelima i vjerujem da će javnost uskoro saznati sve što je potrebno napraviti kako bi se vratila Ina", rekao je Petrov novinarima nakon sjednice Predsjedništva Sabora. "Na samom početku priče, na Badnjak, rekao sam da je izuzetno važno vratiti Inu u hrvatske ruke jer time stječemo energetsku neovisnosti. Sada djeluje radna skupina i dok ona ne završi, te dok ne budemo do svake pojedinosti znali što se treba napraviti, volio bih da se javnosti strpi", kazao je Petrov. Ako će se govoriti o prodaji dionica HEP-a da bi se kupila Ina, Mostu je jako bitno da se Ustavom zaštite tvrtke koje raspolažu s nacionalnim dobrima, prirodnim resursima poput voda, šuma i energetike, kako više ne bi bilo mogućnosti da im se dogodi ono što se dogodilo s Inom. U tom slučaju referendum o HEP-u ne bi ni bio potreban, ističe Petrov. S obzirom da je za ustavne promjene potrebna i potpora SDP-a, Petrov je najavio da će se uskoro naći s predsjednikom SDP-a Davorom Bernardićem s kojim će razgovarati o tom pitanju. "S obzirom na ono što je izjavio gospodin Bernardić ne vidim da će to biti problem. Mislim da nam svima treba biti u cilju napraviti takve izmjene jer je to u interesu svakog građanima", rekao je Petrov. Najavio je da će se na sjednici Sabora, koja počinje u utorak, 17. siječnja, naći 50 točaka dnevnog reda. Sabor će raspravljati o 14 zakonskih prijedloga, među njima i o četiri zakona u hitnom postupku, budući da ih treba uskladiti s europskom legislativom. Predsjedništvo Sabora raspravljalo je, rekao je Petrov, i o planu sjednica do ljetne stanke kako bi se okvirno znalo kada će se sjednice održavati, koliko će trajati i kada će biti pauze. "U cilju nam je da raspravu u sabornici napravimo što je moguće dinamičnijom i konstruktivnijom. Zato idemo s prijedlozima izmjena poslovnika i kodeksa o etičkom ponašanju, o čemu očekujemo prijedloge klubova zastupnika", napomenuo je Petrov. Osvrnuo se i na izbore u Mostu, koji će se najvjerojatnije održati 28. siječnja, te izrazio nadu da će imati protukandidata za mjesto predsjednika stranke. "Ne znam hoću li imati protukandidata. Iskreno, volio bih imati protukandidata i da bude i neka druga osoba koja će preuzeti odgovornost", rekao je. Bačić: 'HDZ nije upoznat s tom idejom' Predsjednik Kluba zastupnika HDZ-a Branko Bačić izjavio je u ponedjeljak u Saboru kako stranačka tijela HDZ-a nisu donijela svoje stajalište o prijedlogu Mosta da se Ustavom zaštite strateške tvrtke koje upravljaju nacionalnim dobrima jer još nisu vidjeli konkretan prijedlog.   "O samom prijedlogu Mosta ne mogu suditi zbog toga što prijedlog nisam vidio. No, nisam sklon čestim promjenama Ustava jer smo bili svjedoci da je prije 2,5 godine SDP krenuo u promjene Ustava, a kako je za to nužan politički konsenzus svih političkih snaga u Hrvatskom saboru, ono u pravilu za sobom povlači niz novih pitanja, što znači da se otvara Pandorina kutija", kazao je Bačić.   Potsjetio je kako su člankom 51. Ustava more, morska obala, šume, zemljišta, zrak već zaštićeni, a Ustav daje mogućnost da se ta dobra dodatno zaštite kroz zakone.   "Načelno držim da su prirodna bogatstva u Hrvatskoj Ustavom zaštićena, a dodatno, snažnija zaštite može se uvesti zakonima. Zakonima koji definiraju poslovanje trgovačkih društva koja brinu i raspolažu prirodnim bogatstvima može se definirati ono što Most želi napraviti kroz ustavne promjene", rekao je Bačić.