Foto: 123rf U 11 zemalja je prijavljeno 152 potvrđene te 216 slučajeva vjerojatne zaraze salmonelom, a vezano uz jaja iz jednog poljskog centra za pakiranje jaja, piše Food Quality News.  Pojava bolesti je zabilježena u Belgiji, Nizozemskoj, Finskoj, Francuskoj, Grčkoj, Luksemburgu, Danskoj, Norveškoj, Švedskoj, Velikoj Britaniji i Hrvatskoj.  U Hrvatskoj je bolest dovela i to smrti 5-godišnjeg dječaka.  SDP-ova europarlamentarka Biljana Borzan progovorila je o tom problemu pred Europskom komisijom prošlog mjeseca. Borzan: Je li Hrvatska postala ugrožena?  "Briga o sigurnosti europske hrane je stvar država članica i njihovih institucija. No, slučajevi salmonele doveli su do toga da se zapitamo je li Hrvatska postala ugrožena od strane slobodnog protoka roba i dobara unutar jedinstvenog tržišta EU-a.  Može li država članica nametnuti strože standarde kontrole i provjere od onih koje primjenjuje Europska unija? Koliko daleko države članice mogu ići u razvijanju samostalnih planova kontroliranja salmonele te koja je tu uloga Komisije?", upitala je Borzan Komisiju, koja sad ima šest tjedana da odgovori. Identificiran izvor infekcije  Italija i Njemačka također su zabilježile porast broja slučajeva salmonele.  Širenje bolesti bilo je na vrhuncu u listopadu, kada je kao izvor infekcije identificirana Farma peradi Wozniak u Poljskoj, veliki centar za pakiranje jaja. U istom su trenu aktivirane mjere kontrole i obuzdavanja infekcije.  Jaja s te farme isporučena su Belgiji, Bugarskoj, Hrvatskoj, Češkoj, Danskoj, Francuskoj, Njemačkoj, Grčkoj, Mađarskoj, Italiji, Nizozemskoj, Norveškoj, Rumunjskoj i Ujedinjenom Kraljevstvu.  Bugarske zdravstvene vlasti prošlog su mjeseca objavile kako su vratile 50.000 jaja toj poljskoj firmi, a dodatnih 80.000 jaja su uništili.