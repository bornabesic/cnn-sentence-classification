Splitski gradonačelnik Ivo Baldasar oštro je osudio napad na nogometnog suca Brunu Marića. – Izražavam žaljenje i zabrinutost zbog nemilih scena koje su se dogodile, a koje su mogle imati i mnogo ozbiljnije posljedice. Očekujem da se svako nasilje sankcionira i omogući sigurnost svim građanima i posjetiteljima Splita – izjavio je Baldasar i poručio kako nasilje nije put za rješavanje bilo kakvog problema. – Svi smo svjesni dubokih anomalija u hrvatskom nogometu i nepravde koja često boli i izaziva gnjev. Ali ništa nije i ne može biti povod ili alibi za nasilje i ugrožavanje nečijeg života – dodao je Baldasar i pozvao buduću Vladu na hitnu provedbu Zakona o sportu i institucionalno rješavanje nagomilanih problema u hrvatskom nogometu. Apelirao je na sve aktere u javnom prostoru i istinske navijače i ljubitelje nogometa i sporta da svojim ponašanjem i izjavama pridonesu smirivanju tenzija i ne dopuste bacanje ljage na Split i sve njegove građane. Kazneno prijavljen jedan od napadača na suca Marića Splitska policija u srijedu je podnijela kaznenu prijavu zbog nanošenja teške tjelesne ozljede u pokušaju protiv 22-godišnjaka koji je jučer uhićen u restoranu "Epetion" u Stobreču, nakon što je skupina mladića napala Marića. Kako su izvijestili iz Policijske uprave splitsko-dalmatinske, dovršeno je kriminalističko istraživanje nad 22-godišnjim mladićem kojeg sumnjiče da je u utorak oko 15.30 sati u ugostiteljskom objektu u Mornarskoj ulici u Stobreču zajedno s još nekoliko, za sada nepoznatih osoba, tjelesno ozlijedio 44-godišnjaka. "Nakon dovršenog kriminalističkog istraživanja, osumnjičeni 22-godišnjak dovest će se policijskom pritvorskom nadzorniku, a zbog postojanja osnova sumnje da je počinio kazneno djelo teške tjelesne ozlijede u pokušaju, nadležnom državnom odvjetništvu podnijet će se kaznena prijava", kratko je kazala glasnogovornica splitsko-dalmatinske policije Antonela Lolić. Policija nastavlja kriminalističko istraživanje kako bi pronašla i identificirala i ostale napadače na nogometnog suca Marića. Bruno Marić (44) napadnut je dok je u restoranu bio sa svojim odvjetnikom Vladimirom Gredeljem. Prišla im je skupina mladića koji su lice prekrili obojenim maramama te su šipkama i drvenim palicama napali Marića. Prilikom napada, kazao je Gredelj, vikali su Mariću da će ga ubiti. Napadnutom nogometnom sucu u pomoć je priskočilo osoblje restorana i gosti. Napad je trajao nekoliko minuta, a prilikom bijega skupine mladića gosti su uhvatili 22-godišnjaka kojeg su potom predali policiji. Zagrebački odvjetnik Vladimir Gredelj Hini je danas izjavio da je zgrožen kvalifikacijom kaznenog djela jer, kako kaže, on je bio svjedok događaja koji je bio klasičan pokušaj ubojstva. Ocijenio je da Državno odvjetništvo formalistički i birokratski pristupa kvalificiranju kaznenih djela. 