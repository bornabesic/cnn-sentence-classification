Čelnik HNS-a Ivan Vrdoljak zapitao se javno je li Božo Petrov počinio kazneno djelo trgovine utjecajem, u slučaju Agrokor. - Kada predsjednik Sabora dogovara sastanke s dobavljačima bilo koje hrvatske kompanije, s vodećim bankarima u Hrvatskoj, kad nakon toga traži sastanak s Ivicom Todorićem, želio bih vidjeti u zakonima RH što zakonodavna vlast, predsjednik Sabora, ima s dobavljačima, bankarima ili predsjednikom Uprave Agrokora.  Po meni, to je jedno pristojno kazneno djelo trgovina utjecajem, jer to je posao izvršne vlasti. Zamislite da je predsjednik nekog suda nazivao Todorića da pita što se događa, kao sudbena vlast? – izjavio je Vrdoljak danas u Osijeku.  Ako je Petrov, kao predsjednik Sabora, zakonodavna vlast, utjecao na cijeli postupak, on je počinio, stava je Vrdoljak, "kazneno djelo trgovine utjecajem jer to zakonodavna vlast ne smije raditi". - I nakon svega toga, nakon što je molio sastanak s Todorićem, kazneno ga je prijavio. Zato što ima obavještajne podatke. A prije toga je počinio kazneno djelo. Pa gdje je tome kraj? Pitanje je samo koga će sutra izabrati, mene, nekoga drugoga, i reći "dođi kod mene na sastanak da te mogu kazneno prijaviti i koristiti obavještajne podatke" – dodao je Vrdoljak.  Čelnik HNS-a se osvrnuo na ukidanje rješenja o proširenju istrage protiv Tomislava Sauche u aferi dnevnice. - Ono što se u Saboru dogodilo nije lijepo s prelascima i promjenama političkog stava. No, za ovo ne mislim da je rezultat promjene politike USKOK-a ili DORH-a te da će se ovaj proces nastaviti i riješiti. Nisam bio predsjednik Sabora, niti sam raspolagao obavještajnim podacima, a prejudicirati ne mogu. Ne želim paušalno optuživati institucije da su koruptivne. Želim u njih vjerovati. Najlakše se pojaviti kao Petrov i Grmoja i to povezati s tim glasovanjem, kao što toliko laži i neistina unazad nekoliko godina iznose, pa čak i o meni osobno. Kada netko toliko laže, i o meni osobno ,onda mu ne vjerujem ni kada možda govori istinu       