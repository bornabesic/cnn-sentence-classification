Najmanje devet osoba poginulo je nakon što se kamion zabio u ljude koji su bili na božićnom sajmu u Berlinu. U kaosu koji se dogodio u Njemačkoj ozlijeđeno je najmanje 50 osoba. - To nije bila nesreća. Vozio se više od 60 kilometara na sat kroz sredinu sajma - rekla je Emma Rushton koja se nalazila samo nekoliko metara od nesreće. - Nema šanse da je sletio s ceste jer nije pokazivao znakove da će usporiti - objasnila je Rushton za Sky News. Rushton je kazala kako se na mjestu nesreće nalazilo puno ljudi te da se ona sa svojim prijateljima nalazila malo više od dva metra od mjesta udara. - Sjedili smo i pili. Tada smo čuli glasan prasak i dio rasvjete se srušio. Vidjeli smo kako kamion prolazi kroz ljude i vuče ih. Puno je ljudi vrištalo i vikalo. Štand gdje smo kupili kuhano vino bio je uništen - prepričava Rushton. Da je vozač imao namjeru zabiti se među ljude smatra i Mike Fox kojeg je kamion promašio za samo tri metra. - Definitivno je bilo namjerno - kazao je Fox, turist iz Birminghama.  On je pomagao ljudima koji su imali zadobili lomove kao i onima koji su ostali zarobljeni ispod srušenih štandova. >> Kamion se zabio u ljude na božićnom sajmu u Berlinu: Vozač uhićen, suvozač poginuo, najmanje 9 mrtvih  