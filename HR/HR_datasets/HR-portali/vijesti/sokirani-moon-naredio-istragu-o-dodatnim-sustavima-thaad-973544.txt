Foto: Hina  JUŽNOKOREJSKI predsjednik naredio je istragu o dopremi nova četiri proturaketna sustava THAAD uz dva koje je američka vojska razmjestila prije nego što je bio izabran za predsjednika, objavio je Seul, a susjedni Pyongyang odaslao je novu prijetnju Washingtonu najavom novog i moćnijeg strateškog oružja.   Predsjednik Moon Jae-in bio je "šokiran" kada je čuo da su četiri dodatna sustava, kojih je svrha odagnati sjevernokorejsku raketnu prijetnju, dopremljena u zemlju, a da o tome nije bila obaviještena nova vlada niti javnost, izjavio je na brifingu za novinare u utorak njegov glasnogovornik Yoon Young-chan.  Razmještanje tih proturaketnih sustava, koje je dogovorila vlada Moonove prethodnice, bilo je sporno pitanje na predsjedničkim izborima 10. svibnja i razbjesnilo je Kinu, saveznicu Sjeverne Koreje. Sjeverna Koreja razvija novo oružje  U međuvremenu je sjevernokorejska novinska agencija KCNA izvijestila da je čelnik Kim Jong Un osobno nadgledao testiranje precizno vođene nove balističke rakete ispaljene u ponedjeljak te da je naredio razvoj još moćnijeg strateškog oružja protiv Amerikanca.  "On je izrazio uvjerenje da će napraviti veći korak naprijed kako bi poslao veći poklon paket 'Jenkijima', kao odmazdu zbog američkih provokacija", prenijela je KCNA.  Sjeverna Koreja ispalila je u ponedjeljak neidentificirani projektil u smjeru istoka koji je nakon nekoliko minuta leta pao u Japansko more a Japan je najavio mjere u suradnji s drugim državama radi obuzdavanja opetovanih sjevernokorejskih provokacija.  Sjeverna Koreja ima puno takvih raketa koje su projektirane u Sovjetskom Savezu. Njihove modificirane verzije imaju domet od 1.000 kilometara.  Proteklih tjedana sjevernokorejski režim je izveo niz probnih ispaljivanja balističkih raketa. Zadnji je test izveden 21. svibnja kada je projektil ispaljen s istočne obale u smjeru mora.