Američki predsjednik Donald Trump nominirao je Neila Gorsucha na ispražnjeno mjesto suca Vrhovnog suda, a tim bi se izborom mogla obnoviti konzervativna većina najvišeg suda u SAD-u koji svojim odlukama presuđuje u spornim pitanjima poput pobačaja, kontrole naoružanja, smrtne kazne i vjerskih prava, prenose u srijedu agencije. - Sudac Gorsuch ima iznimne pravne sposobnosti, briljantan um, sjajnu disciplinu, i ima dvostranačku podršku, rekao je Trump, govoreći o 49-godišnjem konzervativnom sucu iz Colorada koji je trenutno sudac Američkog prizivnog suda koji pokriva šest saveznih država na zapadu SAD-a, prenosi dpa. Gorsuch bi trebao zamijeniti Antonina Scaliju, tvrdog konzervativca koji je umro prije gotovo godinu dana. Gorsucha sada treba potvrditi Senat, a ta potvrda mogla bi naići na poteškoće kao u slučaju kandidata dosadašnjeg predsjednika Baracka Obame kojega je odbacila republikanska većina. Demokrati su već izrazili ozbiljne rezerve prema Gorsuchu, liberalni analitičari su pozvali na njegovo odbijanje, dok su ga konzervativne skupine i neki republikanski senatori pohvalili kao "iznimnog" suca. - Ovisno o svojim godinama, sudac (Vrhovnog suda) može biti aktivan 50 godina, a njegove ili njezine odluke mogu trajati stoljeće ili duže, rekao je Trump. Gorsucha se smatra konzervativnim intelektualcem, poznatim po podupiranju vjerskih sloboda, dostojnim nasljednikom preminulog suca Scalije koji je desetljećima bio vodeći konzervativni glas u Vrhovnom sudu, prenosi Reuters.