Islamska država upozorava da je zbog zračnih napada i rasta razina vode brana Tabka, koju zajedničkim snagama, uz pomoć Sjedinjenih Država napadaju kurdske i arapske snage, u opasnosti od kolapsa. Džihadistička skupina, tzv. Islamska država je svojim medijskim kanalima objavila i da je rad brane zaustavljen, te da su svi sustavi protiv poplava zatvoreni. Oko 4 kilometara duga brana Tabka nalazi se na rijeci Eufrat, 40 kilometara uzvodno od Rake, neslužbene prijestolnice Islamske države u Siriji. Ta najveća brana u toj bliskostočnoj državi ključna je za električnu opskrbu zemlje, kao i za navodnjavanje doline Eufrata, jednog od njezinih najvažnijih poljoprivrednih područja, piše dpa. Sirijske demokratske snage pokušavaju branu osvojiti od petka. Sirijski opservatorij za ljudska prava (SOHR), nevladina udruga sa sjedištem u Londonu, prenosi tvrdnje izvora da je brana prestala s radom, no da Islamska država i dalje kontrolira njezine glavne operativne zgrade i turbine. U turskim medijima pojavile su se informacije o bijegu džihadista i evakuaciji civila iz Rake zbog straha od potopa u slučaju kolapsa brane.