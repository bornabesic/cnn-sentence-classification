Seasplash festival jedan je od najdugovječnijih hrvatskih festivala, idealno mjesto za sve ljude dobre volje i sa željom za odličnim i opuštenim ljetnim provodom, tik uz more. Na Seasplashu se pleše do ranih jutarnjih sati uz najbolje izvođače iz regije i poznata gostujuća imena sa svih strana svijeta, predstavljajući cjelokupnu bass glazbu i kulturu reggae, dub, drum & bass, dancehall, ska, world glazbe, kao i raznovrsne elektronske glazbe. Festival se odvija na magičnoj lokaciji štinjanske tvrđave Punta Christo pored Pule i nudi četiri dana glazbe na mnoštvu pozornica, kao i dnevni glazbeni i umjetnički program na plaži, besplatno kampiranje, kulturni i sportski program, radionice, bazar, chill out zonu i još puno, puno toga. Podiji su živopisni, a pozornice i kamp okruženi su prekrasnim plažama s pogledom koji puca na pulski zaljev i Nacionalni park Brijuni. Prošlogodišnji Seasplash, u svom posebnom sound system izdanju, nadmašio je sva očekivanja. Zaključak je to koji se može izvući gledajući 12-minutni video uradak s utiscima i razmišljanjima sudionika podebljan s isječcima koji prikazuju predivan festivalski ugođaj. Svoje opušteno mjesto pred mikrofonom za ovu priliku pronašli su mnogobrojni izvođači, a predvode ih Don Letts, Kalbata i Neil Perch (Zion Train, Abassi Hi Power). Za priču o povijesti i filozofiji festivala pobrinuli su se pripadnici produkcijskog tima, a posebno je iznenađenje pojavljivanje filmaša Davida Tešića koji je eto u ovom filmiću dobio priliku i stati ispred svoje kamere. Dobra prilika za one koji još nikada nisu bili na Seasplashu i tvrđavi Punta Christo, kao i za one koji se stalno vraćaju. Pogledajmo!   