U petak ujutro hrvatski Sabor treći petak za redom nije imao kvorum te tako nisu uspjeli izglasati niz Zakona. Razlog tome bilo je odsustvo petero članova Domoljubne koalicije, Željka Glasnovića i Damira Krstičevića koji su bili u Americi, Sandre Perković koje u principu nikad nema, a za Gorana Dodiga i Stevu Culeja tvrde da su, prema jednoj varijanti na putu, drugoj bolesni. Međutim, kvorum je na nekoliko minuta postignut, ali ga je srušio Vilibor Sinčić koji se jednostavno isključio, kao ključni jezičac na vagi. - Ako je vladajuća većina htjela provoditi glasovanje, trebala je dovesti svoje ljude. Ja nisam njihova većina niti ću biti. Vladajuća većina se treba zapitati ima li većinu i je li to uopće većina. Ako nije, idemo na nove izbore, poručio je u petak Sinčić. Predsjednik SDP-a Zoran Milanović u četvrtak je upozorio na činjenicu da u Saboru dva posljednja tjedna nije postignut kvorum te je rekao kako je u zemlji trenutno na snazi 'ozbiljna politička kriza'. Zastupnici HDZ-a i članovi Domoljubne koalicije na to su oštro reagirali i poručili kako će u petak pokazati da Vlada ima podršku i saborsku većinu. U tome, međutim, nisu uspjeli.   Ivan Šuker, predsjednik Kluba zastupnika HDZ-a rekao je kako će zatražit raspravu o zastupnicima koji se nisu pojavili na glasovanju. Željko Glasnović poručio je  u pondjeljak putem HRT- a predsjedniku Kluba HDZ-a Ivanu Šukeru da je bio na službenom putu na koji ga je poslao Sabor, vezano za NATO i da ima uredan putni nalog. - Znam šta je administrativna stega i brojno stanje, a Šuker na raspolaganju ima saborsku službu. Ne treba opravdavati svoj nerad i krivnju prebacivati na nekoga drugoga - neću dopustiti da me netko blati jer ako nisam u Saboru - ne znači da ne radim, kazao je Glasnović. Zauzima se za uvođenje stege i kvartalnog ocjenjivanja zastupnika. Stevo Culej također je za HRT kazao kako je u četvrtak bio na ročištu u pravosudnoj farsi koju mu je namjestila bivša vlast vezano za ćirilićna pisma u Vukovaru zbog čega mu je više puta pozlilo. Klub je, kaže, s tim slučajem bio upoznat. Za nedostatak kvoruma kriv mu je Vilibor Sinčić koji je odgovoran samo prema svoja tri birača. Culej se zatim ispričao građanima što je zbog bolesti dopustio predsjedniku Mesiću da produlji mandat za par dana. Glasnović je kazao kako s Tomislavom Karamarkom nikad nije osobno pričao o problematičnim stvarima jer nije preskakao zapovjednu crtu. Stranci treba ustroj, ne bavim se balkanskim manifestlucima, ne primam saborsku plaću i sve što radim - radim za svoje biračko tijelo, dodao je.  Kaže da živimo uparadajz republici u kojoj nema vladavine prava te da smo tu da to popravimo. Nek me poslušaju sada oni koji to ne shvaćaju - branitelji neće dugo trpjeti da se koče strukturne reforme, naglasio je Glasnović. Prozvao je i SDP, Nenada Stazića i neke druge stranke za koje kaže da su "statisti" koji ništa nisu napravili,a dulje su na vlasti od kraljice Viktorije. Riječ je o moralnim nakazama, dodao je.