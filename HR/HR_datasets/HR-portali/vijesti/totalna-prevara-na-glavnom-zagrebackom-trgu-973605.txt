Foto: Zagreb je naš  DANAS je na zgradi na glavnom zagrebačkom trgu osvanuo golemi transparent s natpisom "Totalna prevara".  Naime, članovi stranaka Zagreb je naš, Nova ljevica, ORaH i za grad izveli su zajedničku akciju kojom su s krova zgrade na Trgu bana Jelačića spustili veliki transparent (širok 25 metara i visok 15 metara) s natpisom "Totalna prevara".   Akcijom su komentirali rezultate istraživanja o javnim nabavama u Gradu Zagrebu, koje pokazuje da se sklopljeni poslovi drastično preplaćuju, te pozvali birače da u drugom krugu lokalnih izbora izađu na birališta i glasaju protiv Milana Bandića jer je njegov način vladanja gradom totalna prevara građanki i građana Zagreba.   Gubitak težak gotovo trećinu godišnjeg proračuna Zagreba  "Prema podacima iz istraživanja Centra za istraživanje korupcije iz Budimpešte te Centra za mirovne studije, Grad Zagreb i Zagrebački holding su u posljednjih 6 godina (od 2011. do 2016.) u postupcima javnih nabava čak 45 % vrijednosti poslova sklopili direktnom pogodbom ili na temelju samo jedne ponude. To je rezultiralo društvenim gubitkom zbog preplaćenih poslova koji je procijenjen na ukupno 2 milijarde i 123 milijuna kuna, što je gotovo trećina jednog cijelog godišnjeg proračuna Grada Zagreba", rekao je Tomislav Tomašević iz Zagreb je naš.   "Kada se analiziraju samo javne nabave objavljene u službenom glasniku EU, u Zagrebu je sklopljeno oko 30 % poslova na temelju direktne pogodbe ili jedne ponude, a u Beču s kojim se Bandić često voli uspoređivati samo oko 7,5 posto", dodao je Tomašević.   Tomašević je iznio zajednički stav stranaka Zagreb je NAŠ!, Nova ljevica, ORaH i Za grad po pitanju drugog kruga lokalnih izbora u Gradu Zagrebu: "Bandićev način vladanja gradom je model izvlačenja novca iz džepova poreznih obveznika, a na korist prijatelja, kumova i sponzora. Stoga pozivamo sve birače da u nedjelju izađu na izbore i glasaju protiv Milana Bandića jer on mora otići s vlasti. To je zajednički stav stranaka Zagreb je NAŠ!, Nova ljevica, ORaH i Za grad", poručio je Tomašević.