– Od Hasanbegovića i svih članova HDZ-a u Zagrebu očekujem da čvrsto, angažirano podupru Dragu Prgometa kao našeg legitimnog i kvalitetnog kandidata koji će u Zagrebu i za sebe i za HDZ ostvariti sjajan rezultat. Druge kandidature me ne zanimaju. Oni koji budu radili protiv našeg kandidata, snosit će posljedice – kazao je sinoć, nakon povratka iz Rima premijer Andrej Plenković komentirajući podršku pojedinih članova HDZ-a neovisnoj kandidatkinji Bruni Esih u utrci za čelnog čovjeka Zagreba. O Esih je kazao: “U razgovoru s njom nisam stekao dojam da je zainteresirana biti kandidat, niti da bi se bavila komunalnim pitanjima, izgleda da je došlo do evolucije stajališta”. Neovisna kandidatkinja Drago Prgomet, HDZ-ov igrač za Zagreb, jučer je u društvu ministra obrane Damira Krstičevića (koji je bio i šef kampanje Andreju Plenkoviću na unutarstranačkim izborima, zadužen za pokrivanje desnog imidža) poručio da HDZ više nije stranka koja izbacuje članove, nego je stranka koja okuplja unatoč različitim mišljenjima. Referirao se na potporu Zlatka Hasanbegovića, člana Predsjedništva HDZ-a i potpredsjednika zagrebačkog HDZ-a, neovisnoj kandidatkinji Bruni Esih. U isto vrijeme Bruni Esih potporu je dao još jedan, nekoć utjecajni, a danas pasivni HDZ-ovac Andrija Hebrang. Potporu joj je izrazio na promociji knjige novinara Tihomira Dujmovića, a jučer ju je potvrdio i za Večernji list. “Prgomet je službeni kandidat HDZ-a, kojeg su podržala sva stranačka tijela i ja to kao član stranke poštujem. No, kao građanin opredjeljujem se za Brunu Esih jer ona zagovara utvrđivanje istine o komunističkim grobovima, kojih je u Hrvatskoj 960. To se poklapa s mojim dugogodišnjim stavovima i zato je podržavam” – rekao je Hebrang. On, nastavio je, neće sudjelovati u njezinoj kampanji za zagrebačku gradonačelnicu jer ne sudjeluje ni u jednoj kampanji izvan HDZ-a. Zbog podrške Bruni Esih, Prgometovoj protukandidatkinji, ne očekuje, kaže, nikakve posljedice jer u HDZ-u nije ni na kakvoj funkciji. “HDZ – široka stranka” Na pitanje koji značaj imaju grobovi komunističkih žrtava na lokalnim izborima koji bi trebali imati fokus na komunalnim temama, Hebrang je rekao da je Esih i saborska zastupnica te da je spektar tema koje ona zagovara širok. U emisiji kontroverznog Velimira Bujanca, koji je medijski pokrovitelj Brune Esih, otkriveno je da će na njezinoj listi za zagrebačku Skupštinu biti i majka Jean-Michelea Nicoliera, francuskog dragovoljca koji je poginuo braneći Vukovar – Lyliane Fournier. Izgleda da će se u kampanji te popularne desničarke najvećim dijelom pucati na domoljubne emocije. – HDZ je široka stranka, u njoj postoje ljudi koji imaju različita mišljenja o svjetonazorskim pitanjima. HDZ je takav od svojih početaka. Danas smo stranka koja okuplja, a ne razdvaja – rekao je jučer ujutro Prgomet te poručio da će HDZ u Zagrebu pobijediti i u utrci za gradonačelnika i u utrci za Skupštinu. Ministar Krstičević podržava Prgometa. “Bio je hrvatski branitelj, uključio se u rat kada je domovini bilo najteže te je kao kao liječnik spašavao živote.  Ima moju punu potporu. Ostvario je, kasnije, i sveučilišnu karijeru, dugo je bio i ravnatelj klinike, i mislim da HDZ ima dobrog kandidata!”, zaključio je Krstičević.       >> Plenković zaprijetio onima koji će raditi protiv HDZ-ovih kandidata na izborima: 'Snosit će posljedice'   >> 'Nema rascjepkanosti u HDZ-u, a vremena izbacivanja iz stranke su iza nas' 