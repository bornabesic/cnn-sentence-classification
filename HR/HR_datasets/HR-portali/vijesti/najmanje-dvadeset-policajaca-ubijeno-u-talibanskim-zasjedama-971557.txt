NAJMANJE dvadeset afganistanskih policajaca ubijeno je u talibanskim zasjedama na jugu središnjeg Afganistana, objavili su u nedjelju tamošnji službenici.   To je posljednji u nizu napada pobunjenika u vrijeme dok NATO planira slanje dodatnih vojnika u tu državu kojom vlada ratno stanje.   Borbe se odvijaju u provinciji Zabul gdje je policija napadnuta u okrugu Shah Joi, objavio je tamošnji guverner Bismullah Afghanmal. Otkrio je da su talibani napali policiju iz zasjede u područjima Chino i Ghulam Rabat, te da je zasad sigurno ubijeno 20 policajaca, dok je 10 ozlijeđeno. Taj broj mogao bi narasti, upozorava Afghanmal. Ubijeni su i deseci talibanskih boraca.  Ti napadi su dio "Operacije Mansouri", proljetne ofenzive talibana koju su najavili krajem travnja, priopćila je ta fundamentalistička skupina.   "Zasad je osvojeno nekoliko neprijateljskih uporišta, nanesena im je velika šteta i zaplijenjena velika količina amunicije", dodaje se u priopćenju.   Napadnuta su i pojačanja koja su poslana u pomoć policiji, rekao je Gul Islam Seyal, glasnogovornik guvernera Zabula.   Talibani su u petak pokrenuli napade i u susjednoj provinciji Ghazni gdje su se s vozilom nakrcanim eksplozivom zaletjeli u ulaz ureda tamošnjeg guvernera. U nedjelju su preuzeli odgovornost i za napad na banku koji se dan ranije dogodio u provinciji Paktia, pri čemu je poginulo šestero ljudi, uključujući tri napadača.   Talibanske ofenzive događaju se u vrijeme dok Amerikanci i saveznici razmatraju trebaju li poslati dodatnih 3 do 5 tisuća novih vojnih savjetnika u pomoć afganistanskim vojnim snagama koje se 16 godina bore protiv talibana.   Zasad nije jasan stav američkog predsjednika Donalda Trumpa. U Afganistanu se trenutno nalazi 8400 američkih vojnika unatoč proglašenju kraja borbenih operacija krajem 2014.