Snažna eksplozija odjeknula je u ponedjeljak navečer na koncertu Ariane Grande u areni u Manchesteru. Ian Hopkins, šef policije u Manchesteru rekao je u utorak ujutro kako je u eksploziji poginulo 22 ljudi, a još 59 ih je ozlijeđeno.  - Među poginulima su i djeca. Napadač, što sada mogu i potvrditi, poginuo je u areni. Vjerujemo kako je nosio improviziranu eksplozivnu napravu u ruksaku koju je detonirao na koncertu i uzrokovao ovu grozotu - rekao je Hopkins. Ariana Grande (23), popularna pjevačica među tinejdžerima, počela je svoju europsku turneju. Kada je koncert završio u 22.33 sati po lokalnom vremenu, odjeknula je eksplozija. - Bili smo na izlazu, pred vratima, a onda smo čuli snažan prasak - rekla je svjedokinja.   Na koncertu su uglavnom bili tinejdžeri, a bilo je i djece. Jedna djevojčica koja je bila na koncertu ima samo šest godina. Obližnji hotel je nakon napada prihvatio preko 50 djece koja su bila bez pratnje.  Pojavio se i uznemirujući video koji pokazuje kako su nakon napada zavladali strah, panika i potpuni kaos. Prestravljeni tinejdžeri su pokušali izaći no došlo je do naguravanja i padanja preko stolaca. Sumnja se da je napad na koncertu američke pop pjevačice izveo bombaš samoubojica. Na Twitteru je pokrenuta potraga za nestalima. Neki su u međuvremenu srećom pronađeni no neke obitelji i prijatelji i dalje pokušavaju dobiti informacije o svojim najmilijima. Policija je objavila telefonski broj koji mogu nazvati.  - Vidio sam krv, čulo se vrištanje, vidio sam razbacane dijelove ljudskog tijela. To nikada neću zaboraviti - rekao je jedan od svjedoka stravičnog napada. Daily Mail piše da su ljudi na koncertu napadnuti bombom sa čavlima i to u blizini izlaza. Britanska premijerka Theresa May prekinula je predizbornu kampanju i izrazila sućut obiteljima poginulih.  U 8 sati će se održati sastanak kriznog stožera. Nakon napada u Manchesteru je zavladalo opsadno stanje. Policija je blokirala grad, a prekinut je i željeznički promet u blizini arene. Glasnogovornik Ariane Grande je rekao da je pjevačica neozlijeđena. Daily Mail piše da je izrazila žaljenje i sućut obiteljima. Forenzičari istražuju mjesto napada. Policija kaže kako se koncentriraju na eventualne dokaze da je bombaš imao pomagače.  U utorak je evakuiran autobusni kolodvor u Londonu Victoria-Coach-Station. Pronađen je sumnjiv predmet. Policija je utvrdila da je riječ o lažnoj uzbuni. Ipak, pojačana je sigurnost na ulicama Londona.