U Hrvatsku uskoro stiže 10 imigranata iz Sirije. Riječ je o dvije obitelji koje će Hrvatska primiti u okviru europskog programa premještanja podnositelja zahtjeva za međunarodnu zaštitu. Obje su obitelji do sada bile smještene u Grčkoj. Potvrdili su to za Večernji iz više izvora, iz Europske komisije te iz hrvatskog MUP-a. Druga je to skupina izbjeglica koji dolaze u Hrvatsku, na osnovi kvota koje smo prihvatili i koje predviđaju primanje 1617 ljudi. Prva je skupina imigranata, njih četvero, svi muškarci mlađi od 32 godine podrijetlom iz Eritreje, premještena u Zagreb iz Italije početkom ovog mjeseca. Oni su smješteni u hotelu Porin, dok bi pripadnike ranjivih skupina – djecu, trudnice, starije osoba ili bolesne – trebalo smjestiti u Kutinu. Nakon toga, država im treba osigurati smještaj u stanovima u Zagrebu, Splitu i Rijeci. Istovremeno, radi se na tome da se iz prihvatilišta, “hot-spotova” u Grčkoj i Italiji, animira što više imigranata da se odluče za preseljenje u Hrvatsku kako bi se ispunile kvote koje je Hrvatska preuzela, ali i povukao novac iz fondova. Uz svakog preseljenog migranta ide i konkretna financijska pomoć. Iz Fonda za azil, migracije i integraciju, Republika Hrvatska može zatražiti šest tisuća eura za svaku preseljenu osobu, odnosno 10 tisuća eura ako je riječ o pripadnicima ranjivih skupina. Dio je to sredstava iz tog fonda čiji je cilj učinkovito upravljanje migracijskim tokovima, jačanje i razvoj zajedničke politike azila, supsidijarne zaštite i privremene zaštite, zajedničke imigracijske politike. Država azilantima treba pružiti mogućnost boravka, zdravstvene zaštite, obrazovanja, besplatnu pravnu pomoć, socijalnu skrb te među ostalim i pomoć pri integraciji u društvo. – Povlačenje novca iz tog fonda ide jako slabo – kažu u EK. Ministar unutarnjih poslova Vlaho Orepić komentirao je kako se intenzivno radi na ispunjavanju obveza koje je Hrvatska preuzela kao i na povlačenju novca. Otkad u Hrvatskoj postoji sustav azila, 2004. godine, zaprimljeno je više od pet tisuća zahtjeva za zaštitu, od kojih su odobrena 182 zahtjeva, podaci su MUP-a s kraja lipnja. U lipnju se u prihvatilištima ukupno nalazilo 226 tražitelja međunarodne zaštite, od kojih 174 u Zagrebu i 52 u Kutini. Na drugim lokacijama smještena su 84 tražitelja: 45 u Prihvatnom centru za strance u Ježevu, 35 u privatnom smještaju i pet ih se nalazi u zatvoru. >> Slovenci s graničnog prijelaza Macelj vratili devet ilegalnih migranata 