Foto: Zagorje International ZABRINUTI žitelji Oroslavja, koji su se predstavili kao prijatelji životinja, poslali su uznemirujuće fotografije uginulih konja na farmi vlasnika oroslavskog hipodroma i “Štalice” Josipa Tuđe.   Kažu kako je preostalih 30-ak konja, koliko ih je još preostalo u štali, izgladnjelo i žedno, a ostavljeni su na milost i nemilost tragičnoj sudbini jer si nažalost sami ne mogu pomoći, javlja Zagorje International.hr.  Ovi sportski konji su u vlasništvu Josipa Tuđe, koji je sa svojim poduzećem Oreh završio u ogromnim financijskim problemima, ali se zato rado slika po lokalnim televizijama.  Osim što su konji neishranjeni, žedni i stalno zatvoreni, ugibaju i zbog neadekvatne veterinarske zaštite. Izgledaju loše i puni su glista i ostalih parazita, tvrde mještani Oroslavja. Preko "liste srama" Porezne uprave, Zagorje International je otkrilo da tvrtka Oreh u stečaju ima dug od 635 tisuća kuna, a on osobni dug od čak 3,6 milijuna kuna, što je ukupno preko 4,2 milijuna kuna.    "Normalno je da konji ugibaju"  Vlasnik konja Josip Tuđa rekao je kako u Africi umiru milijuni djece, a ovdje se rade problemi oko nekoliko njegovih uginulih konja.  "Umiru ljudi, ugibaju i sve ostale životinje i sasvim je normalno da ugibaju i konji, naročito preko zime. Pa jedan mi je konj prije nekoliko godina uginuo i na samoj stazi na hipodromu gdje se održavala kasačka utrka. U cijeloj ovoj priči radi se o najobičnijoj podvali jednog mog radnika, Milorada Brkića, kojem sam davao 500 kuna tjedno da mi pomaže postavljati ogradu oko ranča kako bi konje, sada na proljeće, mogao pustiti izvan štale i koji je fotografije uginulih konja objavio na Facebooku. To mi je hvala što sam mu dao posao. Osim toga, stalno me potkradao. Krao mi je iz štale opremu, zob, kukuruz, sve čega se domogao, pa više tamo ništa ne mogu ni ostavljati. Zbog krađa ga je privodila i policija", rekao je Tuđa.    Na upit ugibaju li mu konji zbog neishranjenosti i nebrige, Tuđa je odgovorio kako je istina da ne hrani konje baš onako kako bi trebalo, a zbog nedostatka novca ne može im pružiti ni adekvatnu veterinarsku zaštitu. No, dodaje, od gladi i žeđi, kao što neki pričaju, konji sigurno nisu uginuli.  Sportski konji bez poticaja  "Nažalost, zbog financijskih teškoća u kojima sam se našao, nemam novca da im osiguram bolju hranu i veterinarsku zaštitu jer je to za 30-ak konja jako skupo. I ovako me samo tjedno sijeno košta oko tisuću kuna, a još dajem i 500-tinjak kuna za kukuruz, što je mjesečno više od šest tisuća kuna. Isto tako, samo za lijekove protiv parazita, samo ove godine, potrošio sam više od dvije tisuće kuna. No, istina je kako novca za veterinare nemam, jer sve to puno košta, a koristi od uzgoja konja nemam nikakve. Za razliku od ostalih uzgajivača konja – hladnokrvnjaka, posavca i lipicanaca, za ove sportske konje, američke kasače, ne dobiva se ni kuna poticaja. Tek sam dosad dobivao dvije, tri tisuće kuna poticaja godišnje za okolne pašnjake, no prošle godine zbog toga što mi je otac umro, a zemlju pripisao na moju maloljetnu djecu, nisam dobio ni lipe, kaže Tuđa.    Tuđa - veliki ljubitelj konja  Tuđa je po uzoru na neke zapadne zemlje poput Francuske, gdje se oko kasačkih trka i na klađenju okreću milijuni eura, i u Hrvatskoj izgradio 2005. godine u Oroslavju hipodrom i ergelu sportskih konja. Htio je napraviti nešto slično svojim uzorima na zapadu. Naime, mislio je da će to i kod nas biti ljudima atraktivno i primamljivo. Dodaje kako je nekad u staji imao 70 konja, a sada ih je preostalo samo 30-ak. Do sada ih je kroz nekoliko godina 15-ak uginulo i svi su, kaže, zakonski zbrinuti putem higijeničarske službe. Neke je uspio prodati za dvije, tri tisuće kuna, desetak ih je zaklao zbog mesa, a desetak konja je pak podijelio.  "Rado bih se riješio i ovih preostalih 30-ak grla, no nitko ih više neće ni da mu ih dam badava. Jer zbog slabog interesa javnosti, kasačkih utrka u Hrvatskoj više nema, a za klanje ih nitko neće, jer svi hoće pasmine koje su veće, deblje i ishranjenije od ovih mojih sportskih. Hranim ih i brinem se o njima, sukladno svojim financijskim mogućnostima koliko mogu. Eto, za dva, tri tjedna nadam se da ću napraviti i ogradu, pa ću ih moći pustiti i van na pašnjak", rekao je Tuđa.    Voditelj emisije  Josip Tuđa, osim po proizvodnji namještaja, široj je javnosti inače poznat i kao jedan od voditelja emisije "Groznica subotnje večeri" koja se emitirala na Jabuci TV. Vodio je zabave u svojoj "Štalici" i bio dio "Štalica benda". U njegovoj "Štalici" su prije nekoliko godina nastupale čak i neke veće hrvatske zvijezde poput Miroslava Škore, Slavonskih Lola i Jelene Rozge. Danas je objekt potpuno devastiran i zatvoren    Što kažu veterinari? Direktor Veterinarske stanice u Zlatar Bistrici, koja ima koncesiju na području Oroslavja, Mladen Jemeršić, rekao je kako Josip Tuđa ima više nepodmirenih dugova prema njima te da veterinare više uopće ni ne zove.  "Svi koji imaju bilo kakva saznanja da netko muči ili zlostavlja životinje, to moraju prijaviti nadležnoj Državnoj veterinarskoj inspekciji koja na temelju dojava izlazi na teren i uvidom u stanje poduzima određene zakonske korake. Je li to dosad netko napravio u ovom slučaju doista ne znam", rekao je direktor Jemeršić.  Inače, članak 205 Kaznenog zakonu prema kojem se sankcionira zlostavljanje i ubijanje životinja kaže da tko usmrti životinju bez opravdanog razloga ili je teško zlostavlja, nanosi joj nepotrebne boli ili je izlaže nepotrebnim patnjama, može se kazniti kaznom zatvora do jedne godine. Tko takvo kazneno djelo počini iz koristoljublja, kažnjava se kaznom zatvora do dvije godine, a tko iz nehaja uskratom hrane ili vode ili na drugi način izloži životinju tegobnom stanju kroz dulje vrijeme, može se kazniti zatvorskom kaznom i do šest mjeseci.    Prozvani radnik o Tuđi  "Tuđa će svakoga okriviti mene. To da sam ga potkradao nije istina, jer hrane ionako nema pa nisam imao što ni ukrasti. Radio sam kod njega do utorka na postavljanju ograde i to neprijavljen šest dana od jutra do mraka za samo 500 kuna tjedno. Kao bivši radnik mogu potvrditi da su samo u veljači tri konja uginula zbog neishranjenosti i parazita, jer su bili kost i koža, i to 7. veljače jedan, a 9. veljače dva konja. A da su bili neuhranjeni govori i podatak da su pri drugom utovaru obadva konja težila samo 570 kilograma. Samo ne znam na koji je način sada dobio i poticaj od države za postavljanje ograde, rekao je prozvani bivši radnik Milorad Brkić za Zagorje International.