Premijer Andrej Plenković izrazio je na početku današnje sjednice Vlade uvjerenje da će Sabor danas izglasati Zakon o postupku izvanredne uprave u trgovačkim društvima od sistemskog značaja, kolokvijalno nazvan Lex Agrokor. Plenković je također najavio održavanje zajedničke sjednice Vlade i Vijeća ministara BiH u prvoj polovici lipnja.   Premijer Plenković uvodno se osvrnuo na situaciju o Agrokoru i zakon o kojemu je jučer u Saboru rasprava trajala do kasno u noć. - Mislim da smo poslali bitne, temeljne poruke zbog čega Vlada u ovakvim okolnostima poseže za posebnim pravnim režimom koji bi nam trebao pomoći da održimo stabilnost hrvatskog gospodarstva i financijskog sustava - rekao je Plenković. Dodao je da treba generirati novi trenutak povjerenja te da je to smisao angažmana države. - Moj dojam je da je velika većina zastupnika razumjela o čemu se ovdje radi. Očekujem da će Sabor danas negdje iza 12 sati izglasati ovaj zakon i stvoriti pretpostavke za dodatni angažman i pomoć u rješavanju poteškoća u kojima se kompanija u ovom trenutku nalazi - rekao je. Vlada je na sjednici također prihvatila amandmane drugih predlagatelja na konačni prijedlog ovog zakona. - Amandmanima HDZ-a predlaže se nadopuna članka 39. u stavku 3., kojim se nadopunjuje da, u slučaju da kompanija koja se nalazi u postupku izvanredne uprave uzme kredit koji ima status najstarije tražbine, taj će se status zadržati i u slučaju ako se nagodba ne postigne, pa kompanija nad kojom se provodi postupak na kraju ode u stečaj. Također, amandmanima kluba HDZ-a predlaže se izmjena članka 41., u kojem je bilo propisano da nakon otvaranja postupka nije dopušteno pokretanje parničnih, ovršnih i upravnih postupaka i postupaka izvansudske naplate. Predlaže se izmjena tako da se dokine zabrana pokretanja upravnih postupaka i da se zabrana ne odnosi na sporove iz radnih odnosa. Predlaže se također da se prihvati amandman kluba zastupnika HNS-a i HSU-a u kojem se predlaže amandman na članak 5., a u kojem se pojašnjava što su povezana i ovisna društva, odnosno, amandmanom se jasno utvrđuje da su povezana i ovisna društva u smislu ovog zakona društva sa sjedištem u RH, a kojima dužnik drži najmanje 25 posto udjela. Stvarni efekt amandmana je da društva u kojima dužnik ima manjinske udjele s nekoliko postotaka, dakle, s manje od 25, neće biti obuhvaćena postupkom. Klub HDZ-a predlaže također i amandman na članak 43. stavak 20. u kojem se jasnije propisuje oslobođenje od obveze objave javne ponude u trenutku sklapanja nagodbi kako bi se u cijelosti otklonile nejasnoće vezane uz obveze o objavi javne ponude - rekla je ministrica gospodarstva Martina Dalić. Plenković je na početku sjednice također ponovno izrazio sućut Rusiji zbog terorističkog napada u Sankt Peterburgu te istaknuo važnost borbe protiv terorizma. Plenković je također rekao da je sutra važan dan kad se radi o prelasku preko granice jer stupaju na snagu pooštrenja granične kontrole. Pozvao je one koji putuju da budu strpljivi i imaju razumijevanja ako dođe do gužvi. Plenković je najavio i održavanje zajedničke sjednice Vlade i Vijeća ministara BiH u prvoj polovici lipnja. Kao prva točka dnevnog reda usvojen je Nacrt prijedloga zakona o stambenom potrošačkom kreditiranju, čiji je fokus, kako je rekao ministar financija Zdravko Marić, na zaštiti potrošača. Plenković je rekao da je cilj zakona unaprijediti položaj potrošača i cjelokupni sustav stambenog kreditiranja. - Mislim da je on koristan i da će se njegovi efekti osjetiti u realnom životu - rekao je Plenković. Usvojeni su, među ostalima, i Nacrt prijedloga zakona o izmjenama i dopunama Prekršajnog zakona te Prijedlog odluke o osnivanju Vijeća za demografsku revitalizaciju Republike Hrvatske. Ministrica demografije, obitelji, mladih i socijalne politike Nada Murganić rekla da su zadaće tog Vijeća praćenje i koordinacija provedbe mjera demografske politike iz programa Vlade. Usvojeni su i prijedlozi rješenja o istovremenom raspuštanju gradskih vijeća i razrješenju gradonačelnika te njihovih zamjenika u Splitu i Varaždinu. - Čini se da nemamo izbora, iako je ovo malo neobično par dana prije lokalnih izbora - komentirao je Plenković. >> Plenković nasmijao zastupnike: Joj Maras, poslije ćemo razgovarati na kavi. Najjači si >> Antonio Alvarez: 'Ja sam šef restrukturiranja i imam slobodne ruke. Dobio sam ohrabrujuće pismo jednog vjerovnika' 