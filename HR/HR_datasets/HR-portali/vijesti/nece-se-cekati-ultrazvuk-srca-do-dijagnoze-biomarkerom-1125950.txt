Umjesto odlaska u bolnicu i dugog čekanja na ultrazvuk srca pacijenti sa sumnjom na zatajivanje srca do dijagnoze će kod svojeg obiteljskog liječnika, velika je vijest iz hrvatske kardiologije koja čeka blagoslov Hrvatskog zavoda za zdravstveno osiguranje. Konkretno, HZZO je u proceduri prihvaćanja stručnih smjernica koje su hrvatski kardiolozi izradili u suradnji s liječnicima obiteljske medicine i prema kojima će za postavljanje dijagnoze, umjesto ultrazvuka, koristiti biomarker. – Čekanje na ultrazvuk srca potpuno je neopravdano i veliki je problem u kardiologiji. Specifičan biomarker pojeftinit će dosadašnju praksu u Hrvatskoj, pacijent se neće slati kardiologu u bolnicu jer biomarker ima visoko negativnu prediktivnu vrijednost da je riječ o nečem drugom, a ne zatajivanju srca. Kod nas se prilično neracionalno uporabljuju različiti biomarkeri koji su ušli u pero i praksu najčešće za probir tumorskih bolesti iako imaju znatno manju dijagnostičku težinu, a doktori ih često i nekritično propisuju – objasnio je akademik Davor Miličić, predsjednik Hrvatskog kardiološkog društva, čiji je kongres počeo jučer u Zagrebu i okupio stotine sudionika iz niza zemalja. Profesor David Wood jedno je od zvučnih imena kardiologije na kongresu, a naglasak je stavio na prevenciju kardiovaskularnih bolesti. Hrvatska je “tanka” upravo kad je riječ o prevenciji, stoga ne čudi da smo i dalje zemlja visokog kardiovaskularnog rizika. – Nema više situacije da se neki odrasli bolesnik s bilo kakvom bolesti kardiovaskularnog sustava mora slati u inozemstvo. Hrvatski kardiolozi uopće ne odlaze na rad u inozemstvo jer je naša kardiologija na visokoj razini, što je i potvrda da nije sve u novcu – poručio je akademik Miličić.      >> Pametnim telefonom od danas naručite recept ili doznake >> Ovo je plan za zdravstvo novog ministra Milana Kujundžića 