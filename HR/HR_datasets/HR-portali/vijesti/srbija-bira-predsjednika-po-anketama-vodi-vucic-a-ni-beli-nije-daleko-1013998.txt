U Srbiji su u sedam ujutro otvorena birališta za predsjedničke izbore na kojima je u utrci za novog šefa države 11 kandidata, a ankete provedene tijekom izborne kampanje predviđaju pobjedu premijera Aleksandra Vučića. Posljednja istraživanja dviju agencija – Demostata i IPSOS Strategic marketinga, objavljena večer uoči početka izborne šutnje u četvrtak, pokazuju da samo velika izlaznost može dovesti do drugog kruga, dok reprezentativni uzorci anketa predviđaju natpolovičnu potporu birača Aleksandru Vučiću. Prema tom scenariju, u drugom bi ga krugu čekao bivši pučki pravobranitelj Saša Janković, čovjek za kojeg se smatra da pripada demokratskom, proeuropskom krilu oporbe. U posljednjem predizbornom tjednu popularnost mu je skočila s 11 na 15,1 posto. Treće mjesto u anketama drži Vuk Jeremić s 8,6 posto. Četvrti je Luka Maksimović, student komunikologije koji je od kampanje napravio parodiju političkog sustava, nazvao se Ljubiša Preletačević Beli i izmislio stranku Sarmu prob´o nisi. Pseudonim Preletačević posvetio je političarima koji su mijenjali stranke. Potpora mu je sada na 7,5 posto. Iza njega je u anketama Vojislav Šešelj, a preostalih 6 kandidata ne prelazi 3 posto potpore, izvještava HRT Istraživanja kažu i to – ako i bude drugog kruga, predsjednik će biti Aleksandar Vučić. Da bi došlo do drugog kruga oporba bi morala animirati gotovo 800 tisuća birača više u odnosu na prošlogodišnje Drugi krug za Vučića bi, pak, značio skoro poraz. Iz toga bi se iščitalo da nije jedini vladar Srbije i da alternative ima. U inače nikad prljavijoj kampanji, u kojoj su i Jankovića i Jeremića vlasti bliski tabloidi razvlačili uzduž i poprijeko, Vučić je u vijestima, izračunao je netko, bio gotovo 120 puta prisutniji nego tri njegova najveća konkurenta zajedno (to si nije mogao priuštiti ni Slobodan Milošević), pojavljujući se i kao kandidat za predsjednika i kao aktualni premijer. 