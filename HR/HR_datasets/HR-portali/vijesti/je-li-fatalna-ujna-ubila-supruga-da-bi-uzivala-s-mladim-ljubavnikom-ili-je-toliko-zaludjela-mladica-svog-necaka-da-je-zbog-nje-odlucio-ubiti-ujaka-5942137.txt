Suđenje za zločin u ljeto 2011. godine u Vrisniku na otoku Hvaru kada je ubijen Domagoj Novoselnik (32), za koji su optužene dvije osobe od koji jedna kao počinitelj, a druga kao poticatelj, počet će za 20 dana na Županijskom sudu u Splitu, javlja Slobodna Dalmacija. Za smrt u Vrisniku tereti se 23-godišnjak koji je u to vrijeme imao 17 godina zbog čega mu je identitet i danas zaštićen od javnosti. Osim njega, kao osoba koja ga je potaknula na zločin na optuženičku klupu će sjesti Slađana Novoselnik (34), supruga sada pokojnog koja se tereti da je tijekom intimne veze s mladićem utjecala na njega. Oboje su već bili proglašeni krivima na prvom suđenju 2012. godine te je mladić osuđen na 10 godina zatvora, a Slađana Novoselnik na 22 godine. Kazna za mladića bila je maksmalna koja se može izreći malodobniku za ubojstvo. Negirali su počinjenje kaznenoga djela, a tijekom postupka počeli su se i međusobno teretiti. Vrhovni sud je presudu ukinuo i vratio slučaj na novo suđenje kako bi se proveli dodatni dokazi. Na ponovljenoj glavnoj raspravi krajem 2014. godine napravljena je nadopuna trasološkog vještačenja mjesta zločina i nalaza vještaka sudske medicine vezano uz ozljede na Domagoju Novoselniku i mehanizam nastanka. Osim smrtonosnog uboda nožem u grudi Domagoj je imao i ubod od noža na bedru te ozljede od udarca tupo-tvrdim predmetom po glavi. Upitno je bilo je li Slađana Novoselnik zbog svoje sitne konstitucije mogla zadati ubod u grudi svom suprugu tolikom jačinom da se slomio držak noža kojem je oštrica udarila u rebro. Međutim, rasprava nije okončana jer je optuženi završio u zagrebačkoj bolnici zbog paralize živaca. U to vrijeme je Slađana Novoselnik puštena iz istražnog zatvora da se brani sa slobode. Kada se sljedeće godine optuženi oporavio dovoljno da može sudjelovati u postupku, sutkinja koja je vodila predmet morala je otići na bolovanje, što je dovelo do dodatne odgode. Nakon što su njeni predmeti raspodijeljeni drugim sucima, odlučeno je da se u četvrtak održi pripremno ročište i dogovori o početku glavne rasprave. Usuglašeno je da 10. svibnja počne dokazni postupak. Prema optužnici, Domagoj Novoselnik ubijen je upravo zbog veze između njegove supruge Slađane Novoselnik i mladića koji mu je bio nećak. Mladić je došao k ujaku živjeti i raditi kod njega, jer je imao privatnu tvrtku na Hvaru. Optužnica navodi kako je mladić počinio ubojstvo, a Novoselnik ga potaknula na zločin. Zato je dobila nadimak u javnosti "fatalna ujna". Iz braka s Domagojem Novoselnikom optužena ima kćer. Optuženi mladić se u međuvremenu oženio i dobio dijete.