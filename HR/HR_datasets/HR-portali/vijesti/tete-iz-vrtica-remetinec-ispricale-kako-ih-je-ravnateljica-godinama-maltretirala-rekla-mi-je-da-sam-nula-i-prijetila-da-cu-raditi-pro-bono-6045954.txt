Nives Petrić u vrtiću Remetinec radi devet godina kao odgojiteljica na pola radnog vremena. Majka je djeteta s teškoćama u razvoju i prema kolektivnom ugovoru ima pravo na dodatna 3 dana godišnjeg odmora. Međutim, njoj i njenoj kolegici ravnateljica vrtića Merica Matijević oduzela je to pravo prije nekoliko godina, a u zamjenu im nudila da rade preko blagdana. Petrić se tada odlučila požaliti pravobraniteljici za dječja prava i pravobraniteljici za osobe s invaliditetom, na što je ravnateljica burno reagirala. - Klela mi se da će me tužiti. Prijetila mi je da ću raditi pro bono. Vrijeđala me svakakvim imenima, a nazivala me i infantilnim odgojiteljem - ispričala je Petrić situaciju u kojoj se našla kada se odlučila zauzeti za svoja prava. Ona nije jedina koja je u vrtiću izložena mobingu i maltretiranju. Ravnateljica je, kako doznajemo, uručila ukupno 8 otkaza, što sporazumnih, što pod prisilom. - Zaposlenicima koji su joj se požalili rekla je da će dobiti otkaz, a ucjenjivala ih je da nikad više neće naći posao. Imala je veliku moć. Znala nam je reći da joj nitko ništa ne može jer iza nje stoji Grad. Sve se odvijalo u četiri oka, a sindikat ni o čemu nije bio obaviješten. Vršio se veliki pritisak na sve koji bi nešto rekli protiv nje - rekla je Petrić, koja je inače i sindikalna povjerenica Sindikata obrazovanja, medija i kulture (SOMK). - Kap koja je prelila čašu bila je kad je dječja psihologinja Sanja Vidović, koja tu radi više od 20 godina, dobila otkaz pod prisilom. Nitko iz kolektiva nije imao nikakvih saznanja o otkazu, a psihologinja nije imala pravo na obranu - kaže Petrić i dodaje da se protiv ravnateljice već vodi nekoliko sudskih sporova. Nakon mnogih upozorenja o slučajevima mobinga, jučer je Upravno vijeće Dječjeg vrtića Remetinec smijenilo Mericu Matijević, a vršiteljicom dužnosti ravnateljice imenovali su pedagoginju Snježanu Mutak. Iz Gradskog ureda za obrazovanje doznajemo kako se reagiralo tek sada jer su došle prijave zaposlenika, premda su i prije čuli o problemima u vrtiću. No, kažu, nisu mogli reagirati prije nego što su im došla svjedočanstva ljudi koji su optuživali sad već bivšu ravnateljicu za konkretne prijestupe. Proveli su istragu i navode o mobingu utvrdili točnima, zbog čega je ravnateljica i smijenjena. - Još nismo odlučili hoće li se protiv sada bivše ravnateljice Matijević podnositi i kaznena prijava, o tome ćemo odlučiti poslije. Ako ustrajemo na tome i ona izgubi, trebala bi joj biti izrečena zabrana rada u dječjim vrtićima. To bi bilo pravedno - poručila je jučer Božica Žilić iz Sindikata obrazovanja, medija i kulture (SOMK).