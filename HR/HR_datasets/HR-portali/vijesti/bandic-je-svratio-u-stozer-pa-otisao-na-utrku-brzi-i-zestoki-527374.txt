Zagrebački gradonačelnik Milan Bandić kasno poslijepodne svratio je u svoj stožer u Praškoj ulici. Kratko se zadržao, a potom se, kako kaže, uputio na utrku "Brzi i žestoki" koja se ovoga vikenda održava u Novom Zagrebu. PRATITE TIJEK DOGAĐANJA: 23.30 - Bandić je izašao ispred stožera. Ljudi se pozdravljaju s njim, čestitaju mu...ori se pjesma posvećena njemu. 23.09 - Lopove, vrati lovu, 18 milijuna kuna..., povikao je nepoznati muškarac u Bandićevom stožeru nakon njegovog govora. Zaštitari su ga izveli van. 22.51 - Kako je lijepo vidjeti vas opet, nećemo večeras pjevati, ali je lijepo reći tu rečenicu jer je to točno, rekao je Milan Bandić na početku svog pobjedničkog govora dodavši da nikada nitko u povijesti Zagreba nije pobijedio niti će pobijediti šest puta zaredom. - Ja bih mogao operativnu politiku predavati na Sorboni! Nisam lažno skroman, govorim trijezan. Zagreb ne trpi isključivost, negaciju i destrukciju, Zagreb je konstruktivan i Zagreb je pozitivan. želim se zahvaliti članovima stranke. Kažu analitičari da Milan Bandić ima nešto Tuđmanovog - ja imam Tuđmanovog, Radićevog i Račanovog, ja imam od svih ponešto, ali od svakog najbolje. Nisam ja pobijedio, ni SDP ni HDZ ni Most ni HDZ, Zagrepčani su najveći pobjednici, rekao je Bandić dodavši da nije razumio kampanju "mi ili on" i taj rječnik.  Bandić je poručio i da Zagreb večeras suosjeća s Londonom i njegovim kolegom, londonskim gradonačelnikom Khanom. Istaknuo je i da zagrebačke fontane večeras svijetle u bojama britanske zastave. -  Hvala medijima koji su učinili sve da do ove pobjede ne dođe. Da nije bilo njih, ja ne bih pobijedio. Zahvaljujem se svojoj majci koja me rodila takvog kakvog me rodila, učinila da volim čovjeka i da nikada nikome nisam napravio zlo. Hvala dragom Bogu što me stvorio takvog nesavršenog, a najboljeg. I hvala, naposljetku, mojim dragim Zagrepčankama i Zagrepčanima, na njih sam ponosan. Molim se kod Boga da nas ne dijele, nemojte nas dijeliti, nemojte govoriti "mi ili oni" jer nismo neprijatelji. Ja se nisam sučeljavao ni u prvom ni u drugom krugu, pozivam sve na suradnju, i one koji su pozivali da se glasa protiv mene..., poručio je Bandić. Nabrojao je i projekte koje očekuju Zagreb u koje spada pruga prema aerodromu, projekt Zagreb na Savi, Sveučilišna bolnica, Imunološki zavod... - Sedam mandata sam se nauživao sa svojim Zagrepčanima. Sutra počinje bitka za sedmi mandat. Ujutro u sedam sati u Ježdovcu. Kada moji protukandidati budu znali svaku ulicu i svaki problem ovoga grada, oni će moći konkurirati gradonačelniku Bandiću. Sve drugo je gluma i sijanje iluzija. Molim sve zastupnike u Skupštini da stvorimo koaliciju oko kapitalnih projekata.  Na kraju podužeg govora, Bandić je najavio "veliku novost za Zagrepčane". Poručio je da će u utorak objaviti jedno veliko pojeftinjenje u gradu, ali nije htio otkriti o čemu je riječ: - Jedna usluga za građane pojeftinit će od 30 do 50 posto, poručio je dodavši da o tome nije htio ranije govoriti jer bi ga optužili da je riječ o predizbornom štosu. 22.40 - Bandić je stigao u stožer. 21.54 - Čeka se Milan Bandić. Navodno je pripremljena i slavljenička torta. 21.35 - Nadam se da će i poraženi s nama zajedno sudjelovati u boljitku i izgradnji našeg grada, rekao je šef gradskih financija Slavko Kojić. 21.15 - Gotovo svi glasovi u Zagrebu su prebrojani (99,82 posto biračkih mjesta). Milan Bandić ponovno je gradonačelnik. S 51,8 posto glasova osvojio je svoj šesti mandat. 21.09 - U Bandićev stožer stigla je Sandra Perković. 20.52 - Ako je suditi po priopćenju, gradonačelnik Bandić sutra ima vrlo gust raspored. U 7 ujutro obilazi radove u Ježdovečkoj ulici, u 8 otvara reciklažno dvorište u Svetoj Klari, u 10 sati posjećuje Hrvatski generalski zbor, a u 12 se sastaje s predstavnicima udruga osoba s invaliditetom. 20.37 - U stožeru je oko 200 ljudi. 20.00 - Prema prvim rezultatima DIP-a Milan Bandić osvojio je 49,15, a Anka Mrak Taritaš 48,52 posto glasova. 19.04 - Hvala svim Zagrepčankama i Zagrepčanima koji su izašli na birališta. Izlazne ankete su signal da Milan Bandić no važno je reći da je bitno da se prebroji glasački listići. Ovaj rezultat je sukladno očekivanjima i istraživanjima, zadovoljni smo, ali večer je duga, vidjet ćemo, mi u našu pobjedu ne sumnjamo..., rekla je kandidatkinja za Bandićevu zamjenicu Jelena Pavičić Vukičević. 19.00 - Prve izlazne ankete: Milan Bandić  51,4 posto, Anka Mrak Taritaš 48,5 posto.   Tema: Lokalni izbori 2017.