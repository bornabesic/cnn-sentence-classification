Foto: 123 RF JESTE li znali ovo?  Ako se nadate kako ćete uskoro ili do godišnjeg odmora, smršavjeti koji kilogram, možda je vrijeme za uvođenje oraha u prehranu, ako to još uvijek nije slučaj.  I dok mnogi ljudi orašaste plodove povezuju s visokim sadržajem masnoća, novo istraživanje sa Sveučilišta u Kaliforniji, otkrilo je kako orasi mogu biti tajni alat, koji pomaže u sagorijevanju masnoća nakupljenih oko trbuha.   Doktorica Chery Rock s Medicinskog fakulteta u San Diegu, uspoređivala je tri dijete na istraživanju na 245 žena s prekomjernom težinom. One su bile podijeljenje u tri grupe, s tri različita prehrambena stila. Prvi je podrazumijevao dijetu s manje masnoća i više ugljikohidrata, drugi sve obrnuto, a treći dijetu s više masnoće, manje ugljikohidrata te bogatu orasima.  Detaljnom analizom, otkriveno je kako je ovaj posljednji stil prehrane, bogat orasima, jednako dobar za gubitak kilograma, kao i prehrana s manje masnoća, uz dodatnu korist snižavanja lošeg kolesterola.  Kako to orasima polazi za rukom? Polinezasićene masti aktiviraju gene, koji smanjuju skladištenje masti. Na 13 grama ovih masti, i na 30 grama posluživanja, orasi su jedan od najboljih pomoćnika u rješavanju masnih naslaga.   Naime, masti mogu biti dobre i loše, a mononezasićene i polinezasićene masti spadaju pod dobre. Mononezasićene masti nalaze se u uljima dobivenim preradom biljaka (maslinovo, canola, suncokretovo, ulje od kikirikija, sezamovo ulje) te u avokadu, maslinama i orašastim plodovima, kao što su badem, kikiriki, lješnjaci i indijski oraščići.  Najznačajniji predstavnik polinezasićenih masnih kiselina je masna riba (losos, tuna, haringa, sardine, pastrmka). Istraživanja su pokazala da su kod osoba koje konzumiraju ribu smanjene mogućnosti moždanog i srčanog udara. A tu su, dakle, i orasi, ali i sojino, kukuruzno i ulje šafranike, suncokretove i sjemenke bundeve, sojino mlijeko i tofu.   "U čast ovim rezultatima, nadamo se da ćemo istražiti učinkovitost oraha na sitost, jer vjerujemo da je sitost krucijalni faktor za održavanje mršavljenja", otkrili su istraživači.  Zato sa sobom svakodnevno imajte do šaku oraha, koje možete grickati tijekom dana, ali i staviti u svoju zobenu kašu ili čak salatu. Možda vam ovo posljednje zvuči čudno, no vjerujte nam, rezultat je vrlo ukusan.   A ako ste slučajno propustili članak o 6 velikih zdravstvenih prednosti zobene kaše, pročitajte ga ovdje.