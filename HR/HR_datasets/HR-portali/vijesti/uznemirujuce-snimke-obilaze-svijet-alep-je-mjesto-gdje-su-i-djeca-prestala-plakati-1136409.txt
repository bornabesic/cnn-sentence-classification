Svega 25 sati vožnje potrebno je od glavnog grada Hrvatske do sirijskog Alepa - mjesta koje nalikuje na prizore iz filmova strave, gdje ljudi proživljavaju trenutke neusporedive s našom svakodnevicom. Britanski Channel 4 objavio je reportažu imena "Alep je mjesto gdje su i djeca prestala plakati" i zabilježio tragediju naroda koji gubi svoje domove i obitelji prije ulaska Bašar al-Asada u grad.  Državni mediji u Iranu i Siriji pad Alepa slave kao oslobođenje i veliku pobjedu nad teroristima, odnosno Islamskom državom, no pitanje je koliko se drukčije moglo pristupiti osvajanju teritorija i prethodno pomoći ljudima na području grada. U posljednjoj bolnici u Alepu smješteno je tisuće djece i roditelja nakon pada grada. Prema podacima Ujedinjenih naroda, evakuirano je 8000 ljudi, od toga čak 2700 istraumatizirane djece, vidljivo je u reportaži koja prenosi surovost situacije u Siriji.  "Bog će se osvetiti ovom tiraninu" U snimci britanske televizije prikazana je djevojčica Aya u sirijskoj bolnici. Unatoč kaotičnim trenucima koji su pogodili medicinsko osoblje i ozlijeđene, djevojčica je toliko potresena da ne reagira na pitanja, a više i ne plače. Njezina majka Fatima jedina je preživjela odrasla osoba od tri obitelji koje su se nalazile u zgradi prije nego li je pogođena bombom.  Tinejdžer Mahmoud snimljen je kako u naručju drži svog jednomjesečnog brata koji je preminuo uslijed posljedica gušenja nakon rušenja zgrade. - Bog će se osvetiti ovom tiraninu (Bašar al Asad) - poručio je neutješnoj majci.    Situacija u Siriji eskalira posljednjih 5,5 godina, a sada je došlo do konačne prekretnice. - Alep je sinonim za pakao - kazao je Ban Ki-moon, glavni tajnik UN-a pozvavši na nastavak evakuacije područja.  Barack Obama prozvao je sirijskog predsjednika al-Asada te ruske i iranske saveznike da su počinili "zvjerske zločine".  - Svijet je u šok zbog horora u Alepu koji je počinio sirijski režim i njihovi ruski i iranski saveznici. Možda će postići taktičke pobjede, no dugoročno gledajući, Asadov režim ne može koristiti pokolj kako bi došao do legitimiteta - poručio je Obama.    I dok se Zapad i Istok nadmeću u asimetričnom ratu na području Bliskog istoka, svijet u nevjerici promatra prizore obitelji koje gube sve što su ikada imale. Izaslanik UN-a Staffan de Mistura u četvrtak je potvrdio da se u istočnom dijelu Alepa nalazi još 50.000 ljudi, u nadi da će se njihove priče čuti, a sudbine zauvijek promijeniti - na bolje.  >> Putin zapadnim silama više ne dopušta da pregovaraju o Siriji 