Da su u SDP-u vrlo zainteresirani za suradnju s HSS-om i da ih uz HNS vide kao svog novog strateškog partnera na skorašnjim prijevremenim izborima, poznato je već neko vrijeme. I sam predsjednik SDP-a Zoran Milanović javno je više puta kazao da bi volio vidjeti HSS u svojoj koaliciji, a poznato je i kako su pregovori Milanovića i Kreše Beljaka, šefa HSS-a, na tu temu već i započeli. Prije dva dana vodstvo HSS-a imenovalo je i svoj pregovarački tim kojemu je zadatak krenuti u pregovore s političkim strankama koje eventualno iskažu interes za suradnju s HSS-om na prijevremenim parlamentarnim izborima. Drugim riječima, HSS će pregovarati i s lijevima i desnima. U SDP-u se time previše ne zamaraju. Drže da su HSS-u dali i više nego fer ponudu i sada čekaju njihovu odluku. Naime, stranka na Iblerovu trgu HSS-u za suradnju u koaliciji nudi sigurna tri do četiri mandata, možda i pet, ali i participiranje u Vladi. U SDP-u se neslužbeno može čuti da bi HSS dobio jedno ministarstvo, vjerojatno ono poljoprivrede, a nije isključeno i da bi Krešo Beljak, predsjednik HSS-a mogao biti i potpredsjednik Vlade u budućoj Vladi. – HSS-u nitko ne može dati koliko im daje SDP. Osim toga, kada god idu s SDP-om, ojačaju se i očuvaju – kaže naš izvor iz SDP-a. Iako je konačni dogovor HSS-a i SDP-a blizu, zasad ga još koči ona desna, klerikalna struja u stranci predvođena HSS-ovom europarlamentarkom Marijanom Petir. No u SDP-u ni u tome ne vide veliki problem i nepremostivu prepreku i podsjećaju da je Marijana Petir svojevremeno bila i glasnogovornica izborne kampanje Stipe Mesića za predsjednika države, ali i sisačka dožupanica u vrijeme dok je županiju vodila, sada bivša SDP-ovka, Marina Lovrić Merzel. Osim toga, HSS je sa SDP-om do sada bio u koalicijama i na nacionalnoj, ali i lokalnoj razini. Problem za dogovor o suradnji SDP-a i HSS-a je i HNS. U HSS-u drže da narodnjaci ne mogu imati zagarantiranih dvostruko više mandata od njih s obzirom da na “političkom tržištu” vrijede u najmanju ruku isto. Pristane li HSS na koaliciju s lijevim blokom, i “apetiti” HNS-a bit će jedna od tema razgovora. Na prošlim izborima HNS je sa SDP-om dogovorio sedam sigurnih mjesta na listama, a došao je do još dva mandata preferencijalnim glasovima. 