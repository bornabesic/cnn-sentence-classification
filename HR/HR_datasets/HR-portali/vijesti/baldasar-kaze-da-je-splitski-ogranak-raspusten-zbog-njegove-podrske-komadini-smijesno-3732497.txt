SDP-ov saborski zastupnik i član Predsjedništva stranke Peđa Grbin rekao je u ponedjeljak u Puli komentirajući raspuštanje splitske Gradske organizacije da se složio "s tvrdnjom potpredsjednika SDP-a Tonina Picule kako se u ovom slučaju radi o jednom dugoročnom i važnom procesu građenja političkog identiteta SDP-a". Kako su navodili neki mediji, Tonino Picula je u raspravi o raspuštanju splitskoga SDP-a u subotu u Crikvenici bio protiv toga, ali je poslije glasovao za. "Na koncu sam prihvatio da je priča o velikom nezadovoljstvu stanjem u splitskoj organizaciji, pa onda i njeno raspuštanje početna točka jednog dugoročno važnog procesa građenja novog političkog identiteta SDP-a", rekao je Picula za današnji "Jutarnji list" objašnjavajući zašto je tako glasovao. Peđa Grbin rekao je na konferenciji u Puli da je Ivo Baldasar, "kao što svi dobro znaju, nažalost, nekim svojim izjavama i radnjama prestao oslikavati ono što SDP jest i ono za što bi se SDP trebao zalagati". "U tom kontekstu za nas je bilo posebno važno poslati ovakvu poruku hrvatskim građanima, ali i našem članstvu diljem Hrvatske da neke temeljne vrijednosti za koje se SDP zalaže ne mogu i ne smiju biti dovedene u pitanje", rekao je Grbin. Smiješnim je ocijenio Baldasarove tvrdnje kako je splitska organizacija raspuštena zbog njegove potpore Zlatku Komadini na nedavnim izborima za predsjednika stranke. "To je najblaže rečeno smiješno. Komadina je legenda SDP-a i SDP-ov pobjednik koji je našoj stranci donosio i donosit će pobjede na lokalnim izborima u Primorsko-goranskoj županiji. Ovdje se radi prije svega i jedino o procesu pripreme stranke za lokalne izbore u kojima one organizacije u kojima je uočen problem, a u tom kontekstu splitska organizacija je bila svakako na prvome mjestu, moraju na neki način podnijeti sankcije zbog svog nerada", rekao je Grbin. Dodao je kako on tu ponajprije vidi "jednu političku odluku Predsjedništva SDP-a, a ne nekakav problem kakav Baldasar želi prikazati". Na pitanje novinara može li se govoriti o raskolu u SDP-u, Grbin je odgovorio kako se u SDP-u o raskolima govori već dvadeset godina. "O raskolu se govori od samog početka, kako sam postao član te stranke. Nikada do tog raskola nije došlo pa ne vidim da će jedan Ivo Baldasar dovesti do toga",  izjavio je Grbin, dodajući kako u ovom trenutku nitko nije isključen iz SDP-a, nego je Predsjedništvo stranke donijelo odluku o raspuštanju tijela SDP-a. "Svi članovi splitskoga SDP-a i dalje su članovi stranke, a daljnje odluke može donijeti samo Glavni odbor koji će o tome raspravljati na svojoj prvoj sjednici i procijeniti učinke ove odluke Predsjedništva i donijeti konkretnu odluku. Ni o kakvoj čistki ili masovnom brisanju članova ne može biti govora", poručio je Grbin. Na pitanje očekuje li odljev članova s obzirom na to da je Baldasar najavio mogućnost da će na lokalne izbore izaći kao nezavisni kandidat, odgovorio je kako je pravo svakog građanina Republike Hrvatske, pa tako i Ive Baldasara, da se kandidira te kako "ne vidi razlog da bi zbog njegova samostalnog izlaska na izbore došlo do nekakvog odlaska iz stranke". "Dapače, to ne mogu ni zamisliti", rekao je Grbin i ponovio kako je raspuštanje splitskoga SDP-a u skladu sa Statutom stranke koji Predsjedništvu SDP-a omogućuje da donese odluke o raspuštanju tijela na lokalnoj razini, a odluku o raspuštanju organizacije kao takve može donijeti jedino Glavni odbor stranke. Zamoljen da komentira to što na primjedbu priora dominikanskog samostana u Splitu Luke Prcele, koji je u jučerašnjoj propovijedi zamjerio hrvatskoj predsjednici  Grabar-Kitarović što je za NDH rekla da je "najmanje nezavisna i najmanje je štitila interese hrvatskog naroda", osim same predsjednice, nisu reagirali drugi državni dužnosnici, Grbin je rekao kako je po njemu mnogo veći problem što se HRT, koji je prenosio misu, nije ogradio od onoga što se ondje govorilo. "Puno bi mi bilo draže da je i predsjednica poslala jasnije poruke. Posljedice takvog njihovog postupanja vidljive su, Hrvatska se sve više u modernom društvu prikazuje kao jedna država u kojoj se njeguju retrogradne pojave. Zbog toga pati naša vanjska politika, nadam se da zbog takvog njihovog ponašanja neće patiti i hrvatska ekonomija. Na njima je da jasno i glasno pod hitno kažu na čijoj su strani danas i na čijoj će strani biti ubuduće", istaknuo je Grbin.  Po njegovim riječima, riječ je o opasnim porukama, a koliko su one opasne, ocijenio je, vidljivo je iz napisa o Hrvatskoj u mnogim uglednim zapadnim medijima od Njemačke do SAD-a. "Ne želim i nisam sretan što se o mojoj zemlji danas piše u takvom kontekstu", zaključio je Grbin.