Predsjednik Europske komisije Jean-Claude Juncker pozvao je Hrvatsku i Srbiju da se “vrate konstruktivnim bilateralnim odnosima” te da sva otvorena pitanja riješe “uz međusobno poštovanje”, otkrila je za Večernji list glasnogovornica EK Maja Kocijančič.  Juncker je to napisao u odgovoru na pismo koje mu je srpski premijer Aleksandar Vučić poslao prije mjesec dana. Vučić je tada javno tvrdio da je slao pismo u Bruxelles jer se u Hrvatskoj, prema njegovu mišljenju, “vodi ogoljena antirspska politika”.  Vučić se žalio Junckeru na događaje u Hrvatskoj, no u odgovoru je među ostalim dobio podsjetnik da je negiranje genocida kažnjivo po europskim propisima, što je znakovito jer upravo je Vučić vodeći među dužnosnicima Srbije koji negiraju da se u Srebrenici dogodio genocid, iako je to utvrđeno presudama dvaju najrelevantnijih međunarodnih sudova. Priznavanje presuda haaškog suda je, inače, jedan od uvjeta koje Srbija treba ispuniti u pregovorima s EU. - Možemo potvrditi da je predsjednik Juncker poslao pisani odgovor premijeru Srbije Aleksandru Vučiću, u kojem je izrazio zabrinutost zbog najnovijih događaja u odnosima između Srbije i Hrvatske te (ih) ohrabrio na povratak konstruktivnim bilateralnim odnosima - rekla je Maja Kocijančič. Dodala je kako se u Junckerovu pismu naglašava da, prema europskim propisima, zločini iz mržnje temelji na nacionalnosti predstavljaju kazneno djelo, kao što je kazneno djelo i javno poticanje na nasilje ili mržnju, što uključuje i javno opravdavanje, negiranje ili prekomjerno trivijaliziranje zločina genocida, zločina protiv čovječnosti i ratnih zločina. Juncker zatim dodaje da, sukladno tim europskim propisima, sve države članice EU imaju obvezu pobrinuti se da takvi prijestupi budu kažnjeni, dok se od zemalja koje teže prema članstvu u EU očekuje da se usklade s tim europskim propisima.  - Kako naglašava predsjednik Juncker, dug put prema pomirenju između naroda zahtjeva zajedničke, iskrene napored sa svih strana i sa svih razina kako bi se priznala nepravedna djela iz prošlosti bez pristranosti i kako bi ih se zajednički prihvatilo, što stvara temelje za zajedničku budućnost suradnje. Sva otvorena pitanja moraju biti rješavana kroz konstruktivan bilateralan dijalog i uzajamno poštovanje. U interesu je svih u regije da se vrate takvom duhu i diskursu - izjavila je glasnogovornica EK Maja Kocijančić.  Vučić je, podsjetimo, u pismu Junckeru prije mjesec dana tražio da kaže je li Srbija učinila nešto pogrešno u kontekstu posljednjih događaja među kojima je istaknuo odluku Vrhovnog suda o ukidanju presude Branimiru Glavašu, odluku Županijskog suda o poništenju presude Alojziju Stepincu, te otkrivanje spomenika Miri Barešiću, Hrvatu koji je u Švedskoj osuđen za ubojstvo jugoslavenskog veleposlanika Vladimira Rolovića.  >> Vučić glumi: Jedan tjedan vrijeđa, a drugi bi se mirio 