Foto: FaH U SABORSKOJ raspravi o izvješću o radu Hrvatske energetske regulatorne agencije (HERA) za 2015., Mostov zastupnik Miro Bulj kritizirao je njezin rad zbog kašnjenja u donošenju niza podzakonskih dokumenata te prozvao Agenciju zbog, kako je rekao, ugrožavanja nacionalne sigurnosti po pitanju obnovljivih izvora energije. Tvrdi kako ugrožavaju nacionalnu sigurnost  "Jeste li svjesni da ste kao regulator uspjeli ugroziti nacionalnu sigurnost države enormnim financijskim obavezama po stavci obnovljivih izvora energije u sljedećim godinama, od kojih će imati koristi samo privatni strani kapital, a država problem da primi struju proizvedenu u takvim objektima zbog manjkavosti prijenosnih sustava i regulacije napona", upitao je Bulj i zatražio razrješenje Upravnog vijeća HERA-e zbog neefikasnosti i kočenja razvoja energetskog sustava Hrvatske.  Predsjednik Upravnog vijeća HERA-e Tomislav Jureković odgovorio mu je da je bespredmetno raspravljati tako i o ugrozi nacionalne sigurnosti.  "Je li to posljedica nerazumijevanja, neinformiranosti ili loših namjera, ja ću izabrati da bude ovo drugo", kazao je.  Odbacio je i prozivke da je HERA bila neefikasna u donošenju propisa i zakona jer, smatra, odgovornost je i na vladi i ministarstvima koji donose zakone koji se ne mogu realizirati u propisanim rokovima. Situaciju komentirao i Maras  Gordana Marasa (SDP) najviše međutim zabrinjava poskupljenje plina za građane, ali i prebacivanje dijela troška poskupljenja na Hrvatsku elektroprivredu (HEP). " Koliko je taj model uopće održiv i koliko će to koštati HEP, ili je to bilo u svrhu da plin ne poskupi dva mjeseca prije lokalnih izbora?", upitao je Maras i ocijenio da će već sljedeće godine to poskupljenje biti prebačeno na građane.  "Država određuje cijenu za veleprodajno tržište plina, to nije u rukama regulatora", odgovorio mu je Jureković.  Darko Horvat (Klub HDZ-a) osvrnuo se na Strategiju energetskog razvitka Hrvatske iz 2009. ustvrdivši da ništa iz nje nije zaživjelo. "Nismo napravili niti jedan bitni, snažni, veliki energetski proizvodni objekt temeljne energetske proizvodnje s kojim bismo anulirali potrebu uvoza energenata, omogućili ulazak neobnovljivih izvora u sustav i krenuli u izgradnju energetske neovisnosti", rekao je.  Zastupnik Živog zida Ivan Pernar ključni problem vidi u katastrofalnoj energetskoj politici u sektoru toplinarstva, jer, kako je kazao, stanar neke stambene zgrade ne može se isključiti iz toplinskog sustava bez suglasnosti svih stanara, a kad se i isključi, i dalje mu dolaze računi za grijanje.  Jureković je pojasnio da regulator nije onaj koji ne dozvoljava isključenje iz toplinskog sustava i da HERA u toplinarstvu regulira samo tarifu za proizvodnju i tarifu za distribuciju. Raspravljali o izmjenama Zakona o PDV-u  Zastupnici su poslijepodne raspravili i SDP-ov prijedlog izmjena Zakona o porezu na dodanu vrijednost, kojim se predlaže da se dadilje oslobode plaćanja PDV-a.  Peđa Grbin (SDP) naglasio je važnu ulogu dadilja, osobito u jedinicama lokalne samouprave koje nemaju mogućnost i sredstva organizirati dječje vrtiće, kazavši da je riječ o minimalnoj izmjeni koja ne utječe na proračunska sredstva.  Marija Jelkovec (HDZ) smatra da bi se tim izmjenama dovelo u pitanje pravo na jednakost, budući da su dadilje obrtnici, a svi obrtnici plaćaju PDV.  Marijana Balić (Klub HDZ-a) istaknula je da se od 1. siječnja 2018. povećava prag za ulazak u sustav PDV-a na 300.000 kuna čime će, navodi, najveći broj dadilja biti oslobođen plaćanja ovog poreza.  Sabor sjednicu nastavlja u petak.