Foto: Pixsel/Davor Javorović  DVIJE osobe su poginule u prometnoj nesreći u subotu oko 6, 45 sati kod Našica, kada je osobni automobil sletio u odvodni kanal i udario u betonski most, doznaje se u osječko-baranjskoj Policijskoj upravi (PU).  Prema prvim informacijama, nesreća se dogodila u Jelisavcu, u Ulici Ivana Brnjika Slovaka, kada je vozilo, iz još neutvrđenih razloga, sletjelo u odvodni kanal i udarilo u betonski most. Od zadobivenih ozljeda su na mjestu nesreće umrli 37-godišnjak i 21-godišnjak.  U tijeku je očevid, kojim će se utvrditi okolnosti prometne nesreće, ističu u policiji.  Nesreće i u Jastrebarskom i u Medarima  Također, u Jastrebarskom je u subotu ujutro tijekom vožnje umro 56-godišnji vozač, javila je zagrebačka policija.  Nesreća se dogodila u Ulici Vlatka Mačeka, kratko su izvijestili.  U subotu ujutro u prometu su ukupno u Hrvatskoj život izgubile četiri osobe.   Osim Našica i Jastrebarskog, u Medarima, u općini Dragalić, poginula je osoba kada je osobni automobil iz još neutvrđenih razloga sletio u odvodni kanal.