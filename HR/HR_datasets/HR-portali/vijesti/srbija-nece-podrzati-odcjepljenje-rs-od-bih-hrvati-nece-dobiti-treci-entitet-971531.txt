PREDSJEDATELJ Predsjedništva Bosne i Hercegovine Mladen Ivanić ocijenio je kako su sve najave o odcjepljenju Republike Srpske od BiH prazne priče bez ikakvog realnog utemeljenja i služe jedino Miloradu Dodiku u njegovim nastojanjima da se održi na vlasti. "Neće doći do odcjepljenja RS. Ima ljudi koju u to vjeruju ali ja znam da to nije realno", kazao je Ivanić u intervjuu za regionalnu televiziju N1. Srbija neće podržati odcjepljenje Ključni argument za tu tvrdnju Ivanić koji i sam dolazi iz RS-a nalazi u konstataciji kako Srbija takav korak nikada ne bi poduprla i to zbog Kosova. "Jasno je rečeno: nemate podršku", kazao je Ivanić pojašnjavajući kako Dodik unatoč takvoj jasnoj poruci iz Beograda nastavlja zagovarati odcjepljenje jer nema o čemu drugom pričati a posebice ne o investicijama koje njegova vlada ne uspijeva privući. Nema niti uvođenja novih entiteta u BiH Ivanić je istodobno konstatirao kako su nerealne i sve ambicije za ukidanje postojećih ili uspostavu nekog novog entiteta u BiH poput onoga s hrvatskom većinom jer one znače promjene ustava, a o tome nije moguće postići nikakav dogovor unutar zemlje. Istaknuo je kako je osobno najmanje zainteresiran za uspostavu "trećeg entiteta" no drži kako se pitanje ravnopravnosti Hrvata u izbornom procesu mora riješiti. "Hrvati imaju pravo izabrati svoje predstavnike i mora se naći mehanizam kako im to zajamčiti", kazao je Ivanić komentirajući činjenicu da je HDZ BiH u parlamentarnu raspravu uputio prijedlog izmjena izbornog zakona kojim je predložen novi način biranja hrvatskog i bošnjačkog člana Predsjedništva BiH te zastupnika u domovima naroda državnog i parlamenta Federacije BiH. HDZ BiH predložio osnivanje ad hoc izbornih jedinica HDZ BiH predložio je uspostavu ad hoc izbornih jedinica s hrvatskom odnosno bošnjačkom većinom iz kojih bi se birala dva člana Predsjedništva BiH dok bi se hrvatski zastupnici u domovima naroda birali iz onih županija u kojima su većinsko stanovništvo. Taj je prijedlog naišao na oštre kritike bošnjačke strane, a iz Stranke demokratske akcije (SDA) najavili su kako će oni uskoro u parlament poslati svoj prijedlog izmjena izbornog zakona koji bi obuhvatio i provedbu presude Europskog suda za ljudska prava u slučaju "Sejdić-Finci" odnosno ukidanje diskriminacije pripadnika nacionalnih manjina u izbornom procesu. Ivanić je tu najavu pozdravio. "Ako ovo što je predložio (Dragan) Čović nije dobro, red je da kažu što je po njihovu sudu rješenje. To očekujem", kazao je Ivanić. Eventualne izmjene izbornih pravila u BiH moraju biti dogovorene i potvrđene u parlamentu najkasnije do kraja ove godine jer se izborni zakon ne smije mijenjati u izbornoj godini, a opći izbori u toj zemlji planirani su za listopad 2018. godine.