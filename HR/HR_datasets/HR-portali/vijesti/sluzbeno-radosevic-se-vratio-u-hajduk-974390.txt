Foto: Miro Gabela/Hajduk.hr JOSIP RADOŠEVIĆ novi je igrač Hajduka! Nakon četiri i pol godine zadnji vezni se vraća na Poljud. Stiže kao slobodan igrač nakon što mu je istekao ugovor s Red Bull Salzburgom.  Dobio je dres s brojem 14, isti onaj koji je nosio u Hajduku prije nego što je otišao u Napoli. "Presretan sam što se vraćam u Hajduk. Radostan sam i što se nakon 4 i pol godine vraćam doma, obitelji, što mi je vrlo važno, baš kao i činjenica da ću ponovno zaigrati za Hajduk, što mi je bila velika želja. Imao sam ponude i nekih drugih klubova, čak i financijski nešto bolje, ali smatram da ukupno bolje ponude u ovom trenutku od Hajdukove nema", rekao je 23-godišnji nogometaš. "Osjetio sam jednu iznimno pozitivnu priču oko kluba, a osim onoga u što sam se sam uvjerio prateći Hajduk, mnogo pozitivnih stvari čuo sam i od ljudi s kojima sam razgovarao. Hajduk je veliki klub, ima visoke ambicije, a ja vjerujem da mogu pomoći u ostvarenju tih ciljeva. Želim s Hajdukom napraviti nešto veliko i jedva čekam krenuti s prvim treningom." Radoševića je na Poljud vratio sportski direktor Mario Branco. "U kontaktu smo s Josipom već neko vrijeme i na obostrano zadovoljstvo postigli smo dogovor. Radi se o pojačanju za našu momčad, o igraču koji se vraća kući i neće mu trebati puno vremena za prilagodbu. Prije svega gledamo kvalitetu, a kad se uz to radi o domaćem igraču, onda je to dodatni plus. Bio je jedan od nositelja Hajdukove igre i prije nego što je otišao, a danas je sigurno još iskusniji i kvalitetniji", rekao je Branco i dodao: "Nećemo raditi nikakvu revoluciju ili velike izmjene u momčadi. Imamo svoje ideje, nastavit ćemo biti aktivni i kreativni na tržištu. Radimo na tome da u skladu s našim mogućnostima osiguramo treneru još kompetitivniju momčad i da ima dovoljno kvalitetnih igrača koji će moći pratiti ritam koji nas očekuje u narednim mjesecima, ali naglašavam da smo zadovoljni s momčadi koju imamo."