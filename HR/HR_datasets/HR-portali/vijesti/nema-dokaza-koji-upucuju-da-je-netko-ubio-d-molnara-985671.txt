– Ne bježimo od toga da se Dino mogao i sam ubiti, ali previše je pitanja ostalo bez odgovora. Zato i dalje vjerujemo da je ubijen i da se to pokušava zataškati. Idemo, ako treba, i do Vrhovnog suda po istinu – kažu Draga i Josip Molnar, roditelji Dine Molnara (27), policajca koji je 21. siječnja 2013. pronađen mrtav na stražnjem sjedalu golfa trojke. Nema tragova ni dokaza Županijsko državno odvjetništvo u Varaždinu jučer je priopćilo da je odbačena kaznena prijava protiv nepoznatog počinitelja zbog teškog ubojstva Dine Molnara. Obrazloženo je da ne postoje materijalni tragovi, dokazi, a ni indicije koji bi upućivali na to da je netko drugi ispalio hitac u Molnara. – Iz dokaznih radnji i izvida proizlazi da je policijski službenik počinio samoubojstvo – priopćili su iz DORH-a. Roditelji, koji o odbacivanju prijave još nisu obaviješteni, i dalje traže da se tijelo ekshumira i napravi obdukcija koja nije obavljena nakon Dinove smrti. – Osim što nije bilo obdukcije, nije uspjelo ni uzimanje tzv. parafinske rukavice koja bi dokazala da su na ruci ostali tragovi baruta. Kako to da se Dino, kako tvrde, uspio službenim pištoljem ustrijeliti točno nasred čela, bez opeklina oko rane i s malo razmazane krvi na bočnom staklu? – pita otac Drago, koji ne vjeruje ni u to da se Dino sam odvezao u polje, po 40 centimetara visokom snijegu, bez lanaca na kotačima. Pronađen je u uniformi na stražnjem desnom sjedalu. – Ne daju nam njegov mobitel, a ispis poziva puno bi toga otkrio – vjeruju roditelji. Pisao predstavku U prosincu lani vještaci su dali iskaz DORH-u u kojem su naveli da je hitac ispaljen unutar automobila i da je na šakama pokojnika pronađena velika koncentracija olova, barija i antimona. Tvrde da je nepostojanje obrambenih ozljeda karakteristično za samoubojstva, a nije sporan ni položaj glave i krvi na staklu. – Kod takvog prostrela ne očekuje se nalaz veće količine krvi, kao ni prskanje na sve strane – rekao je vještak i dodao kako nije neuobičajeno da se samoubojstvo počini na stražnjem sjedalu. No usprkos svemu Dinovi roditelji i dalje sumnjaju da se njihov sin ubio. Kažu da je mjesec dana prije no što je umro napisao predstavku u kojoj je naveo kako sumnja da su neki njegovi kolege korumpirani. Tada je tražio i premještaj. >> DORH: Policajac Dino Molnar počinio je samoubojstvo >> Pokopan policajac Molnar, ispratili ga roditelji, rodbina i prijatelji