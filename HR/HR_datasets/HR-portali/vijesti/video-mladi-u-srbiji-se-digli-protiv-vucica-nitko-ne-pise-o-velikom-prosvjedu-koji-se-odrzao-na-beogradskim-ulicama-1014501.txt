Tisuće mladih marširalo je beogradskim ulicama upozoravajući na neregularnosti izbora U Beogradu se u ponedjeljak navečer održao prosvjed na kojem se okupilo nekoliko tisuća mladih, nezadovoljnih rezultatima predsjedničkih izbora na kojima je pobijedio premijer Aleksandar Vučić. Skup ispred srbijanskog parlamenta u Beograda, nazvan “Prosvjed protiv diktature”, pretvorio se u mirni mimohod središnjim gradskim ulicama. Za prosvjed su zaslužni uglavnom mladi ljudi koji su se aktivirali putem društvenih mreža. “Dođite i podržite svoje mišljenje. Vrijeme je da iskoristimo internet za ono što ne možemo ništa drugo u ovoj državi, a to je organizacija slobodnog glasa i stvaran osjećaj da možemo nešto promijeniti”, navodi se u pozivu “#Dijelite_dalje” objavljenom na Facebooku. Sudionici su poručili da sve dok se ne proglase službeni rezultati postoji šansa za drugi krug te da “ništa nije završeno”, otvoreno sumnjajući u regularnost izbora. Uz zviždaljke i skandiranje “Vučiću, lopove”, “Krađa”, “Nećemo te, Vučiću”… skup je organiziran bez stranačkih obilježja i govornika, uz poruke da se “samo na ulici može nešto uraditi”. Podsjetimo, na predsjedničkim izborima u Srbiji u nedjelju pobjedu je proglasio aktualni srbijanski premijer Aleksandar Vučić sa 55,1 posto ili 1.845.736 osvojenih glasova. Po nepotpunim službenim rezultatima Republičkog izbornog povjerenstva na predsjedničkim izborima u nedjelju glasovalo je 3.349.756 građana, odnosno 54,6 posto upisanih birača, a drugi po broju osvojenih glasova je bivši pučki pravobranitelj Saša Janković sa 16,27 posto. Podsjetimo i kako je Vučić vodio prljavu kampanju putem medija koje uglavnom posjeduje. 