Hrvatska predsjednica Kolinda Grabar-Kitarović primila je veleposlanika Jonathana Moorea, voditelja Misije Organizacije za europsku sigurnost i suradnju (OESS) u Bosni i Hercegovini s kojim je razgovarala o važnosti vraćanja usredotočenosti međunarodne zajednice na stanje u jugoistočnoj Europi, posebice u Bosni i Hercegovini u kontekstu nedavnih zbivanja, priopćeno je iz Ureda predsjednice. Veleposlanik Moore istaknuo je kako cijeni iskrenu zabrinutost hrvatske predsjednice za stabilnost Bosne i Hercegovine te dijeli značaj prepoznavanja terorističke ugroze, priopćeno je iz Ureda. Predsjednica Grabar-Kitarović istaknula je važnost i potporu koju će Hrvatska i nadalje pružati Bosni i Hercegovini na njezinom putu ulaska u članstvo Europske unije i približavanja NATO-u kroz aktiviranje Akcijskog plana za članstvo. Složili su se kako nema stabilne Bosne i Hercegovine bez Hrvata, a hrvatska predsjednica je posebno naglasila važnost poštivanja prava hrvatskog naroda kao jednog od triju jednakopravnih konstitutivnih naroda. Moore je hrvatskoj predsjednici predstavio rad i aktivnosti Misije OESS-a. Posebno je naglašena važnost obrazovanja i suradnje u kontekstu iskorjenjivanja radikalizacije. Istaknuo je ulogu Hrvata u Bosni i Hercegovini kao predvodnika procesa europskih integracija ove države, priopćeno je iz Ureda predsjednice. >>Predsjednica Grabar-Kitarović u novoj HRT-ovoj emisiji progovorit će o putu u SAD >>Otkrivamo zašto je Kolinda Grabar-Kitarović produljila boravak u Washingtonu 