Zastava Europske unije koja vijori na trgu malenog njemačkog sela Gadheima u Bavarskoj predstavlja jedinu naznaku koja objašnjava zanimanje medija iz čitavog svijetu za tu zabačenu lokaciju - godine 2019., na kraju pregovora o izlasku Velike Britanije iz EU-a, 89 stanovnika Gadheima naći će se u samom zemljopisnom središtu EU-a, po Nacionalnom zemljopisnom institutu u Parizu. Većina stanovnika vijest je doznala na radiju, rekao je Juergen Goetz, načelnik Veitshoechheima, obližnjeg mjesta. Gadheim je premalen da ima vlastitog načelnika. Stanovnici su ponosni zbog zanimanja koje je privukla njihova slikovita regija. I već su postavili plavu zastavu sa zvjezdicama na seoskom trgu. Čak su i pokrenuli grupu na WhatsAppu šaleći se na račun svojeg ugleda i obavještavajući zainteresirane o mjestu. Središte gravitacije Europske unije nalazi se u Njemačkoj od 1. svibnja 2004. kad je u EU ušlo deset novih članica uglavnom s istoka kontinenta. Prije toga je zemljopisno središte bilo u Belgiji. No, od 2004. nekoliko se puta mijenjalo na njemačkom tlu, posljednji put u srpnju 2013. kad je u Uniju ušla Hrvatska - tada je zemljopisno središte EU-a postalo bavarsko selo Westerngrund koje se nalazi 60 km sjeverozapadno od Gadheima. Taj će status Westerngrund izgubiti izlaskom Velike Britanije, na veliku žalost njegove načelnice Brigitte Heim, koja je ipak naglasila: "Brexit nas neće zaustaviti!" 