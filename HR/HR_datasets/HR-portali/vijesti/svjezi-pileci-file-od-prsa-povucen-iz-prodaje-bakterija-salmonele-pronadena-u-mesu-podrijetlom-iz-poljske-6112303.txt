Ministarstvo poljoprivrede izvijestilo je u ponedjeljak da se zbog utvrđene bakterije salmonele iz prodaje povlači svježi pileći file od prsa, klasa A, podrijetlom iz Poljske. Uzorkovanje svježeg mesa je provedeno u maloprodajnom objektu Mesna industrija Braća Pivac u Križevcima, čiji je isporučitelj MI Braća Pivac iz Vrgorca.  Proizvođač spornog proizvoda je CEDROB S.A., Ujazdowek 2/a, 06-400 Ciechanow, Poljska, odobrenog broja PL 14023901 WE. Proizvod, svježi pileći file od prsa klasa A, LOT L124/2/249/17, s rokom valjanosti upotrijebiti do 15. 5. 2017. godine, više se ne nalazi na tržištu, navodi se u priopćenju. Salmoneloza je zarazna bolest uzrokovana bakterijom iz grupe Salmonella spp. Salmonelozu najčešće uzrokuje hrana životinjskog porijekla – jaja, mlijeko i meso, ali i biljna hrana zagađena salmonelama po svojoj površini. Kako bi se zaštitilo zdravlje potrošača, prilikom rukovanja s hranom, osobito životinjskog porijekla, potrebno je pridržavati se dobre higijenske prakse. Prije konzumacije hranu, osobito pileće meso, potrebno je dobro termički obraditi primjenom temperature od najmanje 70°C u vremenu od jedne minute u svim dijelovima mesa, navode iz Hrvatske agencije za hranu.