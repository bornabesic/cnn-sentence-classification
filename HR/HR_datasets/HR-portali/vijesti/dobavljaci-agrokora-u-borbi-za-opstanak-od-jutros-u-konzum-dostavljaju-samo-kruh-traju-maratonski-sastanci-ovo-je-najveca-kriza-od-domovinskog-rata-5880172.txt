Sukladno najavi, Agrokorovi dobavljači jutros su Konzumu prekinuli isporuku svih proizvoda osim kruha. Obustava isporuke roba koncernu Agrokor će trajati do dogovora s bankama. Kako javlja HRT, cijelu noć trajao je sastanak dobavljača i predstavnika banaka, a danas su se dobavljači našli na zagrebačkom Žitnjaku. Roba se neće dostavljati Konzumu dok banke ne plate 250 milijuna eura, koliko je potrebno da se odblokiraju računi dobavljača. Trenutno proizvođači i dobavljači nemaju s kim razgovarati u koncernu, jer Zakonom predviđeni povjerenik još uvijek nije stupio na svoju dužnost. - Na današnjem sastanku prisustvovao je najveći broj malih, srednjih i velikih proizvođača i dobavljača ujedinjenih u svojim zahtjevima u slučaju Agrokor. Dobavljači i proizvođači su zabrinuti jer i dalje nije riješen problem starog duga. Zato se inzistira na sastanku s Vladinom povjerenikom, odmah čim bude imenovan, kako bi taj problem bio riješen, naveli su dobavljači u zajedničkom priopćenju nakon današnjeg sastanka. - Očekujemo da ćemo nakon sastanka s povjerenikom prinudne uprave uspjeti doći do rješenja koje će omogućiti potpunu normalizaciju nastavka poslove suradnje. Kao i u dosadašnjim razgovorima proizvođači i dobavljači ostaju pri iznesenim zahtjevima: rješavanje problema regresnog duga dobavljača, prihvaćanje predloženog plana otplate starih potraživanja i uredno plaćanje novih isporuka, naveli su u priopćenju. - Ovo je najveća kriza od Domovinskog rata! Molim lijepo Bernardića i druge da se ne miješaju. Gdje su bili dosad?! Nećemo isporučivati robu od danas pa dok povjerenik ne stupi na dužnost. Bankari neće svoju gotovinu ubaciti dok ih se ne osigura, a mi već dva mjeseca isporučujemo robu bez da nas itko plaća, rekla je prokuristica Kraša Marica Vidaković, čije je riječi nakon sastanka na Žitnjaku prenio RTL. Zoran Stanković iz koordinacije dobavljača i proizviđača, a inače i član Uprave Atlantic Grupe, kaže kako Cedevita i ostali proizvodi njegove kompanije ne idu u Konzum do daljnjega. - Očekujemo da će već u ponedjeljak isporuke biti nastavljene jer će prema našim informacijama tada biti imenovan povjerenik. Očekujem da naši zahtjevi budu uvaženi. Nikakvih otpisa potraživanja nema, rekao je Stanković. - Vjerujemo da će nam banke, zajedno s novim povjerenikom, potvrditi da dolazi dotok nove likvidnosti u sustav Agrokora i da će imati spremnost reći da je taj novac dovoljan da zadovolji naše zahtjeve, dakle, obročno podmirenje starog duga, rješavanje pitanja regresnog duga i plaćanje novih isporuka na vrijeme, kazao je Stanković. Nije mogao reći koliko je dobavljača prestalo isporučivati robu Konzumu, no kazao je da je na sastanku Koordinacije bilo 50-ak dobavljača. Na pitanje novinara hoće li banke imati glavnu ulogu u Agrokoru, Stanković je odgovorio da se nada da neće. - Vjerujemo da će među tih devet članova vjerovničkog vijeća, koje zakon predviđa, biti dovoljno predstavnika i malih, srednjih i velikih dobavljača da možemo zajedno donositi odluke po pitanju prioriteta podmirenja dugovanja, inače ne bismo nastavljali suradnju, kazao je Stanković. Premda se jučer poručivalo da dobavljači koncerna smatraju da je država 'lex Agrokorom' zaštitila banke i koncern, ali ne i njih, Stanković smatra da je taj zakon potencijalno dobar, ali da će uvelike ovisiti o tome kako će se postaviti povjerenik. - Vjerujemo da će nastupati onako kako Vlada i govori, a to je štititi dobavljače. On je taj koji po zakonu ima pravo prioritetnog odlučivanja o rasporedu plaćanja iz sredstava Agrokora, kazao je Stanković. Dodao je da će dobavljači, dokle god povjerenik bude usmjeravao ta sredstva tako da održi opstojnost dobavljača, biti zaštićeni u najmanju ruku kao i banke te svi ostali vjerovnici. - Drugo i ne tražimo, kazao je Stanković, a na pitanje novinara o mogućem otpisu dugova, kazao je da to ne dolazi u obzir. - Vjerujem da će se rješenje naći, a sigurno nismo spremni ni na kakav otpis. Vjerujemo da će povjerenik i novi menadžment Agrokora naći načina da potencijalno netko od većih financijskih vjerovnika zamijeni svoje ulaganje djelomično za kapital, zaključio je Stanković. Dobavljači kažu da su od 6. ožujka Agrokoru isporučili robu u vrijednosti od preko milijardu kuna, a da za to nikakav novac nisu dobili. Vlada je, inače, sinoć potvrdila da je s Trgovačkog suda primila zahtjev Ivice Todorića za aktiviranje takozvanog Lex Agrokor. Čeka se imenovanje Vladinog povjerenika u Agrokoru, što će se dogoditi najvjerovatnije ponedjeljak ili utorak. HRT neslužbeno doznaje da vjerovnici ne žele osobu povezanu s politikom, a počela su i nagađanja tko bi mogao biti Vladin povjerenik. Jučer se spominjalo ime Uwe Gregoriusa, bivšeg predsjednika Uprave Siemensa Hrvatska, danas konzultanta.