Foto: FAH ZAGREBAČKI gradonačelnik Milan Bandić, koji je u financijskom izvješću objavio da je u kampanji od 6. do 13. svibnja potrošio 132.117 kuna na troškove izborne promidžbe, cijelo vrijeme troši gradski novac na svoju kampanju.  Nakon što je prvi put u 16 godina, otkako je na vlasti, dobio protukandidata koji mu se dosad najviše približio, Milan Bandić već je dan nakon izbora nastavio s progresivnom kampanjom.   Podsjetimo, Bandić je u nedjelju osvojio 30,88 posto glasova, a Anka Mrak Taritaš dobila je 24,47 posto glasova. Grad plaća oglase po Fejsu  Dan nakon izbora na Facebooku je objavljen sponzorirani oglas Grada Zagreba koji najavljuje izgradnju nove tramvajske pruge od Kvatrića do zračne luke dr. Franjo Tuđman. Iako je Bandić u prošloj godini već najavio ovaj projekt, upravo je dan nakon izbora Grad Zagreb objavio sponzorirani oglas o tome da je u tijeku izrada projektno-tehničke dokumentacije za novu prugu.   Potom je objavljen i sponzorirani oglas u kojem se Grad pohvalio i ulaskom u 4. etapu radova na Radničkoj koja će uključivati radove od nadvožnjaka, preko željezničke pruge pa sve do Domovinskog mosta, na ukupnoj duljini od čak 1,24 kilometra.   Dan poslije ove objave, Bandić je kampanju nastavio. Tako je jučer predstavio prvu e-uslugu Izdavanje izvatka iz zbirke kupoprodajnih cijena, u sklopu projekta e-Zagreb.   Isti je dan Grad Zagreb na svom Facebook profilu promovirao mjeru roditelj-odgajatelj, koju je Bandić pokrenuo uoči posljednjih parlamentarnih izbora.  Sve ovo u samo tri dana, a do drugog kruga izbora ostalo je još 10 dana. Zapošljavanje tik pred izbore  Koliko je Bandić koristio gradski novac u predizborne svrhe i za svoju kampanju govori i niz njegovih poteza.  Najupečatljiviji je bio zadnji dan kampanje za lokalne izbore, kad je Bandić zaposlio 256 ljudi u Zagrebačkom holdingu.   Podsjetimo se i ostalih Bandićevih predizbornih trikova.   Tako je u veljači naprasno odlučio uvesti školske odore u škole, za što je Grad izdvojio oko 10 milijuna kuna. Potom je djeci do pet godina starosti koja pohađaju vrtiće odlučio na račun grada platiti papučice. To je Grad koštalo dodatnih 3 milijuna kuna.  Prisjetimo se i "skijaškog spektakla kakvog svijet nije vidio" s početka ove godine. Upravo je tim riječima Bandić najavio skijašku utrku koja se održala u centru Zagreba.  Za tu je prigodu napravio skijašku stazu od Bakačeve do Trga bana Jelačića. Unatoč tome, Bandić je tvrdio da je utrka Snježna kraljica koštala isto kao i svih ranijih godina - oko 23 milijuna kuna.  Uz sve nabrojano, Bandić je ove godine najavio i početak gradnje nove sljemenske žičare. Investicija rušenja postojeće infrastrukture iznosi 5,6 milijuna kuna, a Bandić je otkrio da će nova stajati oko 35 milijuna eura te da će biti gotova do kraja iduće godine.  Odakle novci za to i kad će se konkretno početi graditi, nije rekao. Koliko košta Bandićev fetiš  Ni ove godine nije propustio otvoriti bar jednu fontanu. Tako je u ožujku organizirao svečano otvaranje fontane na Britancu, za koju je naveo da je koštala oko 150.000 kuna. Cijena prava sitnica-  za fontanu koja izgleda kao malo veći bazen na napuhavanje, a smještena je na rotoru.  Svi dobro znamo da su fontane Bandićev fetiš, a koliko je skup taj fetiš govori i podatak da je samo u 2016. građane koštao 32,6 milijuna kuna.  Upravo je toliko Bandić potrošio na gradnju 5 fontana koje su otvorene prošle godine. Tri u ulici Hrvatske bratske zajednice, jedna u Radničkoj, a dao je napraviti novu i na Tomislavcu. Uz sve ovo nabrojano, Bandić je pokušao progurati i projekt uređenja parka na Savici, što bi građane stajalo čak 12 milijuna kuna. Nakon što mu nije uspjelo graditi Crkvu, nije mu pošlo za rukom ni s uređenjem parka. Hoće li građani nasjesti na Bandićeve metode i šesti put, ostaje nam za vidjeti 4. lipnja.