Njemački ljevičari sukobili su se danas s policijom nastojeći omesti održavanje prvog kongresa protuimigracijski orijentirane stranke Alternative za Njemačku, na kojem je napadnuta politika kancelarke Angele Merkel.  Oko 2000 ljevičara je, po podacima policije, palilo gume i bacalo kamenje nastojeći prekinuti održavanje kongresa AfD-a u Stuttgartu. Oko 500 ih je uhićeno.  Dvojica policajaca lakše su ozlijeđena, no nema informacija o ozlijeđenima među prosvjednicima, izvijestila je policija.  Oko 2000 okupljenih na kongresu AfD-a saslušalo je govore stranačkih čelnika koji su pozvali da se prekine proimigrantska politika kancelarke Merkel te da se zemlja vrati kršćanskim vrijednostima.  "Uvijek smo se pitali kada će se konačno pojaviti hrabro dijete kako bi izrazilo što misli šutljiva većina i da objavi kako je 'kancelarka bez alternative' gola", rekla je stranačka čelnica Frauke Petry (40) u svom govoru otvarajući kongres. "Mislim da smo mi to hrabro dijete", dodala je Petry.  Nasilje je počelo još jutros, a sukobi s policijom potrajali su nekoliko sati. Policija je prosvjednike pokušala potjerati suzavcem te im je zaprijetila vodenim topovima.  Uoči stranačkog kongresa vodeći političari AfD-a su u medijski fokus stavili temu islama. Uz temu migranata, bavljenje islamom moglo bi dugoročno zaokupiti njemačku javnost, što populistima poput AfD-a odgovara. Jedno od najzanimljivijih pitanja uoči kongresa u Stuttgartu je koliko će na kraju biti snažan protu-islamski kod stranke. U nacrtu programa među ostalim stoji da "islam ne spada u Njemačku". AfD odbacuje minarete kao "islamističke simbole vladavine te zahtijeva zabranu nošenja burki, a u školama i zabranu marama za učiteljice i učenice".  Oživljen migrantskom krizom tijekom koje je u Njemačku prošle godine došlo više od milijun migranata, AfD je uzdrmao njemačku stranačku politiku. Stranka utemeljena 2013. u međuvremenu je zastupljena u više od polovice, preciznije u 16 parlamenata njemačkih saveznih država. Popularnost AfD-a raste već mjesecima, a prema istraživanjima javnoga mišljenja trenutno se kreće između 10 i 14 posto. 