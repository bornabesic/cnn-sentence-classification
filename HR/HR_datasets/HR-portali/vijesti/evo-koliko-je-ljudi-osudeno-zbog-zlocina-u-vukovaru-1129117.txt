U 25 godina od ratnog zločina u Vukovaru nadležna hrvatska tužiteljstva pokrenula su kaznene postupke protiv 1203 osobe, od kojih je do sada osuđen tek 181 optuženik, dok mnogi postupci još uvijek traju, doznaje se u Ministarstvu pravosuđa. Županijsko državno odvjetništvo u Vukovaru je, počevši od 1991. pa do 30. rujna 2013. pokrenulo kaznene postupke protiv 291 osobe, od čega je u tijeku prekid istrage u odnosu na 20 osumnjičenika, protiv 232 osobe podignuta je optužnica, 85 osoba je osuđeno, a protiv 53 postupak je nakon podignute optužnice još u tijeku. Županijsko državno odvjetništvo u Osijeku je pokrenulo kaznene postupke protiv 912 osoba, od čega je u odnosu na 33 osumnjičenika istraga u tijeku, protiv 16 osoba istraga je u prekidu, optužene su 492 osobe, od čega je 96 osoba osuđeno, a u tijeku je kazneni postupak po podignutoj optužnici protiv 218 osoba, pokazuju podaci Ministarstva pravosuđa. Osim pred hrvatskim sudovima, zbog ratnih zločina na širem vukovarskom području postupci su vođeni ili su u tijeku i pred Specijalnim sudom za ratne zločine u Beogradu te pred Međunarodnim kaznenim tribunalom za bivšu Jugoslaviju u Den Haagu. Zbog teških povreda međunarodnog ratnog i humanitarnog prava, županijska državna odvjetništva u Vukovaru i Osijeku postupke od 1991. uglavnom vode protiv pripadnika bivše Jugoslavenske narodne armije, Teritorijalne obrane kao i pripadnika vojnih i paravojnih snaga tzv. Republike Srpske Krajine. Postupcima su obuhvaćeni zločini na području Republike Hrvatske, kao i zločini na štetu hrvatskih građana izvan njezina područja, kažu u Ministarstvu. U odnosu na dio osoba protiv kojih je postupak bio pokrenut, nakon provedene istrage državni odvjetnici su odustali od progona, bilo zbog toga što je utvrđeno da djelo nije ratni zločin ili zato što tijekom istrage nisu prikupljeni dokazi o nedjelima i krivnji počinitelja. U studenom 2011. godine izmijenjen je i dopunjen Zakon o primjeni Statuta međunarodnog kaznenog suda i progonu za kaznena djela protiv međunarodnog ratnog i humanitarnog prava, kojim je Županijsko državno odvjetništvo u Osijeku određeno kao nadležno za postupanje u predmetima ratnih zločina i za područje Vukovara. U cilju utvrđenja osoba odgovornih za počinjenje ovih zločina Županijsko državno odvjetništvo u Osijeku, kao jedno od četiri specijalizirana državna odvjetništva za postupanje u predmetima ratnih zločina, i dalje zahtijeva od nadležnih policijskih uprava otkrivanje počinitelja, bilo po zapovjednoj ili neposrednoj odgovornosti te pribavljanje podataka o počiniteljima i žrtvama. U istom cilju, kažu u Ministarstvu, podaci i dokazi pribavljaju se i na temelju regionalne suradnje uz korištenje mehanizama odredbi posebnih sporazuma za ratne zločine koji su zaključeni s tužiteljskim uredima u regiji, pretraživanjem Baze podataka MKSJ u Den Haagu preko časnice za vezu Državnog odvjetništva Republike Hrvatske i Ureda tužiteljstva MKSJ te pretragama svih dostupnih arhiva kao i suradnjom s brojnim nevladinim udrugama iz Domovinskog rata. >> Riječani mimohodom i paljenjem svijeća obilježili Dan sjećanja na Vukovar >> Započinje program obilježavanja Dana sjećanja na žrtvu Vukovara 1991. godine