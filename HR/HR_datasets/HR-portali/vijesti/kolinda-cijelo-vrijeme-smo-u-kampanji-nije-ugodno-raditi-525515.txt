Predsjednica Kolinda Grabar Kitarović komentirala je aktualnu političku situaciju u državi nakon održanog prvog kruga lokalnih izbora. Upitana čini li joj se da slijede izvanredni parlamentarni izbori, predsjednica je odgovorila da zasad ne želi o tome spekulirati. - U velikim gradovima je situacija neizvjesna, pogotovo Zagrebu i Splitu. I niz gradova i županija stoji da vidimo kakve će biti odluke. Mogu jedino ponoviti da se moramo svi odgovorno ponašati. Izbori svakih 8, 9 mjeseci ne pridonose stanju u zemlji niti političkom rejtingu Hrvatske. Pritom se ne izjašnjavam protiv prijevremenih izbora. Raspisat ćemo ih ako se Sabor raspusti, ukoliko Vlada da ostavku ili izgube povjerenje - kazala je. Ipak, kaže da nije ugodno raditi u ovim okolnostima jer smo, kako je rekla, cijelo vrijeme u kampanji i sve što se radi interpretira se u okvirima te kampanje. - Blokirani ste pa ne možete raditi svoj posao kako treba. Nadam se daljnoj stabilnosti Hrvatske, da zacementiramo gospodarski rast koji imamo i da Hrvatska nastavi izlaziti iz recesije u kojoj je bila - kazala je predsjednica, a prenosi N1. Najavila je da će kad se završe izbori, ukoliko u razumnom roku ne bude dogovora i rješenja, na Pantovčaku zatražiti razgovore s političkim stranaka za utvrđivanje parlamentarne većine. Na upit što je razuman rok, Grabar Kitarović je odgovorila: "U roku od nekoliko dana nakon lokalnih izbora. Jednostavno nemamo vremena za čekanje".