The Wall Street Journal javlja da će američki predsjednik Obama danas u Hannoveru iznijeti plan o slanju dodatnih trupa u Siriju kako bi pomogao lokalnim snagama u borbi protiv Islamske države. Ova vijest dolazi samo dan nakon što je Obama za BBC izjavio da bi bila pogreška za SAD ili UK da pošalju kopnene snage u Siriju kako bi svrgnuli Assadov režim.  Obamin savjetnik za vojne operacije nagovorio je predsjednika da pošalje dodatne trupe kako bi se američki utjecaj učvrstio i kako bi se dodatno iskoristile nedavne pobjede nad Islamistima. Iako je Obama nekoliko puta ponovio da se američki vojnici neće boriti na stranom tlu i da to nije način na koji će se pobijediti ISIS. Amerikanci će pokušati uvjeriti više Sunita da se uključe u borbu protiv Islamske države, iako su dosad više surađivali s Kurdima. Amerikanci traže još partnera u borbi kako bi srušili uporište Islamske države Raqqu, a Tursku uvjeravaju kako neće još više Kurda umiješati u borbe. Očekuje se da će Obama danas objaviti ovu odluku te da je o tome već razgovarao ili će tek razgovarati s visokim dužnosnicima u Ujedinjenom Kraljevstvu, Njemačkoj i Saudijskoj Arabiji kao dio njegove turneje koja uključuje navedene države. Kad je Obama izabran za predsjednik 2008. godine, obećao je smiriti situaciju na Bliskom Istoku i polako smanjivati američke trupe na tom području no u posljednje dvije godine broj vojnika je ostao isti ili se povećao. Pentagon je prošli tjedan najavio kako će poslati dodatnih 200 vojnika u Irak, ali samo kako bi pripremili i savjetovali iračke vojnike u borbi protiv Islamista.