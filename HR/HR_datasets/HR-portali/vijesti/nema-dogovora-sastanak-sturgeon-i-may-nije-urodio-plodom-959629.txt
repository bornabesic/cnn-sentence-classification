Foto: FAH BRITANSKA premijerka Theresa May i škotska Nicola Sturgeon nisu uspjele postići dogovor tijekom susreta u Škotskoj danas, dan prije no što će škotski parlament glasovati o tome hoće li ovlastiti premijerku da zatraži odobrenje Londona za drugi referendum o škotskoj neovisnosti.   Sturgeon je za BBC otkrila kako je susret bio srdačan, no da May nije odustala od svog stava da sada "nije dobar trenutak" za novi referendum, što škotska premijerka nije dobro prihvatila.  "Moje se stajalište nije promijenilo i ono je vrlo jednostavno: sada nije dobar trenutak da se govori o drugom referendumu o neovisnosti. U trenutku kada počinjemo pregovore o napuštanju Europske unije, trebali bi se više okupljati a manje dijeliti", rekla je May. Održavanje stabilnosti  "Bilo bi nepravedno tražiti od škotskog naroda da donese tako važnu odluku prije nego sve činjenice budu poznate i u trenutku kada nitko ne zna kakva će biti situacija", dodala je britanska premijerka.  May je ranije istaknula važnost održavanja britanske "snage i stabilnosti" uoči priprema za izlazak iz Europske unije.  Engleska, Škotska, Wales i Sjeverna Irska su "nezaustavljiva sila", a različiti dijelovi britanske unije ne smiju se razdvojiti, istaknula je britanska ministrica na govoru u Glasgowu.   Škotski bi parlament trebao u utorak glasati o podršci planu premijerke Sturgeon o održavanju referenduma, za koji je May rekla da "unosi podjele". Prvi referendum podbacio  Škotska je o neovisnosti već glasala 2014. godine.   Ako škotski parlament ovlasti Sturgeon za početak službenih pregovora, što je vrlo vjerojatno, očekuje se da će vlada Therese May pokušavati odgađati taj proces dok Velika Britanija u ožujku 2019. dovrši proces izlaska iz Unije.   May planira 29. ožujka aktivirati članak 50. Lisabonskog ugovora koji dopušta državama izlazak iz EU-a nakon dvije godine pregovora.   Više od 60 posto Škota glasalo je za ostanak Velike Britanije u tom savezu.