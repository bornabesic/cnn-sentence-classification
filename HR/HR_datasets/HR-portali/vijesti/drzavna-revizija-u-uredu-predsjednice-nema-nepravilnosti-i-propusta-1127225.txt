Državna je revizija nakon provedene financijske revizije dala bezuvjetno mišljenje i Uredu predsjednice Kolinde Grabar-Kitarović, ne našavši u poslovanju u prošloj godini nepravilnosti i propuste vezane uz usklađenost sa zakonima i drugim propisima. Prema mišljenju Državnog ureda za reviziju financijski izvještaji Ureda predsjednice u svim značajnim odrednicama objektivno iskazuju rezultate poslovanja te stanje imovine i obveza. Ured predsjednice obavlja savjetodavne, analitičke, stručne i administrativne poslove za potrebe predsjednice Grabar-Kitarović te druge poslove potrebne u obavljanju Ustavom i drugim zakonima utvrđenih ovlasti i obaveza predsjednice, a krajem 2015. godine imao je 139 zaposlenika. Izvor financiranja za obavljanje djelatnosti Uredu su, osim državnog proračuna (99 posto), i vlastiti prihodi (1 posto). Ured predsjednice prihvatio nalaz revizije Financijski plan Ureda za prošlu godinu iznosio je 41,1 milijun kuna, a ukupni prihodi ostvareni su u iznosu od 36,97 milijuna kuna. Rashodi su ostvareni u iznosu od 36,89 milijuna kuna, što je za 464.468 tisuće kuna ili 1,2 posto manje u odnosu na 2014. godinu. Odnosno, višak prihoda u prošloj je godini iznosio 64.776 kuna. Glavninu rashoda činili su rashodi za zaposlene (59,8 posto ukupnih rashoda), a u odnosu na 2014. u prošloj su godini bili veći za 734.941 kuna (3,4 posto), najvećim dijelom zbog korištenja prava na naknadu plaće dužnosnika razriješenih dužnosti, po prestanku mandata, stoji u izvješću. Revizija je provedena od sredine svibnja do sredine rujna ove godine, a Ured predsjednice prihvatio je nalaz revizije. Državni ured za reviziju obavio je financijsku reviziju i Hrvatskog sabora kojem također nije našao zamjerke, pa mu je dao bezuvjetno mišljenje. 