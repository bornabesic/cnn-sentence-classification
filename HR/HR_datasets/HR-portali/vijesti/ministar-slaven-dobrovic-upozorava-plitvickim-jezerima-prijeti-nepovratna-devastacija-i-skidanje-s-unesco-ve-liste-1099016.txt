Ministar zaštite okoliša i prirode Slaven Dobrović upozorio je na opasnost skidanja NP Plitvička jezera s UNESCO-ve liste svjetske zaštićene baštine.  – Dok mediji posljednjih dana zabavljaju javnost pričama o zabrani selfija i japanki u našim nacionalnim parkovima, gotovo neprimjetno prolazi ozbiljan apel ravnatelja Nacionalnog parka Plitvička jezera Anđelka Novosela da se poduzmu mjere kako bi se zaštitio fenomen Plitvičkih jezera, taj dio naše i svjetske prirodne baštine, a kojem dugoročno ozbiljno prijeti trajna i nepovratna devastacija i skidanje s UNESCO-ve liste ako se nastave negativni trendovi – upozorava Dobrović. – Da li naše elite imaju svijest o neprocjenjivoj vrijednosti takvog nasljeđa, nasljeđa koje su nam ostavili mnogi prije nas u trajnu baštinu kao zalog bolje budućnosti? Koliko puta moramo pasti na testu zaštite nacionalnog bića prije nego što shvatimo kako su naše očuvane vode, šume i priroda jamstvo razvoja, razvoja koji je održiv i u skladu s temeljnim načelom trajne zaštite naših strateških resursa kojih se ni pod koju cijenu nećemo odreći – dodaje, zaključujući da se politika na kratki rok još jednom pokazuje potencijalno pogubnom za sve nas. Dobrović kaže da gospodarski razvoj nema alternativu, ali da razvoj pod definicijom koju nam nameću neki ne smije poslužiti kao alibi za stjecanje koristi i nepovratno uništenje našeg najvrjednijeg nasljeđa. – Devastacija Plitvičkih jezera odraz je stanja svijesti društva u kojem živimo, no Hrvatska još uvijek ima priliku za zaokret kroz odgovoran i promišljen odnos prema prirodnim bogatstvima u cijelosti. Prekomjerna gradnja i betonizacija nisu rješenje, uz promociju ideje apartmanizacije, bez uvažavanja stručne javnosti, malobrojni dobivaju dok mi ostali kao društvo gubimo sve. Znam da kod naših časnih ljudi koji su čista srca uopće nema dvojbe da je zaštita nacionalnih interesa danas put prema prosperitetnom društvu sutra – zaključuje Dobrović. >> Lički biser bez skandala i dugova u borbi za goste 