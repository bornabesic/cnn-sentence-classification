Screenshot: YouTube PETAR Matić "Dule" (97), jedan od posljednjih jugoslavenskih junaka Drugog svjetskog rata, dao je intervju za Balkan Insight u kojem se prisjetio vlastite uloge u ratu i prve proslave Dana pobjede 1945. godine.  Prije 72 godine Matić je na Crvenom trgu u Moskvi prisustvovao prvoj proslavi Dana pobjede u kojoj je sudjelovalo 40 000 vojnika Crvene armije i oko 2000 vojnih vozila.  "Medalja mi je bila čast i ponos, ali i drugi su ih zaslužili"  Kao mladi komunist iz Vojvodine Matić je u ratu sudjelovao od samog početka i dva puta je bio ranjen. Odlikovan je medaljom časti kao nacionalni heroj 1951. godine.  "Bila mi je to čast i ponos, ali nikada se nisam time hvalio. U ratu je bilo mnogo heroja i smatram da su i neki od njih zaslužili medalje", rekao je Matić.  Sreća i patnja na istom mjestu: "Samo rijetki su se vratili iz rata"  Također je rekao da mu je bila velika čast sudjelovati u paradi pobjede u Moskvi, iako je to za njega bilo istovremeno "slatko i gorko" iskustvo.  "Bio je to povijesni trenutak. Nešto čudesno. Gledali smo vojsku koja je pobijedila - dobro organiziranu, dobro obučenu. Toliko je ljudi bilo na Crvenom trgu i to je za mene bila jako dramatična scena, jer sam vidio sreću i tugu u isto vrijeme na istom mjestu".  Prisjetio se kako je na željezničkoj stanici u Moskvi vidio očajne obitelji dok iščekuju povratak svojih voljenih.   "Vidio sam majke, djecu i ostalu rodbinu kako čekaju, ali mnogi od njih vratili su se svojim domovima bez svojih junaka. To je bio jako bolan trenutak, pun patnje. Samo rijetki od boraca vratili su se iz rata", ispričao je Matić sa suzama u očima.  "Naravno da smo pobijedili!"  Dok su sovjeti slavili svoju pobjedu, Matić vjeruje da je i Jugoslavija puno doprinijela u pobjedi nad fašizmom.  "Naravno da smo pobijedili! Osim Jugoslavije i velikih država sa zapada, samo Grčka i Albanija su se borile za slobodu. Ponekad smo se morali boriti protiv 20, 30 ili 50 protivničkih divizija, imali smo uglednu vojsku, oko 300 000 boraca je ubijeno, sela diljem Jugoslavije su spaljena, ali ipak smo se svi borili protiv fašizma", rekao je Matić.  "Vojvodina je bila među najznačajnijim borcima za slobodu"  Prije 1944. Matić je bio član Komunističke partije Jugoslavije i najviše vremena je proveo u obrani Vojvodine i Srijema: "Vojvodina je bila među najznačajnijim borcima za slobodu", tvrdi Matić.  "Iako nije bila u središtu ratnih zbivanja, Vojvodina je dala brojne i dobro opremljene jedinice koje su se borile na teritoriju Bosne i sudjelovale u beogradskoj ofenzivi 1944.", rekao je Matić.  Dao otkaz u SUBNOR-u zbog širenja srpskog nacionalizma  Dao je otkaz na položaju predsjednika SUBNOR-a 1988. godine, kada je počeo rasti utjecaj Slobodana Miloševića na politiku u bivšoj Jugoslaviji. Matić se sjeća kako su već tada neki srpski članovi SUBNOR-a počeli izražavati nacionalističke stavove.  "Tijekom rasprave s ostalim članovima SUBNOR-a shvatio sam da tamo više nema mjesta za mene, jer su krenule podjele. Iako sam imao podršku članova iz Slovenije, Hrvatske i Bosne, skupina iz središnje Srbije već je bila spremna proširiti svoj utjecaj, i u tome su uspjeli", izjavio je Matić.  "Srbi su odlučili da smo bolji od ostalih, a Milošević me optužio da nisam dovoljno veliki Srbin"  Također je rekao da ga Milošević optužio da "nije dovoljno veliki Srbin", unatoč tome što ga nikada nije upoznao.  "Mislim da on nije jedini krivac za sve što se dogodilo Jugoslaviji. Kada je naše društvo bilo spremno za promjenu, počele su dominirati demokratske ideje, ali rasla je i popularnost nacionalizma. Srbi su odlučili da bismo trebali biti jedna država i da smo bolji od ostalih", rekao je Matić.  "Tito definitivno nije bio autokrat, demokracija nije bila moguća"  O Titu je rekao da zbog tadašnje teške situacije nije mogao djelovati demokratski.  "Demokracija nije bila moguća. Kada se sjetim svih rasprava koje je imao s provincijskim vođama, pokušao ih je sve saslušati i donijeti odluke prihvatljive svima, tako da definitivno nije bio autokrat".  "Vučić je puno bliži Miloševićevim idejama nego demokraciji"  Matić smatra da su vladajuća srpska stranka i premijer Aleksandar Vučić politički vrlo bliski Miloševićevim idejama.  "Bez obzira na to što itko misli o Vučiću i njegovom režimu, ja smatram da je puno bliži starom sistemu nego demokraciji", tvrdi Matić. Unatoč tome, nada se da će se demokratski duh u Srbiji ponovo probuditi.  "Probudit će se, ali za to će trebati jako puno vremena", zaključuje Matić.