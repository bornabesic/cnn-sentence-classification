– Ne želimo svjedočiti jer bismo sebe mogli izvrgnuti kaznenom progonu – ustvrdili su Mladen Barišić i Nevenka Jurak, nakon što su u ponedjeljak sjeli na klupu za svjedoke zagrebačkog Županijskog suda. Taj dvojac, koji je optužen u aferi Fimi media, trebao je svjedočiti u nastavku suđenja Vinku Mladineu, bivšem direktoru Fonda za zaštitu okoliša i energetsku učinkovitost. Mladineo se u jednom od krakova afere Fimi media tereti da je poslujući s tvrtkom Nevenke Jurak, Fond oštetio za oko 1,7 milijuna kuna. Kako su Barišić i Nevenka Jurak optuženi u aferi Fimi media, a taj postupak još nije pravomoćno okončan, imali su pravo otkloniti mogućnost svjedočenja, ako bi im ono što bi iskazivali kao svjedoci moglo naštetiti, pa su tu mogućnost i iskoristili. Njih su dvoje tijekom prvog suđenja za aferu Fimi media priznali krivnju te su bili nepravomoćno osuđeni. On na tri godine zatvora, ona na dvije godine te je morala vratiti oko 2,5 milijuna kuna, dok joj je tvrtka bila ugašena. No nepravomoćnu presudu u korupcijskoj aferi teškoj 70 milijuna kuna, gdje su uz njih dvoje za izvlačenje novca iz državnih poduzeća te financiranje crnih fondova HDZ-a još optuženi i Ivo Sanader, Branka Pavošević, Ratko Maček te HDZ, lani je ukinuo Vrhovni sud. Suđenje je prije nekoliko mjeseci počelo ispočetka, no prošli tjedan je prekinuto do daljnjeg zbog teške bolesti Ive Sanadera. Na početku ponovljenog suđenja i Barišić i Nevenka Jurak, kao i svi ostali optuženici, zanijekali su krivnju. Inače, osim glavnog suđenja za Fimi mediju, postoji još nekoliko pojedinačnih postupka. Tako se zbog poslovanja s Fimi medijom te izvlačenja novca iz državnih poduzeća preko, tvrdi tužiteljstvo, fiktivnih poslova s tvrtkom Nevenke Jurak, osim Mladineu, još sudi i Ivici Kirinu, bivšem HDZ-ovu ministru policije i aktualnom gradonačelniku Virovitice, kojeg se tereti da je iz MUP-a izvukao oko 7 milijuna kuna. Pod istragom je i Božidar Kalmeta, aktualni HDZ-ov gradonačelnik Zadra. >> Matković i Kalmeta nisu se pojavili kao svjedoci u nastavku suđenja za aferu Fimi media 