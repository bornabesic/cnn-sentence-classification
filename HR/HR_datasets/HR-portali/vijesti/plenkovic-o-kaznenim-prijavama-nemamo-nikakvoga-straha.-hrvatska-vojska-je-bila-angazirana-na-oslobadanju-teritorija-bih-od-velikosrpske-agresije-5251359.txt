Premijer Andrej Plenković komentirao je napise o kaznenim prijavama protiv hrvatskih generala, koje je navodno podnijela Republika Srpska, piše N1. - Treba to malo vidjeti o čemu je riječ, dok nema optužnica stvari su na razini ovakvih pokušaja koji se i ranije događali. Suradnji ćemo trezveno i racionalno pristupiti. Razgovarat ćemo s vlastima BiH, osigurati zaštitu i nacionalnih interesa i spomenutih časnika hrvatske vojske. Nemamo nikakvoga straha. Hrvatska vojska je bila angažirana na oslobađanju teritorija BiH od velikosrpske agresije na čelu sa Slobodanom Miloševićem. Sve što smo radili bilo je na temelju dogovora predsjednika Franje Tuđmana i Alije Izetbegovića. Nemamo dilema o strateškom doprinosu - poručio je premijer Plenković. Na pitanje jesu li te kaznene prijave zapravo uplitanje politike u pravosuđe, premijer je rekao da to ostaje za vidjeti. - Svi ratni zločini, sva kaznena djela trebaju biti istražena, procesuirana, a oni koji su odgovorni za to trebaju odgovarati. To je načelo od kojega ne odstupamo. Tempirane, orkestrirane ili selektivne procese osuđujemo. Ne uplićemo se u rad pravosuđa, ali štitimo hrvatske nacionalne interese - rekao je premijer, piše N1.