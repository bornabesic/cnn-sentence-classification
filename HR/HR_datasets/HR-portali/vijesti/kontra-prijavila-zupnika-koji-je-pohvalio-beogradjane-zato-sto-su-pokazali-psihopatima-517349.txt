Foto: AFP KONTROVERZNI kastavski župnik Franjo Jurčević na svom je blogu prokomentirao događaje oko Gay Pridea u Beogradu i nerede koji su nastali, svalivši krivnju za sva događanja na one koji su se samo željeli boriti za svoja prava. Piše kako je ono što se u nedjelju događalo je "dokaz da moralne nakaze i psihopati sve više ovladavaju sredstvima javnog priopćavanja, ulicama, ustanovama, gradovima". Prema riječima Jurčevića "Beograđani su pokazali što misle od tim psihopatima" te dodaje da mu je žao policajaca koji su nastradali, ali i da su se oni trebali povući i dozvoliti normalnima da s tim bolesnicima malo prodiskutiraju. "Bravo za normalne Beograđane! Tako bi trebali postupati i normalni Zagrepčani" "Kojim pravom šačica homoseksualaca i lezbijki izlazi na ulice tražiti neka svoja prava? Oni bi na to imali pravo kada bi netko od normalnih došao u njihovu kuću i tu ih napadao poradi njihove bolesti", pita se župnik Jurčević i nije mu jasno niti kojim pravom homoseksualci, kao ogromna manjina, izlaze na ulice i teroriziraju većinu. Jurčević tvrdi kako bi štetu koja je nastala u divljanju po Beogradu trebali nadoknaditi oni koji su dozvolili Gay Pride. "Bravo za normalne Beograđane! Tako bi trebali postupati i normalni Zagrepčani kada ovi bolesnici okupiraju javne puteve i javne površine", zaključio je župnik Franjo Jurčević te dodao kako je to njegovo mišljenje. Kontra protiv Jurčevića podiže kaznenu prijavu Lezbijska udruga Kontra će protiv župnika Franje Jurčevića, zbog ovih njegovih navoda, podnijeti kaznenu prijavu za poticanje na nasilje i mržnju utemeljenu na seksualnoj orijentaciji, opisanog kaznenim djelom rasne i druge diskriminacije. Koordinatorica Lezbijske grupe Kontra Sanja Juras navodi da ponavljaju i zahtjev državi da spriječi širenje mržnje putem fašističkih anti-gay prosvjeda koji su se održali u protekle dvije godine, a u kojima se pozivalo na nasilje i čiji su sudionici napadali sudionike Zagreb Pridea. Iz te udruge smatraju kako je Jurčević u svome tekstu podržao nasilje ekstremističkih skupina na beogradskim ulicama za vrijeme "Parade Ponosa". Kažu i kako je župnik osporavao pravo na javno okupljanje LBGT osoba te je davanjem podrške nasilnicima iz Beograda otvoreno poticao na nasilje iz mržnje. Pravo na slobodno okupljanje jedno je od osnovnih ljudskih prava "Pravo na slobodu okupljanja jedno je od osnovnih ljudskih prava. Nasilje na beogradskim ulicama koje se dogodilo u nedjelju prilikom održavanja Prade Ponosa govori o stanju ljudskih prava LGBT populacije u Srbiji, ali i o opasnosti širenja mržnje, negativnom utjecaju crkve i razornom djelovanju ekstremističkih skupina s kojima se država odbijala obračunati", stoji u priopćenju Kontre. "Koliko je strašno pozivati na krvoproliće na ulicama Zagreba zbog mržnje utemeljene na seksualnoj orijentaciji poput onog u Beogradu znaju dobro sudionici/ce Parade Ponosa, uključjući članice Kontre koje su došle u Beograd dati podršku organizatorima manifestacije, a za vrijeme mirnog okupljanja morala ih je štiti specijalna policija. Na beogradskim ulicama napravljena je milijunska šteta, a napadnut je čak i kombi s pokretnim mamografom koji je uništen", stoji u priopćenju Kontre.