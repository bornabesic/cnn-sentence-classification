SAD bi mogao sklopiti sporazum o slobodnoj trgovini s Europskom unijom nakon što se predsjednik Donald Trump zagrijao za tu ideju, objavio je u subotu The Times, citirajući izvore upoznate s tim razgovorom. Velika Britanija naći će se nakon Brexita iza Europe u utrci za sporazum sa SAD-om nakon što je njemačka kancelarka Angela Merkel uvjerila Trumpa da će pregovori biti jednostavniji nego što se misli, navodi list. Velika Britanija neće smjeti sklapati nove trgovinske sporazume dok ne napusti EU 2019. Izvor blizak Bijeloj kući rekao je da je Trumpova administracija "shvatila" da je trgovinski sporazum s EU važniji za američke interese od sporazuma s Velikom Britanijom. "Trump je deset puta pitao Merkel bi li mogao sklopiti trgovinski sporazum s Njemačkom", rekao je jedan visoki njemački političar. "Ona je svaki put odgovorila: Ne možete sklopiti trgovinskim sporazum s Njemačkom, samo s EU", rekao je. "Odbijen 11. put, Trump je napokon shvatio: Oh, tada ćemo sklopiti sporazum s Europom." Njemački ministar vanjskih poslova Wolfgang Schaeuble rekao je u petak da je optimističan da bi sporazum EU i SAD-a mogao biti uskoro sklopljen, nakon razgovora s američkim kolegom u Washingtonu. Kazao je da je došlo do popuštanja u sporu sa SAD-om oko trgovine i izrazio uvjerenost da će rješenje biti postignuto na sastanku ministara financija G20 u Hamburgu u srpnju za vrijeme njemačkog predsjedanja.