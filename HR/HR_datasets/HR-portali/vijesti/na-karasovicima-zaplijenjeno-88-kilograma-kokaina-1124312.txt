Dubrovačka policija zaplijenila je na graničnom prijelazu Karasovići, na izlazu iz Hrvatske, više od 8,8 kilograma kokaina kojega su u automobilu prevozila dvojica albanskih državljana starih 26 i 23 godine. Policija otkriva da je automobil albanske registracije, u kojemu je pronađena droga, na granicu došao u srijedu navečer, nešto prije 21 sat. Tijekom granične kontrole policijski službenici Policijske postaje Gruda, u suradnji s djelatnicima Graničnog carinskog ureda Karasovići i Mobilne jedinice carine, uočili su preinake na karoseriji i u unutrašnjosti automobila pa su zatražili sudski nalog za pretragu. Pretragom je u posebno izrađenom spremniku, iza kontrolne ploče, pronađeno devet paketa u kojima se nalazio ukupno 8821 gram kokaina. Zbog sumnje da su odgovorni za neovlaštenu proizvodnju i promet drogama, Albanci su uhićeni i u tijeku je kriminalističko istraživanje, izvijestila je policija. Ističu da je nakon prošlotjedne rekordne zaplijene heroina i ova zapljena zanimljiva "zbog svoje vrste, količine i vrijednosti, ali i činjenice da je zaplijenjena prilikom izlaza iz Republike Hrvatske". >> U Makarskoj uhićen državljanin BiH s više od kilogram heroina 