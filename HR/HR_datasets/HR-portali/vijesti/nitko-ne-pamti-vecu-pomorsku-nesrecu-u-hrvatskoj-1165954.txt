Pomorska nesreća kod otoka Šipana u kojoj se gumenjak s devetero ljudi sudario s brodom Danče Lučke kapetanije Dubrovnik najveća je pomorska tragedija u Hrvatskoj. Svi s kojima smo razgovarali, a koji su stručnjaci u pomorskom prometu, kažu da se ne sjećaju veće nesreće na hrvatskom moru. A pomorske nesreće i nezgode nisu tako rijetke u Hrvatskoj. Nacionalna središnjica za usklađivanje traganja i spašavanja na moru MRCC Rijeka lani je tako imala ukupno 447 intervencija. Od toga je bilo 11 sudara plovila. Ukupno su lani na hrvatskoj strani Jadrana poginule 32 osobe, a 213 ih je ozlijeđeno. Jedna se osoba još uvijek vodi kao nestala.  Ukupno je prošle godine na moru spašeno 1075 osoba. Jedna od većih nesreća na hrvatskom Jadranu dogodila se u ljeto 2011. godine kada se gliser kojim je upravljao poduzetnik Tomo Horvatinčić sudario s talijanskom jedrilicom u akvatoriju kod Primoštena. U toj je nesreći život izgubio talijanski bračni par koji je plovio na toj jedrilici.