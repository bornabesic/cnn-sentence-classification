Foto: Gulliver Getty U TERORISTIČKOM napadu u Londonu jučer navečer ubijeno je, prema zadnjim podacima, šest osoba i ranjeno skoro 50. Trojica napadača zaletjela su se velikom brzinom kombijem u pješake na London Bridgeu, a potom su noževima napadali prolaznike na ulicama i posjetitelje obližnjih barova.  >> KAMIONOM GAZILI LJUDE PA IH IZBOLI NOŽEVIMA U napadu u Londonu 6 mrtvih, ubijena trojica napadača  Policija je ubila trojicu napadača na području Borough Market areaa u blizini Londonskog mosta.  Napad je uslijedio uoči izbora 8. lipnja i manje od dva tjedna nakon samoubilačkog napada na manchesterskom koncertu američke pop pjevačice, na kojem su ubijene 22 osobe. Još nitko nije preuzeo odgovornost.  Teroristički čin  Theresa May rekla je kako se napad tretira kao teroristički čin.  "Slijedom informacije iz policije i od sigurnosnih dužnosnika, mogu potvrdili da se strašan incident u Londonu tretira kao potencijalni teroristički čin", rekla je May i dodala da se istraga odvija vrlo brzo.  Napadi na London Bridgeu i Borough Marketu potvrđeni su kao teroristički napadi. Treći napad, onaj u Vauxhallu najvjerojatnije nije povezan s ova dva.  Svjedoci napada  Iako nitko još nije preuzeo odgovornost za napad, islamisti ISIS-a slave na društvenim mrežama.   Taksist, svjedok napada, za LBC radio je izjavio kako je vidio kombi koji se zabio u ljude.   "Nakon toga, tri muškarca su izašla iz kombija s dugim oštricama, dugim 12 inča i počeli hodati naokolo Borough High Streeta i ubadati ljude", javlja BBC.  Prerezani grkljani  Osoba koja je bila na London Bridgeu nakon incidenta rekla je novinaru Reutersa da je vidjela troje ljudi koji su, čini se, imali prerezane grkljane. Reuters nije bio u mogućnosti odmah dobiti potvrdu za te izjave svjedoka.  "Ozlijeđena žena došla je u pub, tražeći pomoć. Krvarila je iz vrata, činilo se da joj je prerezan grkljan. Ljudi su pokušavali zaustaviti krvarenje", rekao je Alex Shellum, jedan od svjedoka za BBC.  "Izvan puba, hitna pomoć je pokušavala oživjeti jednu osobu", dodao je.  Dvoje svjedoka je također vidjelo ljude kako trče na Borough High Streetu.   Bračni par Natalie i Ben svjedočili su ubadanju ljudi.   "Vidio sam muškarca odjevenog u crveno s velikom oštricom. Ne znam točno kolikom, mislim da je bila oko 10 inča. Ubo je drugog muškarca oko tri puta. Izgledalo je kao da se pokušao umiješati, ali nije mogao puno toga napraviti jer su ga izboli i bacili na pod", rekao je Ben za BBC.   "Netko je bacio stol i bocu na čovjeka s nožem, a zatim smo čuli tri pucnja i pobjegli", dodao je.    Jedan od svjedoka, zaštitar koji nadgleda pubove u okolici, rekao je kako je vidio ljude kako trče i vrište nakon napada. Dodao je kako je vidio trojicu napadača, a jedan od njih je probadao ljude. Među ubodenima, bila je i djevojka u ranim dvadesetim godinama, javlja BBC.  Dva muškarca ušla su u restoran u području Borough Marketa blizu London Bridgea i nožem ranila dvoje ljudi koji su bili unutra, izvijestio je CNN pozivajući se na očevica.  Očevidac je za CNN izjavio da je konobarica ranjena nožem u grlo, a muškarac u leđa.  Londonske transportne vlasti kazale su da je željeznička postaja London Bridge zatvorena na zahtjev policije.  Gradonačelnik Londona Sadiq Khan poručio je građanima da slijede savjete i informacije iz službenih izvora, uključujući policiju.  Svjedoci javljaju da su naoružani policajci na mjestu događaja.       Jedan svjedok, imenovan kao Gerrard, kazao je za BBC kako je vidio muškarca s ubodnim ranama kako leži na tlu, a nakon toga je ugledao muškarca kako napada djevojku u Borough Marketu.  "Hodao sam prema London Bridgeu i odjednom vidio muškarca kako leži na tlu i govori da je izboden. Bio je sav krvav.  Sljedeća stvar koju sam vidio bila su trojica Muslimana s noževima, počeli su napadati tu djevojku. Bilo ih je troje. Ja sam bio potpuno bespomoćan, ništa nisam mogao napraviti. Oni su je boli nožem, a ona je vikala pomozite mi", priča svjedok za BBC.