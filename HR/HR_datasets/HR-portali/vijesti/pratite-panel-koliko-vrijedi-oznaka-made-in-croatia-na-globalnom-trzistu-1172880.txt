Danas je održana još jedna konferencija Hrvatska kakvu trebamo, koja je, nakon prvog izdanja održanog prije dva mjeseca, prerasla u jedan od najvažnijih društvenih i političkih događaja u Hrvatskoj. Na današnjoj konferenciji u prvom je planu brendiranje Hrvatske. Nakon izlaganja uslijedile su panel-diskusije, a druga je bila Koliko vrijedi oznaka "Made in Croatia" na globalnom tržištu, u kojoj su sudjelovali Božo Skoko, Zvonimir Frka Petešić, Gari Cappelli, Luka Burilović i Marin Pucar. Božo Skoko s Fakulteta političkih znanosti rekao je da nema kvalitetnog švicarskog proizvoda koji neće biti označen švicarskim križićem, ali da isto tako Švicarska neće dopustiti da nekvalitetni proizvod nosi taj križić.  Predsjednik Uprave Podravke Marin Pucar rekao je da je Vegeta najvrjedniji brend Podravke i hrvatski ponos. Vegeta ima i globalni ugled. - Danas vam Poljaci osjećaju Vegetu kao svoj brend - rekao je Pucar.  Veleposlanik u Maroku Zvonimir Frka Petešić rekao je da je važno da imamo kompatibilne i usklađene poruke, a to se ne može postići bez tijela koje objedinjuje sve naše resurse. - Uvjeren sam da možemo uspjeti, ali samo ako budemo dobro ustrojeni, koordinirani i povezani. Ako imamo proturječne poruke, sigurno idemo u zid i ne možemo uspjeti - rekao je Frka Petešić. Hrvatska bi trebala biti zemlja iz koje nikome ne bi trebalo pasti na pamet da ode, a da ne kupi originalnu hrvatsku kravatu, za što nam, kaže, trebaju najbolji dizajneri. - To je naš Samsung - rekao je. Frka Petešić također je rekao da Hrvatska nedovoljno radi na tome da velikog znanstvenika Nikolu Teslu predstavi kao hrvatskog sina. Dubrovnik kao muzej Ministar turizma Gari Cappelli rekao je da još uvijek turizam neozbiljno shvaćamo te da se čak govori da ministarstvo nije ni potrebno. - Trebamo definirati što želimo s turizmom - rekao je Cappelli, koji je također osudio tvrdnje da nam je turizam uspješan jer su druge zemlje u ratu. Cappelli je rekao da je Dubrovnik muzej i da bismo mogli naplaćivati kartu za ulazak u Stari grad, ali to ne radimo. Predsjednik HGK Luka Burilović rekao je da je posebno ponosan na akciju Kupujmo hrvatsko. Kaže da je Hrvatska poznata kao lijepa zemlja, a sada žele da se uz to veže i kvaliteta. Složio se da trebamo imati središnje tijelo te je naglasio da država mora sinergijski uključiti sve institucije. - Mlada smo država, u zadnjih 165 godina koliko komora postoji prošli smo šest državnih uređenja. Sada smo konačno samostalni, moramo koristiti sve prednosti - rekao je Burilović. Hrvatski način života kao adut Burilović je rekao da u Hrvatsku ulazi dosta nekvalitetnih proizvoda, pa čak i "smeća", koji onda konkuriraju našim kvalitetnim proizvodima. Skoko je rekao da brendiranje mora biti povezano s kvalitetom i identitetom zemlje. Ako pijemo vino, točno želimo znati geografsko podrijetlo. Zahvaljujući tome, uspjeli smo napraviti sjajan posao s hrvatskim maslinovim uljem, rekao je. Skoko je naveo i primjer Čilea, koji je uspio uspješno ispromovirati svoja vina. - Ključni je problem što se mi na razini države nismo dogovorili u čemu želimo biti konkurentni u svijetu. Hrvatski način života se zadnjih pet-šest godina kontinuirano ponavlja kao adut - rekao je Skoko. Pucar je rekao da ga je Skoko inspirirao da dogodine naprave kampanju da u svim zemljama gdje je Vegeta prisutna naprave nagradnu igru da pozove vjerne potrošače da dođu na ljetovanje. Cappelli je rekao da raznim tržištima treba pristupiti na drugačiji način. U Austriji, na primjer, znaju svaki naš grad, dok u Velikoj Britaniji kažu da ih ne zanimaju regije ni županije, već Hrvatska. - Neka tržišta su slična - austrijsko i njemačko, Velika Britanija odskače, SAD odskače... - rekao je Cappelli. Dodao je da idu jako na tržište Kine, koja im je najbitnija, a i u Koreji imaju povećanje od 300 posto. Dizajner Boris Ljubičić javio se iz publike i rekao da se vizualni identitet izbjegava te da se trebamo redizajnirati. - Europske zemlje nemaju grbove jer danas više monarha nema, postoje suvereni, ali oni su postali suveniri, zato što se sve događa u parlamentu, gdje narod bira. Mi se bojimo ući u promjene i onda bježimo od njih - rekao je Ljubičić. Cappelli je rekao da je na promociji slogana Full of lifea prvi javno izrekao da je protiv toga jer ne zna što to znači Hrvatskoj. - Više znače ti kvadratići nego Full of life - rekao je Cappelli.