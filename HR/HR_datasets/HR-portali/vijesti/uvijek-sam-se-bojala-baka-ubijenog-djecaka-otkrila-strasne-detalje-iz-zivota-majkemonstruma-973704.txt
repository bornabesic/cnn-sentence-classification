Foto: HRT, Dusko Marusic/Pixsell SLUČAJ ubijenog dječaka Denisa Pašića i dalje potresa javnost.  Za HRT je prvi put svoju stranu priče iznijela Rita Rojnić, majka uhićene Chiare Pašić koja je osumnjičena za ubojstvo trogodišnjeg sina. Baka tvrdi kako je sustav već dulje znao da njezina kći ima ozbiljne psihičke probleme.  "Svi smo krivi, svi smo zakazali, jer nismo znali pročitati između redova. Ja ne tražim ničiju glavu, samo tražim da ova smrt ne bude uzaludna", kazala je baka ubijenog dječaka.  "Uvijek sam se bojala za maloga, da ga ne zaključa i da ne ode po noći i ostavi ga samog. Ali da digne ruku na njega, to nikada", priča potresena baka.  Dokazani psihički poremećaju  Chiara od 15. godine ima psihičke probleme koji su se ponajviše očitovali u stalnim lažima i brojnim seksualnim vezama. Kao maloljetnica rodila je kćer koja danas živi s bakom. Psihičku nestabilnost liječnici su utvrdili više puta.  "Predlaže se smještanje u ustanovu za duševne bolesti na duže vrijeme jer poremećaj traje barem deset godina. Predlažu se psihijatrijske bolnice Vrapče ili Rab", stoji u vještačenju psihijatrice Jadranke Jeličić od 7. lipnja 2011. godine.  Umjesto odlaska na liječenje Chiara je 2011. godine otišla u Bosnu i Hercegovinu. Potkraj prosinca 2016. vratila se u Pulu s tada dvogodišnjim Denisom čiji je otac završio u zatvoru zbog problema s drogom. Zašto Centar nije reagirao  Baka je tijekom godina više puta od Centra tražila pomoć.  "Oni su mi tada odgovorili da dok policija ne izađe, oni ne mogu ništa napraviti. I sada je policija izašla...", kaže. Za tragediju krivi i sebe te kaže da joj je žao što nije reagirala burnije.  Rita Rojnić kao drugi veliki propust ističe to što iz Centra ni nakon sedam dana nisu nazvali da pitaju kako je kći Chiare Pasić proživjela traumatični događaj.  "Strašno, ona je slomljena", zaključuje baka ubijenog dječaka za HRT.