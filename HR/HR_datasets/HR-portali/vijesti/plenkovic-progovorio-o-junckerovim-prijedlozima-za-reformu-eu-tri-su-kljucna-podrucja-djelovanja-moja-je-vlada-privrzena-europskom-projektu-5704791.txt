Europska unija treba osnažiti demokratski legitimitet institucija i spriječiti demagogiju i populizam, ostvariti osjetnu korist za građane te imati globalnu ulogu, rekao je premijer Andrej Plenković u izjavi za središnji dnevnik HRT u srijedu komentirajući prijedloge za reforme EU. "Hrvatska je privržena europskom projektu, moja vlada je privržena europskom projektu, temeljnim vrijednostima koje dijelimo", rekao je Plenković. Komentirajući "Bijelu knjigu o budućnosti Europe: razmišljanja i scenariji za EU27 do 2025.", koju je predstavio predsjednik Europske komisije Jean-Claude Juncker, hrvatski premijer je označio tri ključna važna područja djelovanja. "Prvo je da osnažimo demokratski legitimitet europskih institucija i sprječavamo demagogiju i populizam", rekao je Plenković. "To je agenda koja mora biti visoko na mjestu prioriteta", istaknuo je.  Drugu važnu zadaću premijer vidi u tome da građani "osjete konkretne koristi" europskih politika i europskog proračuna. "Osobito se to odnosi na Hrvatsku kao novu članicu", rekao je. Treći je prioritet da Unija, "nažalost, bez Ujedinjenog Kraljevstva" i dalje ima "profiliranu globalnu ulogu" u gospodarskom, političkom i sigurnosnom smislu. Unija treba nastaviti pridonositi onim međunarodnim organizacijama koje upravljaju svjetskim procesima, drži hrvatski premijer. Juncker je u srijedu predstavio pet mogućih scenarija: zadržati status quo; EU samo kao jedinstveno tržište; Europa s više brzina; EU s manje ovlasti, ali efikasnija; EU koja će u više područja raditi zajedno. Bijela knjiga je doprinos Komisije za summit koji se održava 25. ožujka u Rimu u povodu proslave 60. obljetnice Rimskih sporazuma. Na tom bi summitu trebao započeti proces u kojem bi 27-orica trebala donijeti odluku o budućoj Uniji. O predloženim scenarijima trebaju se izjasniti zemlje članice, što ne treba očekivati prije nego što se završe važni izbori u Nizozemskoj, 15. ožujka, zatim u svibnju predsjednički izbori u Francuskoj te u rujnu parlamentarni izbori u Njemačkoj. Juncker bi u svom govoru o stanju Unije 2017. u rujnu pred Europskim parlamentom trebao rezimirati raspravu i razmišljanja država članica, a na summitu u prosincu trebali bi se formulirati prvi zaključci.