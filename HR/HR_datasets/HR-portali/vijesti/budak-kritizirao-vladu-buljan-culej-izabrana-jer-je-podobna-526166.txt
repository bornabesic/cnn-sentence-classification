Predsjednik SDP-ova Savjeta za obrazovanje, znanost i tehnologiju Neven Budak u petak je oštro kritizirao vlast zbog neprovođenja kurikularne reforme, te ocijenio da bi sadašnjim tempom njezino eksperimentalno uvođenje moglo početi tek školske godine 2019./2020., zbog čega će gotovo četiri generacije učenika biti izgubljene za "novu i bolju školu". Zbog takve situacije Vlada bi trebala smijeniti resornog ministra Pavu Barišića i Posebno stručno povjerenstvo, rekao je Budak na konferenciji za novinare održanoj uoči godišnjice skupova potpore kurikularnoj reformi, na kojima se 1. lipnja prošle godine okupilo oko 50.000 ljudi diljem Hrvatske i inozemstva.  Prosvjedi su bili organizirani kao potpora obrazovnoj reformi i Borisu Jokiću, tadašnjem voditelju Ekspertne radne skupine (ERS) zadužene za provedbu Cjelovite kurikularne reforme, koje je u lipnju prošle godine razriješio tadašnji resorni ministar Predrag Šustar. Tek je nedavno, 22. svibnja, imenovana nova voditeljica ERS-a Jasminka Buljan Culej, što je Budak ocijenio netransparentnim postupkom i političkim imenovanjem osobe koja nije vodila niti jedan veliki projekt, a iza nje ne stoje nikakvi rezultati koji bi jamčili da je ona najbolja od svih prijavljenih kandidata.   "Koje to bolje kompetencije ima nova voditeljica Buljan Culej od Borisa Jokića koji se javio na isti natječaj", upitao je Budak. Sporan mu je i izbor preostalih članova ERS-a, s obzirom da nije popunjeno gotovo pola od 12 mjesta, iako se na natječaj javilo 125 osoba. "Izbor nije bio utemeljen na stručnosti, nego na podobnosti s obzirom da je barem dvoje od izabranih  članova bilo na izbornim listama HDZ-a", rekao je Budak. Posebno se obrušio na izjavu Buljan Culej da su hrvatska djeca najsretnija u Europi. "Riječ je o jednoj čestici u jednom istraživanju i u suprotnosti je s nekim drugim istraživanjima, npr. istraživanjem Hrvatskog zavoda za javno zdravstvo koje pokazuje da puno hrvatskih učenika ne voli školu, čak i oni koji postižu dobre rezultate", ustvrdio je. "Stalno dobivamo podatke od psihologa, psihijatara i roditelja koji govore o tome da sve više srednjoškolaca traži liječničku pomoć jer su izloženi pritisku, anksiozni su i uzimaju antidepresive. Ne znam kako netko može reći da su naša djeca najsretnija u Europi kada smo svjesni da ovakav obrazovni sustav uzrokuje i tu vrstu problema", rekao je Budak. Reagirao je i na najavu Buljan Culej da će sastanak nove radne skupine, u kojoj nedostaje gotovo pola članova, biti sazvan u ponedjeljak te da će se početi raditi na akcijskom planu.  "Ne znam kakve odluke će to tijelo donositi i hoće li one biti valjane", rekao je Budak koji predviđa da do jeseni ERS neće biti popunjen sa svim članovima. Oštro se osvrnuo i na izjavu predsjednice Posebnog stručnog povjerenstva Dijane Vican o mogućnosti preskakanja eksperimentalne faze i primjeni obrazovne reforme u svim školama. "Tu se ne radi uopće o tome jesu li naši učitelji sjajni, nego da reforma predviđa sasvim novi i drugačiji način rada. Učitelji moraju biti educirani, ako mislimo u sve škole ući frontalno, u tom slučaju bismo morali educirati 20-ak tisuća učitelja. Za to treba i vremena i sredstava, a ne znam je li išta od toga predviđeno. Najrealniji početak eksperimentalne primjene sada izgleda 2019./2020", upozorio je Budak. Zbog neispunjavanja zahtjeva za obrazovnom reformom utemeljenoj na stručnosti, inicijative "Hrvatska može bolje" i "Građanski odgoj i obrazovanje" ove godine ponovno 1. lipnja najavljuju prosvjede u hrvatskim gradovima.