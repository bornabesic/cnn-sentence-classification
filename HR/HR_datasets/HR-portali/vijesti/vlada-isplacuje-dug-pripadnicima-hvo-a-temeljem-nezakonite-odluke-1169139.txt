Saborski zastupnik SDP-a i bivši ministar rada i mirovinskog sustava Mirando Mrsić ustvrdio je da Vlada isplaćuje dug pripadnicima HVO-a temeljem nezakonite odluke. Ministar rada i mirovinskog sustava Tomislav Ćorić ustvrdio je u vezi isplate zaostataka pripadnicima HVO-a da je Hrvatska dužna to učiniti temeljem ugovora s BiH sklopljenog 1. srpnja  2007. godine, a radi se o isplati zaostataka za 6815 pripadnika HVO-a. Mrsić ističe u priopćenju da Ćorić zadnjih dana "grčevito brani odluku o isplati potraživanja pripadnicima HVO-a" i pritom drži konferenciju za novinare u stranačkim prostorijama HDZ-a, što pokazuje da HDZ koristi Ministarstvo za stranačke potrebe. Duguje im se 190 milijuna kuna Kroz zakon koji je donijela Vlada Ive Sanadera u hrvatski mirovinski sustav uvučeni su invalidi HVO-a kojima su invalidske mirovine u BiH male, pa je odlučeno da primaju dio mirovina i od Hrvatske. Radi se o 6815 invalida HVO-a s prosječnom invalidninom od oko 2500 kuna, koji nikada nisu vještačeni u Hrvatskoj, nego su priznata vještačenja iz BiH, navodi Mrsić. Godišnji trošak za njih je oko 150 milijuna kuna, a kako su im prava priznata retrogradno duguje im se ukupno 190 milijuna kuna. Nijedna Vlada nije imala u proračunu novac da isplati taj dug, a u proračunu za 2017. na toj stavci HZMO  nema osiguranih sredstava, naglašava Mrsić. Sredstva hrvatskih građana koriste za isplatu duga HVO-a Ćorić ne govori istinu kada kaže da će se dio tog duga isplatiti iz sredstava ostvarenih od povrata isplaćenih mirovina izvan Hrvatske, te da prikupljenih 85 milijuna kuna nisu iz državnog proračuna. To su sredstva iz proračuna jer su iz njega isplaćene mirovine za koje se sada dobio povrat, napominje Mrsić. Neprimjereno je da se mirovinska sredstva hrvatskih građana koriste za isplatu duga HVO-a, smatra Mrsić dodajući kako se tih 85 milijuna moglo iskoristiti za tekuću isplatu mirovina te se za toliko proračun mogao manje zadužiti.