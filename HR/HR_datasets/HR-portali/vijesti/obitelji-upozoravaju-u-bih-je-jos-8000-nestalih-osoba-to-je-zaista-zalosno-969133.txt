Foto: FAH OBITELJI nestalih i regionalna koordinacija udruga izrazili su danas nezadovoljstvo i zatražili od vlasti u BiH da pomognu u rješavanju sudbine više od 8000 osoba koje se još smatraju nestalima.   "Obitelji nestalih su nezadovoljne procesom traženja nestalih osoba, jer sama činjenica da nakon 25 godina imamo u BiH još oko 8000 nestalih osoba je zaista žalosna", izjavila je članica Regionalne koordinacije udruženja obitelji nestalih s područja bivše Jugoslavije Semina Alekić nakon radionice pod nazivom 'Zaštita prava članova obitelji nestalih osoba u BiH' koja je u srijedu održana u Mostaru.  Dodala je kako su u više tisuća slučajeva pronađeni sitni dijelovi tjelesnih ostataka što govori da ni ti pronalasci nisu kompletirani, navela je Alekić. Potpisana i deklaracija  Podsjetila je kako su u Mostaru u kolovozu 2014. tadašnji predsjednici Hrvatske Ivo Josipović, Srbije Tomislav Nikolić, predsjedavajući Predsjedništva BiH Bakir Izetbegović i crnogorski  predsjednik Filip Vujanović potpisali Deklaraciju kako bi se ubrzao proces traženja preostalih nestalih osoba, no da taj potez nije urodio plodom.  "Njihov odnos prema ovome je samo deklarativno obećanje. Od toga dana ništa se nije poporavilo u pravcu riješavanja tog problema. Na žalost, svjedoci smo da politici nije u interesu da se to čuje i oni samo to koriste u svoje dnevnopolitičke svrhe i kad to njima zatreba“, ocijenila je Alekić .  Regionalna koordinacija udruženja obitelji nestalih s područja bivše Jugoslavije, djeluje od 2011. godine.