Unatoč pokušaju predsjednika Sabora Željka Reinera da se saborski zastupnici još jednom sastanu na sjednici uoči raspuštanja Sabora u petak, 15. srpnja, kako bi se raspravile dvije točke, od toga neće biti ništa jer SDP ne želi sudjelovati u tome. Predsjednik Kluba zastupnika Mosta Miroslav Šimić zamjera svima jer Sabor uopće ne zasjeda otkad je 20. lipnja donesena odluka o samoraspuštanju Sabora koja na snagu stupa ovaj petak. – Most od početka govori i da smo nakon naše odluke o raspuštanju od 20.lipnja koja stupa na snagu 15. srpnja trebali nastaviti normalno raditi svoj posao za koji smo dobro plaćeni. Imamo pedesetak raznoraznih točaka koje su na dnevnom redu Sabora i Sabor ima što raditi. Žao mi je što se ovo zasjedanje neće održati, predsjednik Sabora je htio da oko toga postignemo konsenzus, da se ne bi otvarale neke posebne političke rasprave na samom zasjedanju. To, nažalost, nismo uspjeli i odustao je od sazivanja – prigovorio je Šimić nakon sjednice Predsjedništva Sabora. Upitan jesu li doista dvije teme koje je Reiner želio staviti na dnevni red od nacionalnog interesa, Šimić odgovara kako je ključno i u interesu Hrvatske da Sabor radi bez obzira na to o kojim je točkama riječ. – Za Most u ovom trenutku nije važno koliko su te točke od nacionalnog interesa, mislimo da su sve ove točke važne, mislimo da je važno i ostalih 40-ak točaka, bilo bi dobro da smo mogli izabrati pravobranitelja za osobe s invaliditetom i bilo bi dobro da pokažemo ovu prijateljsku gestu prema Crnoj Gori. Međutim, ima još puno stvari, imamo Zakon o financiranju političkih stranaka, imamo i Zakon o financiranju vodnog gospodarstva jer bi moglo doći do poskupljenja vode za građane. Nisu to neke bezvezne točke – uvjerava Šimić. Na Predsjedništvu se, dodaje, nije ni pokušalo utvrditi može li se i bez SDP-a skupiti potreban broj ruku da se ove dvije točke izglasaju. – Reiner je htio da se postigne konsenzus, da se ne napravi neki uvjetno rečeno cirkus oko toga i kada je dobio informaciju da SDP ne želi sudjelovati, a dobio ju je tijekom sjednice, onda je predložio da se zasjedanje ne nastavlja – objašnjava Šimić. Nije u redu, dodaje, da su zastupnici jako dobro plaćeni, a ne rade u Saboru. – Mi ne radimo od 20. lipnja na zasjedanjima. O. K., dio je terenski rad, ali one najvažnije poslove, odbore i zasjedanja Sabora ne radimo, a imamo plaće od 12 do 17 tisuća kuna. Nikome normalnom to ne može biti normalno. S druge strane, postoje mogućnosti da se to ispravi, ali tu je odgovornost i na predsjedniku Sabora. SDP danas govori da Sabor ne treba zasjedati, a oni su jedini sazvali Odbor gdje smo se i odazvali, a HDZ nije. Jasan je stav Mosta od početka da smo trebali i nakon 20. lipnja nastaviti svoj posao za koji smo jako dobro plaćeni – zaključio je Šimić. >> Hrvati najmanje vjeruju u političke stranke, Sabor, Vladu i pravosuđe 