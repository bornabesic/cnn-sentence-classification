Taj čovjek odgovoran je za loš rezultat u Dubrovniku, Zagrebu i Varaždinu, optužio je Vlahušić Vrdoljaka Bivši dubrovački gradonačelnik Andro Vlahušić (HNS) zatražio je ostavku predsjednika te stranke Ivana Vrdoljaka zbog lošeg izbornog rezultata. “Taj čovjek odgovoran je za loš rezultat u Dubrovniku, Zagrebu i Varaždinu. Koketiranje s HDZ-om nam ne donosi nikakvu korist. Nakon 48 sati od najave koketiranja izgubili smo sigurnu pobjedu u Varaždinu i izglednu pobjedu u Zagrebu, a u Dubrovniku nismo postignuli rezultat koji smo mogli”, rekao je Vlahušić u izvornoj noći, prenosi Dubrovački dnevnik. Dodao je da kao član Predsjedništva HNS-a zna kako ta stranka neće u koaliciju s HDZ-om. U vezi s rezultatima izbora u Dubrovniku rekao je da su brojke odlične s obzirom na malu izlaznost. Dodao je kako je “možda malo emotivan zbog lex Vlahušić”, kako je rekao, “političkog progona čovjeka koji je triput pobijedio HDZ u Dubrovniku”. “Matu Frankovića nikad neću zvati gradonačelnikom jer to on za mene nije. Napisao je zakon, glasovao je za njega, znao je da me ne može pobijediti u Dubrovniku, a zato je danas gradonačelnik. Nije imao otvorenu demokratsku borbu”, rekao je Vlahušić.