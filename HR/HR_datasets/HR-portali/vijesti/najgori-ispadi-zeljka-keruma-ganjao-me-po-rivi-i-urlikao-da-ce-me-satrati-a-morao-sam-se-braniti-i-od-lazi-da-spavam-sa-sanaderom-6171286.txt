Najprizemnija vrijeđanja i etiketiranja političkih protivnika, novinara i svih koji mu se nađu na putu Kerumova su konstanta otkada je iskoračio na javnu scenu, piše Slobodna Dalmacija. Ispada da to što je Andro Krstulović Opara otrpio u sučeljavanju s njim u aranžmanu "Slobodne" nadilazi sve što je čelnik HGS-a do sada izgovorio, no, nažalost, nije tako - bilo je toga i prije ohoho, ništa manje "sočnog", vulgarnog, bijednog. Počelo je, sjetite se, famoznim nastupom na Radio Dalmaciji, gdje je jednog od naših najcjenjenijih književnika prozvao "izmetom Jergovićem koji je doša sa Šarplanine jebavat hrvatski narod ovdje", a potom su mu se na tapetu našli i Jergovićevi kolege - splitski utorkaši, koji su uputili pismo javnosti u kojem su upozorili birače da će, izaberu li ga za gradonačelnika, Split postati neka vrsta njegove prćije. Oni upozorili, a novinar Indexa Dragan Miljuš potvrdio kad je raskrinkao prvog neposredno izabranoga gradonačelnika koji je krenuo opremati splitske vrtiće bez natječaja, a Kerum ga napao da "piše članke za petsto kuna". - Nisam iznenađen ničim što izgovori Kerum. To je njegov trademark. On je izjavio da je u ovu kampanju ušao mudriji i iskusniji, pa to demantirao ovim napadom na Oparu. Interesantno je da su mu uvijek okidač pitanja koja se tiču njegova poslovanja; tako je bilo i nedavno s kolegicom Ivanom Šilović kojoj je zbog toga prijetio da će ostati bez posla. To je dosta dugo trajalo i bilo je jako mučno - kaže Miljuš. Najžešći Kerumov oponent u vrijeme njegova gradonačelnikovanja bio je Dujomir Marasović. Njega je, kao ravnatelja bolnice, a koji ga je, kaže, na koljenima molio da napravi cestu do nove zgrade rodilišta - brutalno izvrijeđao na otvaranju "Boat showa". Galamio je pred novinarima: "Puka san, ne moš više trpit tog kretena, nikako!" - Trča je za menom po Rivi, vika da će me satrat, zgnječit. Nazivali su me stalno kući, ćeri mi pritili telefonom - kaže doktor Marasović, a prema onome što nam je ispričao - ispada da Krstulović Opara nije prvi kojem je Kerum spominjao "mušku ljubav"?! - Vrhunac je bija kad je beogradski "Kurir" objavija, a onda portali prenili, da sam, zamisli, spava sa Sanaderom!? Ne mogu sto posto tvrdit da je to on platija da se objavi, ali raspita san se kod nekih beogradskih izvora kako je došlo do te izmišljotine. Najgore od svega je šta je on sve prikaziva ka svađu njega i mene, a ja se sa njim nikad nisam svađa. I zato ovo u nedilju nisu izbori, to je referendum, i neka svako glasa kako ga volja, po savjesti, ali bude li Kerum gradonačelnik, to šta on radi, to će - zapamtite šta van kažen - u negativnom smislu obilježit ovi grad u idućih pedeset godina! Ne glasa se ovi put za desno ili livo, nego za ili protiv pršuta na čelu - poručuje Marasović. S vremenom, umjesto Marasovića, Kerumova glavna meta postala je HDZ-ovka Sanja Bilač, koja je svojedobno bila najoštrija kritičarka njegove politike. Njoj je, na sjednici Gradskog vijeća, poručio: "Đava te odnio tako ludu", a spominjana joj je i "mater koja je taku okotila". Svatko tko se uhvatio s Kerumom u klinč zaradio bi takvu dozu uvreda da to pas s maslom ne bi polizao, a autor gnusnih uvreda, manje-više, prolazi bez sankcija. Tako je bilo, a očito će i biti, jer i on sam u Grašinoj pjesmi koja mu je izborni song - poručuje "osta san uvik isti, nikad se neću minjat". Nažalost! Ovako je govorio Željko Kerum- Jedi govna, majmune glupi (novinaru Damiru Petranoviću 2009.)- Ti si urbani Jugoslaven (Pavi Grubišiću Čabi 2011.)- Ako mi netko takne Fani i bebu, gučak ću mu iščupat! (iz intervjua na Radio Dalmaciji 2012.)- Mogu samo reć da je Ipsos klošarska agencija, a ti - Mislave Bago, varalico, bit ćeš konobar ka šta i jesi (novinaru Mislavu Bagi 2013.)- Štraco nad štracama, pogledaj se na šta sličiš... Štraco, objavi ovo da ljudi vide koje si govno (novinarki Lenki Gospodnetić 2017.)