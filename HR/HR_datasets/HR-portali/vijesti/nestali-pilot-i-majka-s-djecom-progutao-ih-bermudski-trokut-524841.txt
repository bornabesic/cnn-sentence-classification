Američka Obalna straža pronašla je ostatke privatnog aviona koji je nestao u Bermudskom trokutu. U avionu su bili američki poduzetnik i pilot Nathan Ulrich (52), Jennifer Blumin (40) i njezini sinovi, Phineas (4) i Theodor (2).  Ostatke zrakoplova pronašli su blizu Bahama, a spasilačke ekipe i dalje traže preživjele. Zračna kontrola u ponedjeljak oko 14:10 sati po lokalnom vremenu izgubila je kontakt s pilotom. U tom trenutku Mitsubishijev dvomotorac MU - 2B s obitelji nalazio se 60-ak kilometara istočno od otoka Eleuthera na visini od sedam kilometara.  Ulrich je poletio iz Borinquena u Portoriko u 11 sati, a krajnja destinacija bila mu je Titusville na Floridi, piše Daily Mail. Uzrok nesreće nije poznat, a glasnogovornik Obalne straže kaže kako nije bilo nevremena u vrijeme nesreće. Nestala Jennifer Blumin (40) je 2004. godine osnovala tvrtku Skylight Group, koja se bavi organiziranjem vrhunskih društvenih događanja.  Preminuli pilot Nathan Ulrich (52) je također imao vlastitu tvrtku i ove je veljače prošao obuku za pilota. Upravljao je modelom Mitsubishi MU - 2B. U Bermudskom trokutu je u zadnjih 100 godina izgubljeno najmanje 1.000 života. U prosjeku, svake godine nestane četiri zrakoplova i 20 brodova. 