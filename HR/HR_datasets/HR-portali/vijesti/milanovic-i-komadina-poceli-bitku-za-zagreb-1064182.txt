U unutarstranačkoj utakmici za novog predsjednika SDP-a Zagreb je grad u kojem žele pobijediti i jedan i drugi kandidat. Zoran Milanović pogotovo. Jer osim što je zagrebačka organizacija SDP-a s oko 6000 članova najbrojnija, Milanoviću je Zagreb važan i jer želi pokazati šefu zagrebačkog SDP-a Davoru Bernardiću, koji podržava Zlatka Komadinu, da ga može pobijediti u “njegovu dvorištu”. Paradoksalna situacija A četiri zagrebačka unutarstranačka skupa održana prošlog tjedna, ispunjena do zadnjeg mjesta, i Milanovića i ekipu oko njega uvjerila su da u Zagrebu, kako kažu, uopće ne stoje loše. – Nitko sa sigurnošću ne može predvidjeti rezultat, ali situacija je definitivno bolja nego što smo očekivali. Problem zagrebačke organizacije SDP-a problem je njenog utjecaja među građanima koji se gubi. Mnogi u Zagrebu koji su nešto značili otišli su iz stranke. Organizacija je zapuštena, a sve se ocrtalo i na izbornim rezultatima za skupštinu – kaže jedan od Milanovićevih suradnika. Paradoksalno je, kaže o vodstvu stranke, da SDP u Zagrebu na lokalnim izborima nikada nije stajao lošije, a na parlamentarnim s druge strane, gdje je prvi na listi Hrvatska raste u prvoj izbornoj jedinici bio Milanović, nikad bolje. Zbog toga bi neki htjeli da se Milanović kandidira za gradonačelnika, ali on na to neće pristati. Ohrabruje ih i što je od ukupno 11 tisuća potpisa, koliko su skupili za Milanovićevu kandidaturu i koje će u stranku predati danas, čak 2400 prikupljeno u Zagrebu. – Ti potpisi ne znače ništa jer je većina članova potpis dala obojici. Pravi potpis ide 2. travnja, a većina će ga dati Komadini – kaže suradnik Zlatka Komadine. I njegov je tim u Zagrebu skupio više od 2000 potpisa te su uvjereni da u metropoli Komadina ima podršku oko 60 posto članstva. Potpora Foruma mladih – To je naša procjena na osnovi analize članstva, ali i na osnovi skupova koje je Komadina imao u Zagrebu i koje će imati i ovog tjedna. Ne znam na čiju podršku računa Milanović s obzirom na to da Komadina stoji bolje u svim gradskim organizacijama, izuzev Trešnjevke-sjever, Donjeg i Gornjeg grada – kaže suradnik Zlatka Komadine. Osim toga, dodaje, Komadina ima i potporu većine zagrebačkog Foruma mladih. – A što se tiče Milanovićevih skupova, mogu reći da na njih dolaze uvijek jedini te isti ljudi. U Zagrebu ih se sve skupa izvrtjelo maksimalno 400-ak – kaže član Komadinina tima.  >> Komadina: Ne bježim ni od čega, mogu se sučeliti o temama iz SDP-a u SDP-u 