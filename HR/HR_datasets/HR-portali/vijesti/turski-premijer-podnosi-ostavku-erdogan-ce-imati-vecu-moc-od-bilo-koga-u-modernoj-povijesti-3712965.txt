Turski premijer Ahmet Davutoglu odlučio je podnijeti ostavku, nakon što se u proteklih nekoliko mjeseci sve više sukobljavao s turskim predsjednikom Recepom Tayyipom Erdoganom. Prema neslužbenim izvorima iz turskih medija, Erdogan je Davutoglua iza zatvorenih vrata optuživao da je previše orijentiran prema zapadu, a njegova lojalnost predsjedniku dovedena je u pitanje nakon nekoliko inicijativa koje je poduzeo na svoju ruku. Kap koja je prelila čašu nevodno je bila nedavna pozivnica koju je američki predsjednik Barack Obama uputio Davutogluu za susret u Washingtonu. Davutoglu se protivio zatvaranju akademika i novinara prije suđenja, i zalagao se za mirovni proces s Kurdima, kojem se Erdogan izrazito protivio. Turski je premijer također bio i ključan u sporazumu s EU o zaustavljanju plime izbjeglica. Prvi znak da bi moglo doći do promjene na čelu turske vlade pojavio se na anonimnom blogu ‘Pelican Brief’, za kojeg se vjeruje kako je djelo osoba bliskih Erdoganu. U blogu se Davutoglua optužuje kako nedovoljno podržava predsjednički sustav, koji Erdogan priželjkuje. Davutoglu je najavio kako se neće ponovno kandidirati za čelnika stranke AKP, 22. svibnja, a kandidat koji preuzme vođenje stranke postat će i novi premijer. Analitičari vjeruju kako će Davutogluova zamjena biti ‘100% lojalna predsjedniku.’ Direktor Turskog istraživačkog programa pri Washington institutu, Soner Cagaptay, izjavio je za Guardian kako će odlazak Davutoglua biti sljedeći korak u ‘bušenju’ tuskih institucija, nakon što je Erdogan već preuzeo kontrolu nad vojskom i parlamentom. - Pokazuje koliko se moći nalazi u rukama jednog čovjeka, rekao je Cagaptay. - Erdogan sad ima više kontrole u svojim rukama od bilo koga u povijesti moderne turske demokracije. Cagaptay vjeruje i kako će Erdogan iskoristiti priliku kako bi se distancirao od nekih svojih propalih incijativa, koje će pripisati Davutogluu. Na listi mogućih nasljednika nalaze se predsjednikov dugogodišnji saveznik, ministar prometa Binali Yildirim, te ministar energetike Berat Albayrak, Erdoganov zet.