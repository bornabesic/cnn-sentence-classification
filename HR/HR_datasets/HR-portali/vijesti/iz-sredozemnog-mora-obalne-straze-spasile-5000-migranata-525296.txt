Oko 5000 migranata spašeno je u četvrtak i petak iz Sredozemnog mora kod Libije tijekom brojnih operacija koje su organizirale talijanska i libijska obalna straža.  Iz mora je izvučeno tijelo jednog migranta, navela je u subotu talijanska obalna straža. Uz intervencije tijekom noći između petka i subote, do sada je spašeno više od 2100 osoba u 17 plovila. Prema prvim podacima u petak krajem dana 1500 osoba je bilo spašeno iz 13 plovila. U četvrtak je 2900 migranata spašeno: 2300 iz međunarodnih voda na putu prema Italiji dok je preostalih 580 bilo u libijskim vodama i vraćeni su u Libiju. Od 2016. odlasci iz Libije se odvijaju u valovima, više od 13.000 spašenih osoba u pet dana krajem svibnja 2016., 14.000 u četiri dana krajem kolovoza, 10.800 u dva dana početkom listopada i 8500 na Uskrs ove godine. Od početka godine na obalu Italije je stiglo više od 46.000 migranata ili 30 posto više u odnosu na isto razdoblje prošle godine. Najmanje 1244 osoba je smrtno stradalo ove godine u moru kod Libije, prema podacima Međunarodne organizacije za migracije (OIM) tj. jedna poginula osoba na 39 spašenih.