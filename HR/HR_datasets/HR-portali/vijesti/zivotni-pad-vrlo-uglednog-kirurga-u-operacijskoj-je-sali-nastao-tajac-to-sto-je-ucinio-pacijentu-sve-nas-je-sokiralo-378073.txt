Jedan od vodećih svjetskih maksilofacijalnih kirurga suspendiran je nakon što je poput profesionalnog boksača izudarao po licu pacijenta tijekom operacije korekcije lica. Sve se događalo dok je pacijentovu glavu držala asistentica, a na saslušanju je rečeno kako je profesor Ninian Peckitt (63) iznenasa u jednom trenutku stisnuo šaku, odmaknuo ju 15-ak centimetara i mlatnuo pacijenta koji je bio pod anestezijom. Iskusna oralna kirurginja posvjedočila je da su se u tom trenutku začuli uzdasi u operacijskoj dvorani te je istaknula da je bila u stanju potpunog šoka. Muškarac na operacijskom stolu, nazvan pacijent A, pretrpio je teške ozljede na radnom mjestu koje su zahtijevale estetsku operaciju lica, ali je prilikom pada s bolničkog kreveta zadobio prijelom jagodične kosti, što je zahtijevalo novi zahvat. Britanski kirurg Peckitt, koji je honorarno zaposlen u bolnici Ipswich, na odjelu oralne i maksilofacijalne kirurgije, sudjelovao je u oba zahvata. Ninian Peckit sankcioniran je brisanjem iz registra zdravstvenih djelatnika, nakon što je na saslušanju u Liječničkoj komori proglašen nesposobnim za obavljanje djelatnosti. Na saslušanju je jedan stručnjak izrazio uvjerenje da je Peckitt udarcima mogao oslijepiti pacijenta. - Takvu silu nije primjereno koristiti ni pod kojim uvjetima jer može zadati ozbiljne ozljede očnog živca te uzrokovati trenutačnu sljepoću kod pacijenta. Erica Rapaport, specijalist za oralnu i maksilofacijalnu kirurgiju i oralni kirurg s više od 30 godina iskustva izjavila je da je profesor Peckitt udario pacijenta bez prethodnog upozorenja. - Kada je prvi puta udario pacijenta, nisam mu držala glavu. Potom mi je naredio da pridržim pacijentovu glavu. Rekao mi je da je pokušao razmjestiti jagodičnu kost kako ne bi morao raditi dodatne rezove na licu, ispričala je te nastavila: - Udario ga je barem deset puta, poput profesionalnog boksača. Prvi udarac je bio neočekivan, a potom je objasnio zašto to radi. Dok ga je udarao objašnjavao je zašto to radi. Pažljivo je ciljao mjesto gdje ga udara. Ruku je povukao unazad što je više mogao kako bi postigao maksimalnu jačinu udarca. - Nisam mu se usprotivila jer sam bila totalno šokirana. Samo sam pomislila da je to vrlo neobična tehnika, posvjedočila je Erica Rapaport. Ninian Peckitt proslavio se inovativnom kirurškom tehnikom pri rekonstrukciji lica o kojoj je napisao mnoge stručne radove, ali koja ne uključuje fizičku silu, već primjenu specijalizirane aparature kako bi se postigla čim bolja preciznost pri operacijama. Liječnica Rapaport rekla je da je u bolnicu došla na svoj slobodan dan upravo kako bi naučila o toj inovativnoj tehnici od nekad proslavljenog, a danas posramljenog kirurga Niniana Peckitta.