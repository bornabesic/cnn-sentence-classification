- Ja se smatram najvećim hrvatskim šljakerom, ja ne znam što je moć. Ako je moć ujutro krenuti u 7 sati i raditi za građane, onda jesam najveći i najmoćniji hrvatski političar nakon dr. Franje Tuđmana - rekao je stari, novi gradonačelnik Milan Bandić u ponedjeljak u 7 ujutro prilikom obilaska radova na asfaltiranju Ježdovečke ceste. CROPIX Baš kako je i najavio, Bandić je odmah nakon izborne noći, u rano jutro, krenuo u bitku za svoj sedmi mandat. Kao da izborna kampanja nije završila nego tek počela, nakon obilska novoizgrađenog kolnika Ježdovečke ulice je skočio do Klare otvoriti novo reciklažno dvorište. S terenskim obilascima je nastavio cijeli dan. Na pitanje da li je uistinu dužan 18 milijuna kuna poreza, kako su pisali neki mediji, Bandić je odgovorio kako je predizborna kampanja gotova. - Nema više niti 18 milijuna kuna, nema više prosvjednika na Savici, nema više niti iluzija i obećanja. Gotovo je. Pobjedili su ponovno Zagrepčani. Ja sam znao da ću pobijediti jer Zagrepčani imaju kliker. Nema mi ili on, nego za Zagreb zajedno. Mislim da će ti plakati brzo nestati s ulica, a moja je preporuka da se ne sramote nego da ih skinu - poručio je Bandić svojim izbornim protivnicima. Na pitanje s kime misli oformiti većinu u Skupštini, rekao je da s pobjednicima svi žele ići zajedno. - S onima koji budu išli s pobjednicima. A s pobjednicima obično idu svi skoro. Ne bojte se. Pod šatorom pobjednika ima mjesta i za one koji drugačije misle. I s onima koji su isto i s onima koji su drugačije mislili nego mi, ali žele pridonijeti boljitku Zagreba. Ja sam spreman odreći se bilo kojeg mjesta u Skupštini, pa da svi participiraju i grade bolji Zagreb - istaknuo je. Kao i obično, vješto je izbjegao konkretno odgovorati na konkretna pitanja, pa tako i na ono o eventualnoj promjeni imena Trga maršala Tita ukoliko formira većinu s Brunom Esih. Na pitanje namjerava li ostvariti bliži odnos s Ankom Mrak-Taritaš, za čime je želju izrazila ona sama, Bandić je poručio da pitamo nju. - Mrak-Taritaš je htjela da mi imamo neki bliži odnos, ali koliko vidim nismo imali. Pitajte nju kakav odnos, ja ne znam na kakav je odnos ona mislila - odgovorio je gradonačelnik.