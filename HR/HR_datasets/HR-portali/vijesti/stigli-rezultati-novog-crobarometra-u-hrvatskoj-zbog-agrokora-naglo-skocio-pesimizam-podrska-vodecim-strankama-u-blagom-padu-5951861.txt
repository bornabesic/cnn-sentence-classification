Redovito istraživanje Dnevnika Nove TV Crobarometar pokazuje nagli skok pesimizma u Hrvatskoj, napominje se da takav rast nije zabilježen od rujna 2016. godine. Razlog zašto ljudi misle da nam zemlja ide u lošem smjeru je, naravno, situacija u Agrokoru. Istraživanje jasno govori da čak 68 posto građana misli da zemlja ide u lošem smjeru. Samo njih 24 posto misli suprotno, a 8 posto ispitanika ne zna. Prema stranačkim preferencijama birača i HDZ-ovi birači gotovo su podijeljeni. Njih 49 posto misli kao zemlja ide u dobrom smjeru, ali njih 41 posto misli suprotno. Još prije 30 dana HDZ-ovi birači su sa 69 posto mislili da zemlja ide u dobrom smjeru. Birači Mosta, njih 64 posto misli da zemlja ide u lošem smjeru, a da ide u dobrom misli njih 28 posto, dok ne zna njih 8 posto. Većina ili 56 posto ispitanika ne daje podršku radu Vlade, a njih 33 posto odobrava Vladin rad. Ne zna njih 11 posto. Vladine politike odobrava samo 71 posto HDZ-ovih birača, a ni 54 posto Mostovih birača ih ne odobrava. Kada je riječ o predsjednici Republike, 46 posto ispitanika odobrava njezin rad, dok isto tako 46 posto ispitanika ne odobrava. Njih 8 posto ne zna. Predsjednica može računati na HDZ-ovo biračko tijelo koje ju podupire s 81 posto, ali Mostovo tijelo je suzdržanije, ima podršku od njih 55 posto. HDZ travanj završava s potporom od 32,2 posto, SDP uživa potporu 22,7 posto birača. U usporedbi s ožujkom obje najjače hrvatske stranke doživjele su blagi pad, HDZ je tada imao 33,3 posto, a SDP 23 posto. Živi zid je travanj završio sa 7,9 posto na trećem mjestu, a Most sa 7,7 četvrta je politička opcija, dok je mjesec prije bio na trećem mjestu s potporom od 8,6 posto. IDS uživa potporu od 3,2 posto, Bandić Milan 365 trenutačno je na 3 posto potpore, Hrvatska seljačka stranka ima potporu od 2,4 posto, a HNS 2,3 posto. Pametno trenutačno može računati na glasove 2,3 posto birača, a HSU ima 1,6 posto potpore. Za ostale ili neke druge stranke, glasalo bi 4,5 posto birača, a neodlučnih je 10,1 posto. Kada je riječ o dojmu koji političarti ostavljaju na građane, predsjednica Republike je na 53 posto građana ostavila pozitivan dojam, ali 40 posto je onih na koje je ostavila negativan dojam. Odmah iza nje, slijedi Andrej Plenković: 46 posto građana ima pozitivan dojam o njemu, ali i 45 posto ima negativan dojam. Božo Petrov, kao i premijer, na 46 posto građana ostavlja pozitivan dojam, ali i na njih 43 posto negativan. A Davor Bernardić među biračima ostavlja 35 posto pozitivnog dojma, ali 46 posto je građana kod kojih je taj dojam negativan. U HDZ-u najbolji dojam među biračima ima Predsjednica Republike i to 86 posto, a Andrej Plenković ju slijedi s 81 posto. U SDP-u pak najbolji dojam ostavlja Davor Bernardić sa 66 posto, a odmah iza njega tu je Ivan Sinčić s 45 posto potpore. U Mostu najbolji dojam kod birača ostavlja Božo Petrov s 85 posto, a nakon njega tu je Andrej Plenković o kojemu pozitivan dojam ima 59 posto birača Mosta. Istraživanje provodi Ipsos između 1. i 18. u mjesecu. Podaci se prikupljaju na uzorku od 962 punoljetna građana iz cijele Hrvatske metodom osobnog anketiranja u okviru omnibus istraživanja agencije. Uzorak je stratificiran prema regiji i veličini naselja te spolu i dobi. Za mjerenje stranačkih preferencija koristi se metoda tajnog izjašnjavanja. Maksimalna pogreška uzorka iznosi +/- 3,3%, a za rejtinge stranaka +/-3,6%.