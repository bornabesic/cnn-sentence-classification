Muškarac koji se u srijedu penjao na Trumpov toranj u New Yorku uhićen je nakon što se oko tri sata naporno uspinjao, a snimke su prenosile američke televizijske mreže.  Mladić u bermudama, sa šiltericom i naprtnjačom uspinjao se na stakleni toranj koji je 1984. dao sagraditi kralj nekretnina Donald Trump, danas predsjednički kandidat Republikanske stranke.  Trumpov toranj, smješten na newyorškoj 5. aveniji, visok je 200 metara te ima 68 katova, a na tri zadnja kata prostire se privatna rezidencija Donalda Trumpa koji u srijedu nije bio u New Yorku. Svladali ga policajci Nekoliko policajaca uspjelo je zgrabiti muškarca i povući ga na sigurno kroz prozor koji su otvorili u zgradi. Policija je za slučaj pada penjača rasprostrla neku vrstu golemog zračnog jastuka na tlu odakle je gomila znatiželjnika pratila muškarčev uspon. "Muškarac je uhićen", napisao je na Twitteru narednik Carlos Nieves, glasnogovornik newyorške policije. 'Poruka gospodinu Trumpu' Identitet i motivi mladića nisu jasni. U videoisječku postavljenom na YouTubeu uz naslov "Poruka gospodinu Trumpu", koje autentičnost još nije potvrđena, mladić djelomice skrivenog lica poziva Amerikance da glasaju za Trumpa. – Uspinjao sam se na vaš toranj da bih privukao vašu pozornost – navodi se. 