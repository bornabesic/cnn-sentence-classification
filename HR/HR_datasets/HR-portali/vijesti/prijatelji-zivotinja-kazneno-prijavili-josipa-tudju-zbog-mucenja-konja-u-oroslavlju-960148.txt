Foto: FAH PRIJATELJI životinja podigli su kaznenu prijavu protiv Josipa Tuđe, vlasnika zapuštenih konja u Oroslavju, zbog mučenja životinja uskratom hrane i vode te poručili da je nužno hitno zbrinjavanje konja kojima inače prijeti smrt.  "Poslali smo kaznenu prijavu zbog mučenja životinja uskratom hrane i vode te izlaganja životinja tegobnom stanju kroz dulje vrijeme. Za to je predviđena kazna zatvora do šest mjeseci i oduzimanje životinja. No, konji ne mogu živi dočekati ishode sudskih postupaka, već ih treba odmah oduzeti i zbrinuti. Apeliramo na Josipa Tuđu da ih ponudi na udomljavanje", istaknuo je u srijedu predsjednik udruge Luka Oman.  Prijatelji životinja ranije su upozoravali da je jedno ždrijebe na Tuđinoj farmi teško bolesno, ne može se dignuti ni uz pomoć ljudi i sigurno će uginuti ako ne dobije hitnu veterinarsku pomoć. Tuđi su stoga uputili apel da konje ponudi na udomljavanje i zatražili milost barem za ždrijebe.  Ponovili su kako je i sam Tuđa u ranijim medijskim istupima priznao da je situacija alarmantna, jer zbog nedostatka financijskih sredstava ne može pružiti konjima veterinarsku skrb niti osigurati adekvatnu prehranu. "Prethodnih godina umrlo mu je 15-ak konja, a njegov radnik ističe da su prošli mjesec umrla čak tri zbog izgladnjelosti i parazita", podsjetili su iz udruge.  Fotografije tridesetak neishranjenih konja zorno prikazuju kako im je nužan stalni veterinarski nadzor, liječenje i redovita prehrana, što im Tuđa, prema vlastitome priznanju, ne može osigurati. Konjima se vide rebra, opada im dlaka i puni su rana, upozorava udruga.