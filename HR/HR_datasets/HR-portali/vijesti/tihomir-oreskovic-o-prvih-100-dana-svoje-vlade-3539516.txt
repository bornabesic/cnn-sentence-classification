ZAGREB - Predsjednik Vlade Republike Hrvatske Tihomir Orešković gostovao je u središnjem dnevniku HRT-a, gdje se osvrnuo na prvih 100 dana svoje Vlade. Izjavio je kako će ovo biti prva godina u kojoj će hrvatski dug pasti, te kako se radi o sjajnoj poruci za koju se nada kako će ju prepoznati rejting agencije. Na pitanje koje se tvrtke pripremaju za privatizaciju, Orešković je rekao kako još nisu točno definirali koje su to firme. - Treba vidjeti koje su naše strateške firme. Zatražio sam od ministra Marića da se sastane s mirovinskim fondovima, te da se napravi lista firmi za koje su oni zainteresirani. Nećemo privatizirati i prodati strancima, to će biti jedna investicija koja će ići građanima, koji će imati viši prinos u mirovini, a i koristi kroz manji dug koji ćemo morati plaćati. Na pitanje je li na sastanku s turskim predsjednikom Recepom Tayyipom Erdoganom bilo riječi o prodaji hrvatskih marina, Orešković je rekao kako je ACI za Vladu još uvijek strateška tvrtka. - Još nismo ni blizu da gledamo da bi to privatizirali, rekao je. Premijer je objasnio i plan uvođenja poreza na nekretnine u dvije faze. - Prva faza poreza na nekretnine bit će lakša faza, tu ćemo zamijeniti komunalnu naknadu za porez na tu nekretninu. Građani tu neće osjetiti neke promjene, no trebat će nam malo više vremena da postavimo jedan model i sustav. Tu surađujemo sa Svjetskom bankom. Ukoliko netko ima tri, četiri, pet stanova, kuća, tu ćemo gledati vrijednost te nekretnine. Već 2020. Mislimo uvesti tu reformu. Na pitanje kakvi su odnosi u Vladi i je li bilo sukoba, Orešković je rekao kako se radi o nečemu potpuno normalnom. - Mi smo se ova prva tri mjeseca malo upoznali, što je možda vani izgledalo kao nekakve tenzije. Prošli smo jednu fazu, to je uvijek faza kada se novi tim formira. Ispred nas su velike promjene i sada trebamo ispuniti što smo obećali. Uvijek je zdravo da imamo neka različita mišljenja. Na pitanje što bi učinio drugačije i je li moglo bolje, premijer je odgovorio kako se uvijek može bolje. - Što bi se moglo drugačije? Možda se ovo kadroviranje malo odužilo, nekakve možda procese, nekakve možda odluke. No ova tri mjeseca nije samo da smo posložili vladu, uveli smo proračun i jedan kvalitetan reformski paket koji će biti od koristi svim građanima Hrvatske.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!