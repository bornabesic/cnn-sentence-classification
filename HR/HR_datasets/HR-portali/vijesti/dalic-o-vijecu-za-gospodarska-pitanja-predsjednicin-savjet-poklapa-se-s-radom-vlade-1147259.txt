Gošća emisije 'Intervju tjedna' bila je potpredsjednica Vlade i ministrica gospodarstva, poduzetništva i obrta, Martina Dalić. Tom prigodom komentirala je preporuke Vijeća za gospodarska pitanja predsjednice Kolinde Grabar-Kitarović.  Sastanak na Pantovčaku vidi kao razmjenu mišljenja i održavanje dobre komunikacije između nositelja vlasti. - Predsjednica ima savjetnički tim i promišlja stvarnost, a Vlada ima svoj program rada za koji je dobila povjerenje u Saboru. Svatko od nas radit će svoj posao u okviru ovlasti koje smo dobili u demokratskoj proceduri - rekla je. Istaknula je kako u mnogim preporukama predsjedničinog savjeta postoji značajno poklapanje s radom Vlade. Jedan od prijedloga s Pantovčaka je i deprecijacija kune, Dalić je objasnila kako je tečaj rezultat masivnosti kretanja deviznih sredstava koji se povećava rastom gospodarstva i turizma. - Smanjivanjem deficita i smanjivanjem potrebe države za novim zaduživanjem, država puno manje pridonosi masivnosti deviznih tokova - odnosno pridonosi pritiscima na aprecijaciju tečaja - kazala je Dalić i dodaje: - Politika Vlade jest stabilnost i predvidivost svih elemenata ekonomskog sustava, a u tom smislu stabilnost tečaja ima značajan doprinos. Osvrnula se i na glasine prema kojima je ona buduća guvernerka Hrvatske narodne banke. - Ja sam potpredsjednica Vlade, guverneru ističe mandat  2018. i takvih razgovora nema.  >> Vladin plan: zbog loših rezultata i neulaganja MOL-a ruše cijenu Ine 