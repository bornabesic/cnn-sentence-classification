Nakon što je izbjegao tradicionalno druženje s dopisnicima iz Bijele kuće i napao ih s pristojne udaljenosti proslave sto dana vladavine okružen pristašama u Pennsylvaniji, poručivši kako se ne bave istinom, već lažnim vijestima, američki predsjednik Donald Trump okrenuo se trenutačnom američkom neprijatelju broj jedan Sjevernoj Koreji. Tamošnjeg diktatora Kim Jong-una počastio je novim epitetima dovevši u pitanje i Kimovo mentalno zdravlje. – Sjevernokorejski vođa Kim Jong-un je jedan “mali lukavac” koji se usprkos svojoj mladoj dobi uspio nametnuti kao vođa i oduprijeti se nekim vrlo ozbiljnim igračima poput generala u njihovoj vojsci – kazao je Trump za CBS. Dodao je i kako ne može sa sigurnošću reći je li Kim Jong-un uopće normalan. – Ljudi se pitaju je li on uopće mentalno zdrav. Ja na to pitanje nemam odgovor – poručio je američki predsjednik. Trump je ponovio volju da ukloni sjevernokorejsku nuklearnu prijetnju, oslanjajući se pritom na Kinu, čak i ako će to ići nauštrb američke trgovine s tim azijskim gospodarskim divom. – Iskreno, smatram da je Sjeverna Koreja možda ipak važnija od trgovine. Trgovina je vrlo važna. Ali u usporedbi s totalnim ratom i potencijalno milijunima mrtvih rekao bih da je važnost trgovine iza toga – kazao je Trump. Komentirajući ispaljivanje balističkih raketa, koje je u prvom trenutku ocijenjeno kao neuspjelo, no kasnije su se pojavile i obavještajne informacije kako je režim u Pyongyangu izazvao lažne eksplozije drugih raketa kako bi prikrio uspješno testiranje pravih, Trump je kazao da, ako trenutačno i nemaju kvalitetne rakete, ne znači da ih u budućnosti Sjeverna Koreja neće razviti. – Radi se o situaciji kada više ne možemo dopustiti da se ono što se događa godinama i dalje nastavi – zaključio je američki predsjednik. 