Slovenski ministar vanjskih poslova Karl Erjavec zanijekao je u utorak informaciju lista "Delo" o mogućem slovenskom podrijetlu oružja iz arsenala nekadašnje JNA koje je dospjelo u ruke islamista u Libiji, Iraku i Siriji, pri čemu se vodeći slovenski list pozvao na neka saznanja organizacije Conflict Armament Research (CAR), sa sjedištem u Londonu. Ta je organizacija među ostalim ustvrdila da je u Libiji nađena protutenkovska raketa tipa "osa" proizvedena u nekadašnjoj SFRJ, sličnih oznaka koje je imala u svom posjedu Slovenija, a u velikom su broju bile poslane na uništenje jednoj slovačkoj specijaliziranoj tvrtci, o čemu je u Slovačkoj navodno pokrenuta istraga. U vrijeme kad se Slovenija riješila starog naoružanja iz arsenala nekadašnje JNA sadašnji šef slovenske diplomacije bio je ministar obrane u prvoj vladi Janeza Janše, od 2004. do 2008. Reagirajući na navode "Dela", Erjavec je u utorak kazao da se ne može tvrditi da je spomenuta raketa, nađena kod Tripolija, podrijetlom iz Slovenije samo na temelju slične registracijske oznake LOT TB8606 jer su takvu registarsku oznaku imale i rakete istog tipa kojima su raspolagale druge države nastale na području bivše Jugoslavije. U izjavi za slovensku tiskovnu agenciju STA, Erjavec je kazao da osobno nije potpisao ugovor sa spomenutom slovačkom tvrtkom jer to nije bio njegov posao, niti ju je osobno izabrao za izvođenje programa sigurnog uništavanja starog oružja koje Sloveniji više nije bilo potrebno. Radilo se o uništavanju starog oružja jugoslavenske proizvodnje nakon ulaska Slovenije u NATO savez, pri čemu su bili predviđeni svi postupci potrebni da se to oružje ne bi našlo na ilegalnom tržištu, kazao je Erjavec.