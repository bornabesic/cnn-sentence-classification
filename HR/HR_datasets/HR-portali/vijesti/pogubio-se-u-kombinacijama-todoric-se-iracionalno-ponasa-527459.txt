Potpredsjednica Vlade Martina Dalić ocijenila je u ponedjeljak kako događanja na skupštini dioničara Konzuma pokazuje nastavak iracionalnog ponašanja Ivice Todorića koji se izgubio u svojim kombinacijama te je izrazila uvjerenje da će to samo odgoditi jačanje menadžmenta Konzuma, ali ne i zaustaviti postupak restrukturiranja Agrokora.   Izvanredni povjerenik Ante Ramljak izjavio je, naime, u ponedjeljak nakon skupštine dioničara Konzuma, da predstavnici dioničara nisu glasali za opoziv Ivice Todorića s mjesta predsjednika Nadzornog odbora te tvrtke, čime se prolongira restrukturiranje kompanije. Druga dva člana NO-a, Ivan Crnjac i Hrvoje Kraljević, podnijeli su ostavke, no Todorić nije te nije mogao biti smijenjen, jer je jedan dioničar, a radi se o predstavnicima iz Agram grupacije koji imaju preko 25 posto dionica, glasao protiv njegovog opoziva, izjavio je Ramljak. Komentirajući taj događaj u pauzi međunarodne konferencije o izravnim stranim ulaganjima, Dalić je podsjetila da je cjelokupni proces izvanredne uprave pokrenut upravo na zahtjev tadašnje uprave Agrokora, predvođene Todorićem. "Nakon što je Todorić zadužio Agrokor za više od 40 milijardi kuna, doveo ga na rub bankrota, nakon što je zatražio otvaranje procesa izvanredne uprave i sam sa sobom sklopio ugovor po kojem bi sve eventualne buduće troškove nakon što je preostao biti predsjednik uprave snosila kompanija, dakle upravo u nizu svih ovih događaja, ja njegov današnji potez vidim kao nastavak iracionalnog ponašanja u kojem se je u velikoj mjeri i sam izgubio u svojim kombinacijama", izjavila je Dalić. "Međutim, očekujem i sigurna sam da ovo ni na koji način neće utjecati na efikasnost procesa izvanredne uprave i restrukturiranja. Nažalost, za dva tjedna odgodit će jačanje menadžmenta u samom Konzumu, ali prema informacijama kojima raspolažem, jačanje menadžmenta na razini Agrokora za pojedine poslovne segmente je upravo u tijeku. Prema tome, proces izvanredne uprave ići će svojim tijekom i na način kako je planirano, a pojedini sudionici u tom procesu sve jasnije i cjelokupnoj javnosti otkrivaju svoje prave namjere", istaknula je. Rekla je i da ne može spekulirati koji su motivi i razlozi takvog razvoja događaja, odnosno što stoji iza odluke predstavnika tvrtki iz Agram grupe u skupštini Konzuma da ne podrži opoziv Todorića, kao i da ne odobri imenovanje PwC-a revizorom u Agrolaguni. "Todorić očito nije htio dati ostavku, a u tom nastojanju podržao ga je i jedan od manjinskih dioničara. Koji su njegovi motivi i razlozi, ja ne mogu spekulirati, ali taj isti manjinski dioničar u Agrolaguni nije želio izmjenu i imenovanje uglednog revizora koji je izabran kao revizor u sva ostala društva. Stoga kažem da se i na ovaj način postepeno razotkrivaju različiti sudionici u ovom procesu, (...) pojedine osobe na ovakvim malim, sitnim ekscesima iskazuju svoje stvarne motive", rekla je potpredsjednica Vlade. Ustvrdila je i da nije bilo potrebe ovakve situacije predvidjeti tzv. lex Agrokorom, jer su one već obuhvaćene drugim zakonima, primjerice zakonom o trgovačkim društvima. "Sustav Agrokor sastoji se od više od 50 kompanija i nemoguće je u 50 kompanija provoditi metode i načine upravljanja poslovanjem koje su u potpunosti različite od uobičajenog zakonodavnog okvira, između ostalog i stoga što su dugovi stvoreni na razini koncerna, a na razini operativnih kompanija nalaze se jamstva za te dugove, a poslovanje tih kompanija je ono što zakon čuva i brani. Nije bilo moguće zakonom predvidjeti sve različite opcije jer drugi zakoni, pa i Zakon o trgovačkim društvima, za ovakve slučajeve predviđa način na koji je potrebno postupati. Stoga ukoliko za jednog od članova NO-a za kojeg većinski dioničar, a to je Agrokor sa 72 posto, smatra da ne treba više biti predsjednik NO-a, zakon o trgovačkim društvima vrlo jasno predviđa kako i na koji način se u tom slučaju većinski dioničar postupa i može postupati i nema nikakve potrebe da se posebnim zakonom propisuju svaki i najmanji detalj poslovanja", ustvrdila je. Istaknula je i kako predsjednik NO-a nije ključna osoba "jer NO može raditi i radit će i na zahtjev drugih članova" te da je uvjerena da današnji događaj neće umanjiti djelotvornost cijelog postupka, "osim što će za dva tjedna odgoditi i usporiti osnaživanje menadžmenta Konzuma". Međutim, ističe Dalić, "važno je da se, prema informacijama kojima raspolažem, poslovanje Konzuma oporavlja, broj kupaca se kontinuirano povećava, ljudi se u Konzum vraćaju, i to je rezultat izvanredne uprave".  Osvrnula se i na svoje prošlotjedno sudjelovanje na Međunarodnom ekonomskom forumu u Sankt Peterburgu, u sklopu kojeg se susrela i s predsjednikom Uprave Sberbanke Hermanom Grefom, s kojim, kako kaže, nije dogovarala novo financiranje Agrokora. "Razgovarali smo o tijeku procesa izvanredne uprave, o razlozima zbog kojih je uprava Agrokora zajedno s tadašnjim predsjednikom uprave Ivicom Todorićem zatražilo aktiviranje ovog zakona, o rezultatima koji su postignuti u prethodnom razdoblju. Smisao tog sastanka nije bilo dogovaranje financiranja, s obzirom da je to pitanje koje rješava kompanija u odnosu sa svim kreditorima. Objasnila sam da će svi kreditori koji su postojeći kreditori imati mogućnost sudjelovati u novom kreditu na jednak način i pod istim uvjetima. Temeljno polazište izvanredne uprave je fer i jednak tretman svih kreditora i stoga će i ovo financiranje koje se priprema biti pod jednakim uvjetima dostupno svim zainteresiranima kreditorima", istaknula je Dalić. Dodala je i da je izvanredni povjerenik prošlog tjedna privremenom vjerovničkom vijeću predstavio osnovne uvjete i elemente tog financiranja, za koji se "dogovori i pregovori nalaze u završnoj fazi". "Očekujem da mogućnost sudjelovanja bude dostupna svima pod jednakim uvjetima, a svaki od kreditora donijet će svoju poslovnu odluku koju ćemo mi naravno poštivati", kazala je potpredsjednica Vlade.