Foto: Getty SVATKO ima bar nekoliko beauty savjeta koje uvijek rado dijeli s drugima. I dok su neki od njih zaista korisni, drugi su jednostavno besmisleni i ludi. Osim ako niste imali u planu okolo šetati sa spaljenim trepavicama i bez obrva, ovih pet beauty savjeta  zaboravite odmah, jer će vam samo nanijeti štetu: 1. Ocrtajte usne olovkom koja je nijansu tamnija od vašeg ruža U to koliko je ovaj savjet loš, sigurno ste se uvjerile kada ste ga prvi put primijenile. Ako još niste, onda se ni nemojte truditi, jer će vam usne izgledati kao da su iz crtića. Olovka za usne trebala bi biti iste nijanse kao i ruž kojeg nosite, jer će jedino tako biti neprimjetna, što joj je i glavna svrha. 2. Obrijte i nacrtajte obrve Želite li lijepo oblikovane obrve, danas za to imate više opcija nego ikad prije. Od microbladinga, do make-up proizvoda za samostalno oblikovanje, postoji niz boljih načina da postignete željeni oblik obrva, bez da ih potpuno obrijete. A sjećate li se ranih 2000-ih, onda ste sigurno već i same svjesne koliko je to loša ideja. 3. Ugrijte uvijač za trepavice fenom za kosu U teoriji ovo možda i ne zvuči kao toliko loša ideja, ali tko god ju je isprobao u praksi svjestan je koliko je opasno služiti se pregrijanim proizvodima u tolikoj blizini očiju. Također, jednako kao što pegla i uvijač mogu oštetiti kosu, tako i zbog velike temperature možete ostati bez trepavica, a to sigurno ne želite riskirati. 4. Masnoj koži nije potrebna hidratacija Jedan od najvećih mitova u njezi kože je da ljudima s masnom kožom ne treba hidratantna krema. Štoviše, u nedostatku hidratacije uljne žlijezde počinju lučiti još više masnoće, što je itekako vidljivo na koži. Redovita hidratizacija treba biti osnovni korak u svačijoj dnevnoj njezi, bez obzira na tip kože. 5. Kosu uvijek šamponirajte dvaput Za ovaj old-school trik vjerojatno ste čule od mame ili bake, a mogle ste ga i pročitati na pakiranju mnogih šampona za kosu. No, istina je da ovo nema apsolutno nikakvog smisla i tko uopće ima vremena prati kosu dvaput?! Također, šamponirate li je više od jednom, kosa će se puno brže sušiti i trebat ćete češće posjećivati frizera.