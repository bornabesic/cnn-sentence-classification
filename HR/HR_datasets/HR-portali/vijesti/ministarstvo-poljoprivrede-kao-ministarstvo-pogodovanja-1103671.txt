HSP AS optužio je Ministarstvo poljoprivrede i bivšeg ministra Tihomira Jakovinu da su na natječaju za mjere 4 Programa ruralnog razvoja izravno protežirali malu, ali financijski jaku skupinu proizvođača. U ovoj stranci izražavaju sumnju kako su u eliminaciju malih poljoprivrednika te pomaganje odabranima bili uključeni i neki djelatnici Agencije za plaćanja u poljoprivredi, ribarstvu i ruralnom razvoju, koji su direktno sudjelovali u izradi natječajne dokumentacije ili savjetovanja pojedine tvrtke te ih u konačnici vjerojatno pratili kroz evaluaciju i odobrenje projekta na natječaju. - Kako je moguće da tvrtke koje su osnovane krajem 2014. i u 2015. godini pripreme i predaju projekte vrijedne u stotinama milijuna kuna u 60 dana? - pitanje je koje u svom priopćenju postavlja predsjednik Odbora za poljoprivredu HSP AS Jurica Jašinski. Iz ove stranke zatražili su hitnu reakciju nadležnog ministarstva i institucija na, kako kažu, "kriminal iz doba Tihomira Jakovine". U protivnom ćemo se, kažu, suočiti s tijelima Europske unije, što će u konačnici dovesti do vraćanja stotina milijuna eura u briselske blagajne na trošak hrvatskih poreznih obveznika. >> HSP AS Vukovarsko-srijemske županije podržava odluku Predsjedništva stranke o raskidanju suradnje s HDZ-om