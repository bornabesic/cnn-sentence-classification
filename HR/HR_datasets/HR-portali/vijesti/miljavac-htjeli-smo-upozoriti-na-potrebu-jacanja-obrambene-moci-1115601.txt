Predsjednik Hrvatskog generalskog zbora (HGZ) Pavao Miljavac u četvrtak je, nakon sastanka s predsjednikom HDZ-a Andrejom Plenkovićem, istaknuo potrebu što bržeg formiranja stabilne Vlade kako bi se riješili problemi vezani uz optužnice protiv hrvatskih branitelja u Srbiji i BiH te riješio status branitelja u BiH.  Izvijestivši da su na na sastanku s predsjednikom HDZ-a u Središnjici stranke razgovarali o potrebi rješavanja statusa branitelja u BiH te o optužnicama protiv hrvatskih branitelja u toj zemlji, Miljevac je istaknuo važnost da se ti problemi što prije razriješe. Dodao je da se u Oreškovićevoj Vladi oko tih problema najviše angažirao tehnički ministar vanjskih i europskih poslova Miro Kovač. "Želimo da se to pitanje aktivira i na neki način razriješi. To je jedno fluidno stanje gdje mi ne znamo što je istina. Optužnice se demantiraju, pa se potvrde, i slično. Animirali smo predsjednika HDZ-a da se, ako treba, s time u vezi sastanu i dvije vlade i pokušaju razriješiti taj problem", izjavio je novinarima general  Miljavac nakon sastanka Plenkovića s izaslanstvom Hrvatskog generalskog zbora.  Naglasio je kako je Hrvatski generalski zbor dao potporu Plenkoviću da što brže formira novu stabilnu Vladu jer je to u interesu Republike Hrvatske s obzirom na događanja u hrvatskom okružju.  General Miljavac je naveo da su razgovarali i o aktualnom problemu vezanom uz najavljeni nedjeljni referendum u Republici Srpskoj i utjecaj Rusije na ove prostore. Dodao je kako su htjeli upozoriti na potrebu jačanja obrambene moći hrvatske države. "Ne bi bilo dobro da nismo spremni u smislu da možemo odgovoriti na bilo kakav izazov", kazao je Miljavac komentirajući događanja u Republici Srpskoj i dodao da je "tu odostraga jedna velika sila (Rusija) koja im daje potporu".   "Ministar vanjskih poslova bio je u Banjoj Luci, a Dodik sada ide u Rusiju", objasnio je Miljavac. Na novinarsko pitanje kako ocjenjuje rad tehničkog ministra vanjskih poslova Mire Kovača, s kojim su se nedavno sastali vezano uz optužnice protiv hrvatskih branitelja u Srbiji i BiH, odgovorio je da se ministar Kovač glede tog pitanja iz bivše Vlade najviše angažirao. "Tada je dogovoreno, ako ministar Kovač ostane na toj funkciji i u novoj Vladi, da se stvori jedan tim iz Hrvatskog generalskog zbora koji bi pratio, ne samo stanje vezano uz optužnice, nego i opće vojno-sigurnosno i političko stanje prema Istoku", naglasio je Miljavac. Na dodatni upit o tome podržavaju li Kovača da ostane na mjestu ministra vanjskih i europskih poslova, naglasio je kako je to odluka predsjednika HDZ-a Andreja Plenkovića. Također je rekao da s Plenkovićem nisu razgovarali o tome podržavaju li Tomu Medveda da ostane ministar branitelja. "Ne, nismo razgovarali, jer ni HDZ još nije razgovarao o tome", odgovorio je general Miljavac na upite novinara. >> NY Times: Svađa oko praznika prijeti krhkom miru u BiH >> Referendumska kriza ne smije eskalirati, BiH mora nastaviti reforme