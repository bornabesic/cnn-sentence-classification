U srijedu ujutro prije 6 sati preko 30 policajaca je u Splitu opkolila zgradu u Vinogradskoj ulici 48, na Žnjanu, u novom pokušaju deložacije obitelji Pavić. No od deložacije se ubrzo odustalo nakon što se sin vlasnika stana Ivan Pavić popeo na krov i počeo prijetiti da će se baciti. Nakon toga je Pavić sišao s krova i po njega je došla Hitna pomoć.  Članovi udruge Živi zid opet su udružili snage u pokušaju sprečavanja deložacije i navodili su da bi se "danas mogao ponoviti kninski scenarij".  Ivan Pavić, sin vlasnika stana se popeo na krov zgrade i prijetio samoubojstvom pokušaju li ih zaista deložirati. Očajni članovi obitelji pokušavali su ga nagovoriti da siđe.  Pavić je s krova, uz psovanje, urlao na policiju da zarađuju krvavi novac i prijetio da će se ubiti. Rekao je kako je njegov stan kupljen nelegalno i kako nemaju vlasničkih papira: 'Staniću, u ovu kuću nećeš nikad nogom stupiti i točka', vikao je Pavić. Na Facebook stranici udruge Živi zid navodi se da "policija krši zakon jer zabranjuje prolaz građanima u susjedne zgrade, prolazi po tuđem zemljištu bez suglasnosti vlasnika ili sudskog naloga." Prvi pokušaj deložacije obitelji Pavić bio je u lipnju. Obitelj Petra Pavića mora napustiti stan jer ga je splitski sud prije nekoliko godina prodao na javnoj dražbi da bi prisilno naplatio njegov navodni dug prijatelju. Novi vlasnik stana je tvrtka Stanić.