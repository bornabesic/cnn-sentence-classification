U odlučujućem političkom tjednu pred nama u Saboru će se voditi ključna bitka za svaki glas. I oporbi koja je pokrenula postupak izglasavanja nepovjerenja ministru financija Zdravku Mariću i HDZ-u koji želi obraniti svog ministra i sačuvati Vladu nedostaje nekoliko glasova da ostvare cilj. U ovom trenutku SDP može računati na gotovo sigurne 74 ruke iako smo u hrvatskoj politici već odavno navikli da ništa nije sigurno. SDP tako može računati da će za opoziv ministra Marića glasati njihovih 37 zastupnika, da će ruku za izglasavanje nepovjerenja dići i svih 15 zastupnika iz Mostova kluba, devet HNS-ovaca, pet HSS-ovih zastupnika, tri IDS-ovca, trojac iz Živog zida te po jedan zastupnik HSS-a i Snage, odnosno Goran Aleksić, koji nam je jučer potvrdio da Marić nema njegovo povjerenje jer ništa nije napravio po pitanju zakona o stambenom kreditiranju, stambenih zadruga i ostalih tema koje zanimaju Franak. HDZ na svojoj strani ima sigurnog 71 zastupnika. Tu je njihovih 56 ruku, vjerojatno mogu pridobiti i 8 manjinaca koji su podržali Vladu, dva zastupnika HDS-a te po jednog zastupnika iz Reformista, HSLS-a, Hrasta, HDSSB-a i Kažimira Varde iz SMSH. Ključno će, dakle, biti koja će strana pridobiti šest zastupnika koji se zasad ne izjašnjavaju. Riječ je o trojcu iz Kluba Promijenimo Hrvatsku, Ivanu Lovrinoviću, Ivici Mišiću i Marinu Škiboli te nezavisnim zastupnicima Željku Lackoviću, Željku Glasnoviću i Bruni Esih. O njima će ovisiti sudbina Zdravka Marića, a onda vjerojatno i cijele Vlade Andreja Plenkovića, jer će to značiti da HDZ nema većinu i da bi bilo najpoštenije da Plenković da ostavku, da padne cijela Vlada i da idemo na prijevremene izbore ili da se u tom razdoblju od 30 dana pokuša presložiti nova većina. Naime, oporbi je dovoljno da dvojica zastupnika iz Promijenimo Hrvatsku stanu na njihovu stranu da Marić padne, dok HDZ na svoju stranu mora pridobiti petero zastupnika iz ove skupine neodlučnih. Uvijek, naravno, postoji mogućnost da netko bude suzdržan ili da se ne pojavi u Saboru, što također može utjecati na krajnji rezultat glasovanja. Među zastupnicima koji skrivaju karte od javnosti ističu se Ivan Lovrinović i Ivica Mišić, koji se uopće ne javljaju medijima, dok nam je član njihova kluba Marin Škibola jučer poručio da će odluku donijeti nakon rasprave u Saboru. Željko Lacković, koji je u Saboru prošli tjedan govorio da će glasati za opoziv Marića, sada pak poručuje da će se sve znati sutra. - Pratite raspravu u srijedu. Nema potrebe za izjašnjavanjem prije diskusije - rekao je Lacković. Bruna Esih jučer se nije javljala na naše pozive, ali kako je ovo inicijativa SDP-a, teško je vjerovati da bi je podržala, a Željko Glasnović, koji je poprilično kritičan prema Vladi, HDZ-u i Plenkoviću, također nije jasan u stavu hoće li biti protiv Marića ili za njega, pa se može pretpostaviti da bi se njih dvoje možda mogli suzdržati od glasovanja, tako da ne ispadne da podržavaju Plenkovića, a ni SDP-ovu inicijativu. - Hrvatskoj treba zdrava alternativa. Politika bez morala nema budućnosti. Četvrt stoljeća nakon završetka Domovinskog rata mi nemamo pravu alternativu, nego stranke koje su zamijenile partiju za državu, a s ovima na vlasti ne vidim budućnost države. Ne vidim je s lijevim i desnim krilom Udbe, s postskojevcima u vodstvu stranke. Ako je Marić dio te disfunkcionalne stranke koja sustavno destruira državu, onda je i on simptom tog zla. Neću glasati da on ostane, taj igrokaz me ne zanima - poručuje Glasnović. Kada je riječ o HNS-u i IDS-u, oni su potpisali HDZ-ov zahtjev za smjenu Bože Petrova s mjesta šefa Sabora te time zapravo pomogli HDZ-u da dođe do 79 glasova, ali s druge strane, i jedna i druga stranka glasat će za opoziv ministra Marića i neće podržati HDZ-ov prijedlog da se za predsjednika Sabora izabere Gordan Jandroković. HDZ, dakle, ima dovoljno potpisa za smjenu Petrova, ali zasad samo 72 potpisa za Jandrokovića. Od već spomenutih zastupnika koji će podržati HDZ, tu je i zastupnik Željko Lacković. HDZ pak želi prije rasprave o Mariću smijeniti Petrova, ali to se neće dogoditi. Naime, kako doznajemo od izvora iz vrha Mosta, oni će se do kraja držati saborskog Poslovnika i na dnevni će red prvo sutra doći rasprava o Mariću, glasovanje će biti najvjerojatnije u petak, a onda se poslije može raspravljati o Petrovu. Izvori iz Mosta kažu nam da će predsjednik Sabora na dnevni red odmah uvrstiti točku o glasanju o svojem povjerenju jedino ako Plenković dokaže da ima većinu u Saboru, a do tada mogu prema Poslovniku raspravu o opozivu Petrova odugovlačiti i 30 dana, što je jučer dao naslutiti Nikola Grmoja. - Nije Vlada dala povjerenje Saboru, nego Sabor Vladi sa 76 ruku. Neka Plenković pokaže da ima većinu, a ako nema, onda neka časno izađe i kaže da je uzrokovao pad Vlade i da idemo na nove izbore. Petrov sigurno neće dopustiti rušenje digniteta Sabora. Nema govora o njegovoj smjeni dok ne dokažu da imaju 76 ruku. Jer, ako nemaju, onda ne mogu izglasati ni Jandrokovića niti obraniti Marića i Dalić. Most neće dopustiti kaos u Saboru. Ako dokaže da ima 76 ruku, Petrov će biti pošten i odmah tu točku uvrstiti na dnevni red - poručuju iz vrha Mosta. U ovoj situaciji može se dogoditi i da nijedna strana ne prikupi dovoljan broj glasova, pa da dođe do taktiziranja kako bi se cijela drama odgodila do lokalnih izbora. U tom slučaju umjesto smijenjenih ministara ministarstva vode državni tajnici, a Sabor ide na stanku do nakon izbora. U slučaju da oporba uspije srušiti Marića, Plenković bi po Ustavu bio dužan predložiti novog ministra ili pak podnijeti ostavku, a ne učini li to, oporba i Most mogli bi inicirati i izglasavanje nepovjerenja cijeloj Vladi ili premijeru. KLJUČNI LJUDI ZA VEĆINUIvan Lovrinović, Promijenimo Hrvatsku S Mostom je bio 2015., a lani sa Živim zidom. Bio je zagovornik Karamarkova preslagivanja pa ne bi bilo čudno da i sada to podrži.   Ivica Mišić, Promijenimo Hrvatsku Ivica Mišić bio je na listi Mosta 2015., a prije Karamarkova preslagivanja s Lovrinovićem i Martinovićem je osnovao svoj Klub.    Marin Škibola, nezavisni u Klubu Promijenimo Hrvatsku Najmlađi zastupnik u Sabor ušao sa Živim zidom, poslije se priključio Klubu Promijenimo Hrvatsku.    Željko Lacković, nezavisni Most ga je htio podržati za koprivničkog župana, ali budući da je potpisao za smjenu Petrova, sada to propada. U Sabor ušao na listi M. Bandića, ali su prekinuli suradnju.   Željko Glasnović U Sabor je ušao na listi za dijasporu kao nezavisni. Poznat po radikalno desnom stavu.    Bruna Esih U Sabor je ušla na listi HDZ-a kao nezavisna zastupnica, a poslije se s njima posvađala. Poručila da neće sudjelovati u preslagivanju.