Ministar financija Republike Srpske Zoran Tegeltija ustvrdio je u utorak kako je najbolje da Konzum što prije odustane od poslovanja u Bosni i Hercegovini i napusti tu zemlju, ocijenivši kako će očuvanje radnih mjesta  biti lakše osigurati uz Mercator. Tegeltija je novinarima u Banjoj Luci kazao kako je sasvim jasno da će postupak preustroja Agrokora biti veoma kompliciran pa je sada teško procijeniti što će iz toga proisteći, no potvrdio je kako se sada i u BiH računa da će poslovanje Konzuma u BiH preuzeti Mercator, kako je to prošlog tjedna najavio i povjerenik hrvatske vlade za Agrokor Ante Ramljak. "Njihova procjena je da je Mercator u boljoj financijskoj poziciji nego što je Konzum i da će on to uspjeti refinancirati", bio je oprezan Tegeltija, koji ipak drži kako za nastavak poslovanja Konzuma u BiH više nema prostora. "Što Konzum prije napusti BiH, bit će bolje i za Konzum i za građane", kazao je Tegeltija. Izrazio je očekivanje kako će se u postojećim okolnostima ipak stvoriti uvjeti za smanjenje potencijalnih gubitaka te da se neće ponoviti slučaj kao sa slovenskim "Tušem", koji je naglo zatvorio sve svoje prodajne objekte u BiH, a dugovanja dobavljačima nikada nije isplatio. Ministar financija RS kazao je kako je jasno da u postojećim okolnostima dobavljači Konzuma pokušavaju zaštititi svoje interese pa je tako moguće i da odbijaju isporučivati robu sve dok ne dobiju čvrsta jamstva da će im dugovi biti isplaćeni. U Agrokorovim tvrtkama-kćerima koje posluju u BiK zaposleno je nešto više od pet tisuća osoba i sada se poduzimaju mjere čiji je prvenstveni cilj zaštititi ta radna mjesta. Predsjednik Vanjskotrgovinske komore BiH Bruno Bojić u utorak je upozorio kako je u pitanju puno veći broj radnih mjesta, jer o Konzumu ovisi cijeli lanac proizvodnje i nabave u kojemu je angažirano još na tisuće ljudi pa bi kolaps cijelog sustava i u BiH ostavio ogromne posljedice. "To bi se možda odrazilo i na petnaest do dvadeset tisuća radnih mjesta", kazao je Bojić za regionalnu televiziju N1, dodavši kako je veliki broj tvrtki u BiH koje bi u slučaju propasti Agrokora morale otpustiti između 30 i 40 posto zaposlenih.