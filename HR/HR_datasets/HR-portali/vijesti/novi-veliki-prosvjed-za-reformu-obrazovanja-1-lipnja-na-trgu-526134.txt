Prosvjed za kurikularnu reformu održat će se 1. lipnja pod nazivom: "Čekajući tramvaj zvan obrazovna reforma".  Na Facebooku je objavljeno kako će se prosvjed početi u 18 sati na glavnom zagrebačkom trgu. - Prosvjedna akcija će započeti na Trgu bana Jelačića gdje ćemo se zajedno prisjetiti zahtjeva upućenih vlasti 1.6.2016., te nakon toga uputiti se prema Glavnom kolodvoru u Zagrebu. Prije godinu dana, 1.6.2016. godine, 50 000 ljudi izašlo je na ulice za obrazovanje pod motom "Hrvatska može bolje". To nije bila “fešta”, to nije bilo “čekanje tramvaja”. Bilo je to zalaganje za reformu obrazovanja. Svatko tko razmišlja dulje od četiri godine unaprijed zna da vrijedi ulagati u obrazovanje. Kvalitetno obrazovanje izgrađuje ljude koji iniciraju promjene, pokreću poslove, grade demokratsko i solidarno društvo. Neispunjavanjem zahtjeva za obrazovnom reformom utemeljenoj na stručnosti nije izgubljena samo jedna godina nego i jedna generacija učenica i učenika. Akcija će završiti na Glavnom kolodvoru u Zagrebu kako bismo se podsjetili da zbog primata političkih interesa i privatnih interesa moćnika koji ne odgovaraju na potrebe ljudi i ne slušaju konstruktivne prijedloge struke za bolje obrazovanje i bolji život, mnogo mladih ljudi svakodnevno odlazi iz Hrvatske - navode organizatori.  Ministar obrazovanja Pave Barišić komentirao je i najavu novoga prosvjeda, koji će se održati na godišnjicu prošlogodišnjega, a nazvan je "Čekajući tramvaj zvan obrazovna reforma". - Ne bih ja to nazvao prosvjedom. Ja to doživljavam kao nešto što svima nama donosi dodatne poticaje da reforma bude uspješna, svatko na svoj način. U jednom demokratskom društvu, kakvo je Hrvatska, s pluralističkim stajalištima, različitošću, uključivošću, kao što je, recimo, ovdje cijeli proces vođen s Posebnim stručnim povjerenstvom, u kojem imate predstavnike različitih orijentacija, to je nešto sasvim normalno. Imate različite poglede, ali društvo ide naprijed, pa to je odlika demokracije. Ja sam jedan od ljudi koji je predavao filozofiju demokracije kao predmet godinama i smatram da je to itekako prigoda da se kao društvo potvrdimo s pluralističkim stajalištima. Ako netko ima malo različito stajalište, pa to je bogatstvo za jedno društvo - rekao je Barišić, prenosi N1 Televizija.