Jako pozitivan signal međunarodnim i domaćim tržištima i investicijama i definitivni pokazatelj da se Hrvatska kreće u dobrom smjeru, tako je ministar financija Zdravko Marić ocijenio u Dnevniku HRT-a današnju preporuku EK za izlazak iz Postupka prekomjernog deficita. - Preporuka EK je potvrda da je sve što smo učinili u proteklih godinu i pol došlo na plodno tlo, kazao je Marić. Ministar je podsjetio da je Hrvatska 2013. godine postala punopravna članica Europske unije a paralelno s tim je pokrenuta i procedura prekomjernog deficita. Razlog je bila činjenica da smo 2013./14. svake godine imali deficit od preko 17,5 milijardi kuna. U 4 godine mandata pretprošle Vlade ukupni javni dug je porastao za preko 77 milijardi kuna i od sječnja 2014. Hrvatska je u Proceduri prekomjernog deficita. - U samo godinu i pol dana taj smo proračunski manjak uspjeli svesti na razinu od 2,7 milijarde kuna ili 0,8 posto BDP - što je više od petine tih razina kojih smo imali prije nekoliko godina. Ne samo da smo uspjeli zaustaviti negativan trend javnog duga, nego ga i smanjiti - nominalno za nekih 500 milijuna kuna. To je prepoznato od EK i od rejting agencija i ovo je rezultat, pohvalio se ministar i napomenuo da se nikako ne smije stati na tome, nego se trendovi trebaju nastaviti. Marić je napomenuo da smo prošle godine ostvarili deficit od 2,7 milijardi kuna, ali istodobno je naša zemlja u suficitu: Hrvatska je te godine platila gotovo 11,2 mlrd kuna kamata što znači da ako uspoređujemo tekuće prihode i tekuće rashode, Hrvatska je u suficitu, dakle ima višak od oko 8,5 mlrd kuna, ali još uvijek je velik dug i još uvijek plaćamo 11,2 mlrd kuna kamata, objasnio je. - Prošla će 2016. godina ostati zapamćena i po tome da smo ukupne troškove za kamate smanjili za 763 milijuna kuna, napomenuo je. Marić je ocijenio da su preporuke EK prije svega važni zbog nas samih. - Trebamo uvesti red i učiniti održivim naš mirovinski i zdravstveni sustav, ali država mora napraviti i jedan veliki dodatni iskorak u stimuliranju poticanja ukupne gospodarske i poduzetničke klime i općenito uvjeta za poslovanje u Hrvatskoj, ocijenio je i naglasio da je Vlada vrlo jasno pokazala da se aktivnom politikom želi riješavati gospodarsku problematiku.