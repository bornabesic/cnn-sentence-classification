Međunarodna udruga sudaca je zabrinuta da će već potlačeno pravosuđe biti pretvoreno u potpuno ovisan instrument moći. I Venecijanska komisija Vijeća Europe dijeli ta strahovanja. Udruga prati situaciju u Turskoj od 2014. prema kojoj se tamošnje Visoko vijeće sudaca i tužitelja koristi za discipliniranje sudaca i tužitelja koji su i puno prije pokušaja državnog puča bili stavljeni na listu za razrješenje bez individualiziranja razloga i provođenja odgovarajućih postupaka. Na taj način od 15. srpnja 2016. godine ukupno po 24 posto sudaca (2538 od ukupno 10382) i tužitelja (1121 od 4622) je razriješeno, a većina je i pritvorena. Za primjer onima koji su ostali na dužnostima ili su nedavno imenovani bez dovoljno iskustva. Stoga je više nego dvojbeno da je tursko pravosuđe neovisno. Međunarodna udruga sudaca uznemirena je i zbog analize Venecijanske komisije Vijeća Europe vezano za predložene izmjene turskog Ustava prema kojoj je neovisnost pravosuđa u velikoj opasnosti zbog odlučujućeg utjecaja predsjednika države Recepa Tayyipa Erdogana na Visoko vijeće sudaca i tužitelja koje nadzire imenovanje, napredovanje, premještaj, discipliniranje i razrješenje sudaca i tužitelja.  Navode i da uvođenje predsjedničkog sustava traži snažnu sudsku kontrolu, a ustavni amandmani oslabit će ionako neprikladan sustav sudske kontrole izvršne vlasti. Međunarodna udruga sudaca ističe da njihov apel nije usmjeren protiv turskog naroda i nacije, već se temelji na zabrinutosti da Turska može izgubiti svoje temeljne vrijednosti koje dijeli s drugim demokratskim društvima. S obzirom i na mišljenje Venecijanske komisije i prije nekoliko dana objavljenog otvorenog pisma Europske udruge sudaca, Međunarodna udruga sudaca smatra da takav razvoj događaja vodi kraju vladavine prava u Turskoj. Pozivaju sve dobronamjerne građane u Turskoj i u ostatku Europe da budu svjesni što se događa u Turskoj, doprinesu ponovnom uspostavljanju neovisnog pravosuđa u Turskoj, uvjere turske vlasti da oslobode i ponovno postave neopravdano razriješene suce i tužitelje i pomognu turskom narodu da imaju zajamčeno neovisno pravosuđe koje štiti njihova prava i slobode. >> Juncker: Turska će prijeći 'crvenu liniju' ako uvede smrtnu kaznu >> Erdoğan: Ako ste hrabri zabranite Židovima kapice 