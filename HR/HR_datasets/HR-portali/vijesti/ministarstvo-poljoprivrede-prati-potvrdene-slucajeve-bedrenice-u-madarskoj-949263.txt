Pomno pratimo vijesti o potvrđenim slučajevima bedrenice u susjednoj Mađarskoj. Važno je napomenuti da se potvrđeni slučajevi redom odnose na ilegalno klanje goveda, provedeno u neadekvatnim uvjetima i bez propisanih mjera veterinarskog nadzora, te su u takvim neprimjerenim uvjetima nažalost mogući i slučajevi oboljenja ljudi, putem kontakta ili konzumacije mesa zaraženih životinja, odgovorili su nam iz Ministarstva poljoprivrede, nakon što su mađarske veterinarske vlasti izvijestile o dva slučaja bedrenice u Mađarskoj. Tvrde kako su pojedini slučajevi te opasne zoonoze - čije spore u tlu ostaju desetljećima i mogu se aktivirati i do 50 godina nakon posljednje pojave bolesti - u Mađarskoj zabilježeni i ranijih godina. - U tom smislu posljednji slučajevi ne predstavljaju nikakvo povećanje rizika u odnosu na izvoz živih životinja ili goveđeg mesa u druge zemlje članice EU - tvrde u ministarstvu te ističu kako je rizik od ponovne pojave bedrenice na nekom području u kojem su zabilježeni slučajevi bolesti najveći je nakon poplava, kada voda može iznijeti spore na površinu i na taj ih način aktivirati.    Iz Mađarske je u Hrvatsku tijekom 2013. godine uvezeno ukupno 7.518 goveda, a u 2014. godini do danas je uvezeno 4.756 goveda. Goveđe se meso iz Mađarske uvozi u vrlo malim količinama, nekoliko tisuća kilograma godišnje. - U Hrvatskoj se bedrenica kontrolira putem obveznog cijepljenja domaćih životinja (goveda, konja, ovaca i koza) u tzv. ‘bedreničnim distriktima’, odnosno užim područjima na kojima je zabilježen slučaj pojave bedrenice u posljednjih 20 godina. Bolest je u potpunosti pod kontrolom te već dulji niz godina nije zabilježen slučaj pojave bedrenice u ljudi. Broj zabilježenih slučajeva kod domaćih životinja posljednjih godina kreće se u rasponu od 1 – 2 slučaja godišnje, isključivo na području ranije poznatih bedreničnih distrikata - kazali su iz ministarstva. >> Uzrok pomora goveda u Sunji je parazitna bolest