Nije važno, izjavio je lider Republike Srpske, hoće li se to dogoditi 2018. ili 2028., niti je važno hoće li on osobno voditi taj proces ili netko drugi Jedna od najdražih novinarskih mušterija sa stajališta progovaranju o pravu, pravdi i pravici, ponovno je progovorila. Kako se moglo pročitati zadnjih dana u medijima, Milorad Dodik je najavio nestanak Bosne i Hercegovine u budućnosti i odcjepljenje njegovog entiteta. Nije bitno, kaže on, hoće li se to dogoditi 2018. ili 2028., dodaje da nije važno ni hoće li on osobno voditi taj proces ili netko drugi, Dodik je uvjerenja da će se to u budućnosti dogoditi. Nije daleko od istine jer ovakva Bosna i Hercegovina nije funkcionalna. Nije upravo zbog Dodika i njemu sličnih koji su državu sklepanu u Daytonu opljačkali zamaskirani u nacionalni interes, a narodu su zamaglili poglede pričama za laku noć koje Dodik uporno spominje, o otcjepljenju, kao i hrvatski političari o trećem entitetu, a bošnjački o građanskoj Bosni i Hercegovini. Obične ljude nešto drugo muči Ono što maloga čovjeka zanima o budućnosti, koju zapravo nitko ne može točno predvidjeti, jest pitanje hoće li ljudi u Bosni i Hercegovini, kako god ona politički izgledala, uopće živjeti. Tko će u njoj ostati? Samo političari i politički uhljebi te njihova djeca – ili će i drugi ljudi moći u ovoj državi ostvariti nekakav prosperitet? Druga stvar o budućnosti koja nas zanima jest hoće li biti mir ili će narod biti politički izvaran u toj mjeri da će ponovno uzeti oružje i pucati jedan na drugoga? A kakve smo mi ljudi guske i kakvu nam maglu političari prodaju, ništa nije isključeno. Stoga, da postoje pravo, pravda i pravica, tipovi poput Milorada Dodika ne bi vodili ni mjesni vatrogasni odbor, a kamoli entitet jedne države, jer su ovakvim pričama samo zaslužni da narod, zasljepljen i gladan, vjeruje i gladuje. Nestranački ljudi na vjetrometini Ništa nemamo protiv Dodika osobno, ali njegove izjave već odavno idu u samo jednom smjeru, a to je u onom u kojem se nalaze podjele i sukobi. Ako jednoga dana u budućnosti jedan cijeli narod nešto odluči, teško će ga biti zaustaviti. Ali na ovim prostorima rijetko gdje živi samo jedan narod. U onom entitetu gdje je Dodik vladar, na primjer, žive sva tri naroda, ali Dodik ne mari za druga dva već samo za svoj, i to na prvi pogled, kada vidimo što govori već godinama. Ali kada vidimo što radi, on i onakvi, onda vidimo da političari zapravo rade isključivo za sebe i svoje interese. Da nije tako, netko tko nije član stranke mogao bi dobiti posao u državnoj službi. Budućnost nije izgledna. Ipak, skloni smo prognozi da ćemo se i u budućnosti kao i danas vrtjeti u začaranom krugu, u klupku istih političkih struja na vlasti koje će birati iste vojske smještenih državnih službenika koji, da nije bilo koje stranke kojoj pripadaju, ne bi niti posao dobili niti bi ikada na izbore izišli.