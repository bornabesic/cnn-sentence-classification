Foto: Marko Prpic, Grgur Zucko/PIXSELL (Na fotografiji Ivan Ivec i Mislav Predavec)  NA POPISU 30 najinteligentnijih ljudi koji danas žive u svijetu, prema stranici Super Scholar, našlo se čak troje Hrvata.  Naši genijalci navedeni su u šarolikom društvu u kojem ima uspješnih znanstvenika, matematičara, novinara, šahista, inženjera i bogatih poslovnih ljudi.  Neki na popisu već su potvrdili svoju genijalnost fascinantnim uspjesima, otkrićima i karijerama, no neki su još vrlo mladi pa za to još imaju vremena.   Naravno, ovaj popis ne znači da u svijetu nema nekih drugih ljudi koji možda imaju viši IQ; kod navedenih je on jednostavno potvrđen. Također, zastupljenost određene nacije ne govori ništa o prosječnom IQ-u opće populacije u toj zemlji.    1)    Stephen Hawking  Najpoznatiji britanski astrofizičar svijeta rođen je 1942. Već 1959., kao 17-godišnjak dobio je stipendiju za studij kemije i fizike na Oxfordu. Diplomirao je 1962., a doktorirao 1965. u 23. godini života. Najpoznatiji je po svojim istraživanjima crnih rupa, ali i po znanstvenopopularnim knjigama i po nastupima u brojnim TV serijama kao što su Simpsoni, Futurama, Teorija velikog praska i sl.  2)    Edward Witten  Američki fizičar poznat je po svojim doprinosima teoriji struna, M-teoriji, kvantnoj gravitaciji i supersimetriji. Mada je prvenstveno fizičar, snažno je utjecao i na razvoj matematike. Među brojnim njegovim priznanjima i nagradama posebno se ističe Fieldsova medalja, koja je svojevrsni Nobel za matematiku.   3)    Andrew Wiles  Nagrađivani engleski matematičar, rođen 1953. najpoznatiji je po tome što je 1995. službeno dokazao posljednji Fermatov teorem. Prije nego što ga je riješio, taj je teorem, star 358 godina Guinessova knjiga rekorda smatrala najtežim matematičkim problemom. Dobitnik je brojnih nagrada, a trenutno radi na Oxfordu.  4)    Grigori Perelman  Ekscentrični ruski matematičar, rođen 1966. proslavio se 2002. godine kada je riješio jedan od najsloženijih matematičkih problema tzv. Poincaréovu konjekturu. 2006. dobio je Fieldsovu medalju za svoje zasluge u matematici, međutim, nikada je nije primio. 'Nisam zainteresiran za novac ili slavu; ne želim biti izložen poput životinja u zoološkom vrtu', izjavio je tom prigodom. 2010. godine dodijeljena mu je nagrada Clay Millennium Prize od milijun dolara za rješenje Poincaréove konjekture, međutim i nju je odbio uz obrazloženje: 'Znam kako kontrolirati svemir. Zašto bih trčao da dobijem milijun dolara?'  5)    Ruth Lawrence  Britanska matematičarka, čudo od djeteta, rođena je 1971. Na naslovnicama medija našla se 1985. jer je već s 13 godina diplomirala matematiku na Oxfordu. Drugu diplomu, iz fizike, dobila je već 1986., a 1989. je doktorirala matematiku. Već 1990. zaposlila se na Harvardu. Trenutno predaje na Einstein Institute of Mathematics u Jeruzalemu i razvija matematiku koja je toliko složena da će trebati proći godine prije nego što se nađe primjena za nju.  6)    Saul Kripke  Ovaj američki logičar i filozof poznat je po tome što je sudjelovao u razvoju tzv. Kripke-Platekove teorije kao i po teoriji koja je dobila naziv Kripkensteinovom jer predstavlja vrlo originalno tumačenje Wittgensteinove teorije značenja. Radio je na filozofiji jezika kao i na filozofiji matematike, metafizici i epistemologiji. Glasi za sedmog najvažnijeg filozofa u prošla dva stoljeća. Predavao je na više ponajboljih američkih sveučilišta.  7)    Akshay Venkatesh  Indijski matematičar, rođen 1981. slovio je za čudo od djeteta. Već s 11 godina osvojio je brončanu medalju na Međunarodnoj olimpijadi iz fizike. 1997. dobio je počasnu diplomu kao najmlađa osoba koja je ikada studirala na University of Western Australia. Već sa 20 godina doktorirao je matematiku na Princetonu. Trenutno predaje na matematičkom odsjeku na Stanfordu.  8)    Shahriar Afshar  Američki fizičar iranskog podrijetla dobitnik je brojnih nagrada za mnoge briljantne izume. Posebno je poznat po svojem optičkom eksperimentu koji je, kako tvrdi, u kontradikciji s nekim svojstvima kvantne mehanike. Predavao je na brojnim poznatim sveučilištima, a poznat je, među ostalim, i po izumu minijaturnog zvučnika “4D” Soundkix.   9)    Magnus Carlsen  Norveški šampion u šahu rođen, 1990. godine, postao je velemajstor već s 13 godina. Sa 19 je postao najmlađi šahist svijeta koji je ikada rangiran na prvom mjestu. 2013. službeno je pobijedio prvaka svijeta Viswanathana Ananda i postao svjetski šampion. Do sada je osvojio četiri šahovska Oskara, sedam manje od Kasparova.  10)    Evangelos Katsioulis  Grčki liječnik postao je slavan 2013. kada je dobio nagradu Genius of the Year Awards kao osoba s IQ-om 198. Prema Cattellovoj ljestvici IQ mu je čak 258. Doktorirao je psihofarmakologiju, a član je 28 udruga ljudi s visokim IQ-om.  11)    Noam Chomsky  Američki filozof, kognitivni znanstvenik i politički analitičar, često se naziva ocem suvremene lingvistike. Njegov rad utjecao je na brojna znanstvena područja od umjetne inteligencije do teorije glazbe. Na sveučilište je krenuo već sa 16 godina. Napisao je više od 100 knjiga, a predaje na glasovitom MIT-ju. Proglašen je najvećim svjetskim intelektualcem.  12)    Donald Knuth  Američki računalni znanstvenik i matematičar, najpoznatiji je kao autor sveska knjiga pod nazivom The Art of Computer Programming. Smatra se ocem algoritamske analize. Među ostalim, dobitnik je nagrade A.M. Turing Award.  13)    Alan Guth  Američki fizičar, rođen 1947. preskočio je jednu školsku godinu i izravno se upisao na prestižni MIT na kojem je i doktorirao. Najpoznatiji je po svojoj kozmološkoj teoriji o inflaciji, odnosno o tome da je svemir u najranijim fazama velikog praska prošao kroz naglo, eksponencijalno širenje. Predavao je na najuglednijim američkim sveučilištima, a trenutno je na MIT-ju.  14)    Nikola Poljak  Prema World Genius Directory, hrvatski fizičar, rođen 1982. ima IQ 183. Poljak trenutno radi na PMF-u kao docent, a član je tima koji je radio na eksperimentu ALICE Velikog hadronskog sudarača u CERN-u. Također radi na Brookhaven National Laboratory u New Yorku, na istraživanjima detektora STAR u sudaraču Relativistic Heavy Ion Collider.  15)    Scott Aaronson  Američki računalni znanstvenik predaje na MIT-ju, a bavi se istraživanjima kvantnih računala. Dobitnik je brojnih nagrada, a najpoznatiji je posvojim doprinosima u novim računalnim teorijama te po algebrizaciji apstraktnog kvantnog Turingova stroja.  16)    Terence Tao  Rođen je u Australiji 1975, a da je čudo od djeteta pokazao je već u drugoj godini života izvodeći neke jednostavnije aritmetičke operacije. Već s devet učio je sveučilišnu razinu matematike. Sa 13 godina 1988. postao je najmlađi dobitnik zlatne medalje na Međunarodnoj matematičkoj olimpijadi. Doktorirao je sa 20 na Princetonu, a dobitnik je brojnih nagrada, među ostalim i Fieldsove medalje, koja je, kao što smo već rekli, svojevrsni Nobel za Matematiku. Predaje matematiku na University of California u Los Angelesu.  17)    Garry Kasparov  Rođen 1963. u današnjem Azerbejdžanu, a najslavniji je šahist svih vremena. Već sa sedam ušao je Young Pioneer Palace u Bakuu, a 1980. je postao velemajstor. Pet godina kasnije postao je najmlađi svjetski šampion ikada. Titulu je zadržao do 1993. 1996. je pobijedio IBM-ovo računalo Deep Blue, no godinu dana kasnije izgubio je od mnogo naprednije verzije istog računala. Navodno ima IQ 190.  18)    Ivan Ivec  Hrvatski matematičar Ivan Ivec, rođen 1976. također je i stručnjak za rješavanje IQ testova. Prema World Genius Directory ima IQ 174. Doktor je matematike, a predaje na Višoj školi A.G. Matoša u Samoboru. Zajedno s matematičarom Mislavom Predavecom razvio je IQ testove koji se mogu naći na njegovoj web stranici. Smatra da testovi inteligencije koje su razvili psiholozi nisu prikladni za svakoga jer imaju kratka vremenska ograničenja, dok ima ljudi koji su sposobni rješavati vrlo složene zadatke ali u tome nisu osobito brzi.  19)    Steven Pinker  Kanadski stručnjak za vizualnu kogniciju i psiholingvistiku rođen je 1954. Poznat je po svojim brojnim znanstvenopopularnim djelima, a trenutno predaje na Harvardu. Na MIT-ju je vodio centar za kognitivnu neuroznanost. 2004. časopis Time ga je uvrstio na popis 100 najutjecajnijih ljudi svijeta. Dobitnik je brojnih nagrada, a najpoznatije knjige su mu The Blank Slate: The Modern Denial of Human Nature i The Better Angels of Our Nature: Why Violence Has Declined.  20)    Chris Hirata  Astrofizičar Chris Hirata rođen je u Americi 1982., a već sa 13 postao je najmlađi Amerikanac koji je dobio zlatnu medalju na Međunarodnoj olimpijadi iz fizike. Sa 14 je počeo studirati na California Institute of Technology, a diplomirao je sa 19. U 16. godini života s izmjerenim IQ-om od 225, počeo je raditi za NASA-u. 2005. je doktorirao fiziku na Princetonu, a bavi se istraživanje tamne energije, gravitacijskih leća, kozmičkog pozadinskog mikrovalnog zračenja i općom relativnosti.  21)    Richard Rosner  Richard Rosner se proslavio kao američka TV zvijezda, no do sada je imao vrlo neobičnu karijeru za genijalca s IQ-om 192. Kaže da je bio striper, vratar, modni model i konobar. Priznanje Genius of the Year Awards dobio je 2013. s IQ-om 192, čime se svrstao na drugo mjesto, odmah iza Grka Evangelosa Katsioulisa. Navodno je vježbao 20 sati dnevno čitajući knjige kako bi pobijedio Katsioulisa, no do sada nije uspio.  22)    Manahel Thabet  2008. godine Jemenka Manahel Thabet postala je najmlađa osoba koja je dobila počasni doktorat magna cum laude u financijama. Trenutno radi na doktoratu iz kvantne mehanike. 2012. smislila je revolucionarnu formulu razloženu na 350 stranica za računanje svemirskih udaljenosti bez upotrebe svjetla zvijezda. Ima IQ viši od 168.   23)    Mislav Predavec  Hrvatski profesor matematike ima IQ 190. Rođen je u Zagrebu 1967., a već u djetinjstvu je pokazivao znake natprosječnih sposobnosti. Predaje na Schola Medica Zagrabiensis, a ima i tvrtku Preminis. Kaže da su mu teški testovi inteligencije omiljeni hobi. World Genius Directory ga je 2012. proglasio trećim najinteligentnijim čovjekom na svijetu.  24)    Kim Ung-Yong  Prije nego što je Guinessova knjiga rekorda ukinula svoju kategoriju najinteligentnijih ljudi na svijetu, Južnokoreanac Kim Ung-Yong je bio pobjednik s IQ-om 210. Rodio se 1963, a već s tri godine mogao je čitati korejski, japanski, engleski i njemački. S osam godina odselio je u SAD i počeo raditi za NASA-u. Navodno je u SAD-u doktorirao fiziku, no to nije potvrđeno. Kasnije je doktorirao u Južnoj Koreji, nakon što se vratio u domovinu.  25)    Neil deGrasse Tyson  Američki astrofizičar Neil deGrasse Tyson radi na Američkom prirodoslovnom muzeju, a svjetsku slavu ostvario je svojim znanstvenopopularnim emisijama. Diplomirao je fiziku na Harvardu, a doktorirao astrofiziku na Sveučilištu Columbia. Dobitnik je brojnih znanstvenih priznanja.  26)    John H. Sununu  S IQ-om 180 John H. Sununu je postao član društva visoko inteligentnih ljudi Mega Society. Rođen je na Kubi 1939., studirao je strojarstvo na MIT-ju gdje je doktorirao 1966. Predavao je na Sveučilištu Tufts, a bio je i guverner New Hampshirea. Bio je i član osoblja Bijele kuće, no podnio je ostavku zbog optužbi za zloporabu putnih troškova.  27)    Marilyn vos Savant  Američka kolumnistica i spisateljica Marilyn vos Savant proslavila se 1946. kada je ušla u Guinesovu knjigu rekorda kao osoba s najvišim IQ-om od 228 prema Stanford-Binetovom testu. Članica je društva najinteligentnijih ljudi svijeta Mega Society. Časopis New York je 1989. nju i njezinog supruga, izumitelja umjetnog srca, imenovao je najpametnijim bračnim parom.  28)    Judit Polgár  Mađarica Judit Polgár najbolja je žena šahistica svih vremena. Rođena je 1976. a s 11 godina pobijedila je prvog velemajstora. Pobijedila je devet svjetskih šampiona, među kojima i Garryja Kasparova i Anatolija Karpova. 1991. postala je najmlađa velemajstorica zasjenivši čak i Bobbyja Fischera. Njezin IQ je 170.  29)    Christopher Langan  Amerikanac Christopher Langan još je jedan neobičan genijalac na popisu 30. Nije ostvario akademsku karijeru. Studij na Montana State University je prekinuo, a radio je kao vratar. Razvio je svoj kognitivno-teorijski model svemira, a neuropsiholog Robert Novelly ocijenio je da mu je IQ između 195 i 210.   30)    Paul Allen  Američki milijarder Paul Allen ima IQ između 160 i 170. Studirao je na Washington State University, no napustio je studij. Družio se s Billom Gatesom i uspio ga je uvjeriti da i on napusti Harvard. Njih dvojica su godinu dana kasnije utemeljili Microsoft. Danas ondje obnaša tek savjetodavnu funkciju, a poznat je po svojim velikodušnim donacijama u humanitarne svrhe koje prelaze 1,5 milijardi dolara. 2003. utemeljio je Allen Institute for Brain Science, a 2011. kompaniju za svemirski prijevoz Stratolaunch Systems.