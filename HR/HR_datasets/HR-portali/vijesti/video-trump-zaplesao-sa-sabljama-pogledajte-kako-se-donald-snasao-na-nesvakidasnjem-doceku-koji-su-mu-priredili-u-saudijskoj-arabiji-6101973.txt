Američki predsjednik Donald Trump u pratnji dužnosnika Bijele kuće sudjelovao je u ceremonijalnom plesu sa sabljama u Saudijskoj Arabiji, gdje je stigao u subotu u sklopu svog prvog službenog puta u ulozi američkog predsjednika. Objavljen je i video koji prikazuje američkog državnog tajnika Rexa Tillersona i ministra trgovine Wilbura Rossa kako plešu sa sabljama na svojim ramenima. Tradicionalni saudijski običaj izveden je uoči svečane večere. Radi se o plesu poznatom kao 'ardah', koji kombinira ples, bubnjanje i pjevanje, a obično se izvodi na početku značajnih prigoda kao što su vjerski praznici ili vjenčanja. Trump se tijekom plesa sa sabljama, okružen saudijskim dužnosnicima, kretao naprijed-nazad s osmijehom na licu.