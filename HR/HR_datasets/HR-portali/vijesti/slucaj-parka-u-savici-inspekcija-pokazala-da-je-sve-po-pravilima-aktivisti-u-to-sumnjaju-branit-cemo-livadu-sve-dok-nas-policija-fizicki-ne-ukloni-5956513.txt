Obrana livade na kojoj su gradske vlasti naumile izgraditi rekreativno-zabavni park, čemu se protivi dio stanovnika Savice ističući kako ne žele betoniziranje i umjetnu travu, uzdrmana je rezultatima građevinske inspekcije. Nakon što je većina današnjeg dana protekla mirno, za razliku od ponedjeljka kada su stanovnici kvarta tijelima spriječili napredovanje bagera i kamiona Holdingove podružnice Zrinjevac, oko 17 sati je stigla policijska marica, a gotovo u isto vrijeme je objavljeno da građevinska inspekcija nema osnove zabraniti izgradnju sportskog i zabavnog parka. Marica je nedugo potom otišla, ali gorak okus u ustima stanovnika Savice, koji su ovaj gradski projekt prijavili inspekciji, ostao je. Nadzorom je ustanovljeno da nema prepreka za realizaciju projekta koji je zamislila arhitektica Ana Lovinčić, a čiji je rad nakon pozivnog natječaja pobijedio. - Građevinska inspekcija obavila je očevid na lokaciji Savica, park između Ulica Zinke Kunc i Prisavlja, na k.č.2729/10 i 2807/8, k.o. Trnje, bez prisustva investitora. Nastavljen je kasnije u prostorijama građevinske inspekcije u prisustvu predstavnika investitora, izvođača i nadzornog inženjera. Predmetni radovi vrše se u skladu s glavnim projektom, početak radova je prijavljen, sve u skladu s Pravilnikom o jednostavnim i drugim građevinama i radovima. Shodno navedenom, nema zakonske osnove za postupanje građevinske inspekcije - poručili su iz Ministarstva graditeljstva. Podsjetimo, nekoliko je stanovnika prijavilo projekt jer ne vjeruju da se radi o jednostavnom projektu za koji ne treba građevinska dozvola, kako su ustvrdili u Gradu. - Inspekcija je navodno bila u utorak prijepodne, ali nitko ih nije vidio, a cijelo vrijeme smo bili na livadi, zbog čega sumnjamo da je nadzor uopće proveden. Sumnjamo općenito u nepristranost inspekcije, jer našem odvjetniku koji je bio u Gradu nisu dali nacrte budućeg parka. Prijavili smo projekt jer se prema vizualu može vidjeti da će biti mostića i brdašaca, što je prema našem mišljenju složen, a ne jednostavan projekt - tvrdi Sanjin Đukić, predstavnik inicijative. Međutim, zajedno s drugim aktivistima ističe kako će unatoč zaključku građevinske inspekcije i dalje 24 sata dnevno dežurati i spriječiti svaki pokušaj ulaska radnih strojeva. - Branit ćemo tu livadu sve dok nas policija fizički ne ukloni, a tada će nas zamijeniti drugi - upozoravaju aktivisti. Kraj djelomično prekopane livade u svakom je trenutku jučer bilo 20-ak ljudi spremnih stati pred bagere, na koje su motrili policajac i dvojica zaštitara Bilić Erića. No, Holdingova podružnica Zrinjevac je odlučila napraviti pauzu. - To ne znači da smo odustali od uređenja parka, čekamo odluku investitora, odnosno gradskog Ureda za graditeljstvo i prostorno uređenje. Čim nam oni daju znak, ponovno krećemo sa strojevima na Savicu. A ljudi neka prosvjeduju, vidjet ćemo tko će biti uporniji - rekao je Igor Tolj, direktor Zrinjevca.