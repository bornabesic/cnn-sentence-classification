Uz vještačenje potpisa na spornim nalozima za isplatu dnevnica, Uskok je svoje argumente za progon Tomislava Sauche, bivšeg predstojnika Ureda premijera Zorana Milanovića, bazirao na iskazima troje svjedoka koji su se, ili se barem tako činilo, međusobno dopunjavali. Prije svega, u pitanju je Sauchina bivša tajnica Sandra Zeljko koja ga je najizravnije teretila. Ona je ispričala da je Saucha de facto uspostavio paralelni protokol za isplatu dnevnica za putne naloge te da joj je on usmeno izdavao naloge za traženje novca za putovanja. Novac je, kada bi ga donio kurir iz blagajne, međutim preuzimala ona te, tvrdi, predavala na ruke Sauchi. Zvonko Matišić, bivši ravnatelj Ureda za opće poslove Sabora i Vlade, tijekom ispitivanja nije bio potpuno decidiran oko jedne vrlo važne činjenice. Naime, Matišić nije potpuno siguran da je sa Sauchom razgovarao oko ključnoga detalja - kada je pokušao provjeriti valjanost naloga savjetnicima i za siječanj 2016. Matišić je, naime, rekao kako je krajem 2015. zajedno sa svojom zamjenicom Terezijom Matić uočio da iz Sauchina ureda dolazi određeni broj putnih naloga za savjetnike, a neki od njih i za putovanja koja su se trebala odviti u siječnju 2016. Dakle, radi se o razdoblju kada se već formirala Vlada Tihomira Oreškovića. “Smatrali smo da je moguće da su neka od tih putovanja savjetnika dogovorena prije izbora, dakle kada se mislilo da do smjene vlasti uopće neće doći. No, ipak smo odlučili to provjeriti. U prisutnosti Terezije Matić nazvao sam Sauchinu tajnicu Sandru Zeljko i 99,9% sam siguran da me ona spojila sa Sauchom te da sam s njim razgovarao te da mi je on rekao da naloge ne treba stornirati i da savjetnici i dalje putuju.” Matišić je tužiteljima ispričao i da se sa Sauchom čuo nekoliko puta kada je afera dnevnice buknula u medijima. “Saucha me nazvao da ga novinari pitaju o nalazu revizije i što ja znam o tome. Ja sam zvao Tereziju koja mi je pak rekla da je revizija ‘ukupno pozitivna’, međutim da su revizori preporučili da se uz naloge dostavi i dokumentacija o tome jesu li ta putovanja zaista i obavljena. Javio sam to Sauchi, a on me pitao kako je moguće da je Goldstein koji je u visokoj dobi toliko dana bio na putu. Rekao sam mu kako ne znam zašto ih je on slao na ta putovanja. U našim kasnijim razgovorima Saucha je počeo tvrditi da on uopće ne zna za te naloge za putovanja, a ja sam mu rekao kako nije moguće da on to ne zna te da sam ga ja u siječnju 2016. upozorio na to. Prepričao sam mu naš telefonski razgovor, a u kasnijem razgovoru on mi je rekao da se vjerojatno sjeća nečega iz našega razgovora. ‘Možda da, možda se sjećam za Švicarsku.’ Počeo mi je govoriti da su njegovi potpisi na tim nalozima krivotvoreni, a ja sam mu rekao da se na nalozima nalaze dva njegova potpisa, te pečat Ureda predsjednika Vlade RH, te mi nije jasno kako bi to netko mogao krivotvoriti”, ispričao je Matišić dodavši da je Saucha zatim počeo govoriti kako sumnja na nekoga iz Ureda za opće poslove, dok mu je Matišić rekao da on u svoje ljude ima povjerenja.   Prijašnja Matišićeva zamjenica u Uredu za opće poslove, 58-godišnja Terezija Matić u svome je iskazu USKOK-u poduprla iskaz svog bivšeg šefa u dijelu koji se odnosi na zbivanja u siječnju 2016. dok se formirala Vlada. “Bilo mi je sumnjivo kako ti putni nalozi za putovanja koja bi se trebala izvršiti u siječnju 2016. i dalje dolaze, a radilo se o putovanjima u Švicarsku na dulji period. Kako mi je bilo čudno koga sada posebni savjetnici savjetuju zbog procesa promjene vlasti, nazvala sam tajnicu Sandru Zeljko da mi objasni radi li se o nekoj pogrešci. Međutim, ona mi je u telefonskom razgovoru objasnila da joj je Saucha dao ovakve upute te da je ona sukladno tome i izradila putne naloge jer se i dalje putuje”, izjavila je Terezija Matić ustvrdivši da je potom s tim putnim nalozima otišla Matišiću i predložila mu da sve ipak izravno provjeri sa Sauchom. Matišić je, tvrdi Terezija Matić, pred njom nazvao Sauchu i s njim razgovarao pitajući ga radi li se možda o zabuni. “Saucha mu je odgovorio kako to nije ništa čudno, da Vlada RH i dalje postoji te da stoga i posebni savjetnici i dalje putuju”, rekla je Terezija Matić. Naglasila je da je upravo zbog toga što je znala za ovaj razgovor bila šokirana izjavama Sauche u javnosti 4. i 5. veljače, kada su se u medijima pojavile informacije o spornim nalozima, da nije upoznat s putovanjima savjetnika. Terezija Matić ispričala je okolnosti pod kojima je Reviziji dala očitovanje na njihov upit o spornim putnim nalozima koji nisu sadržavali popratna izvješća. Podsjetimo, Ured za opće poslove dao je odgovor kako se Ured premijera očitovao da su posebni savjetnici usmeno izvještavali premijera o rezultatima putovanja. Terezija Matić tvrdi da je nacrt izvješća Državne revizije u preslici dostavila Uredu predstojnika Vlade, Nevenu Zeliću i u glavno tajništvo. No, obratila se, kazala je, i tajnici Sandri Zeljko jer je upravo ona dostavljala te putne naloge Uredu za opće poslove i zatražila je pomoć oko očitovanja. “Pitala sam je ima li neka izvješća o obavljenim službenim putovanjima ili neku drugu dokumentaciju. Sandra Zeljko odgovorila mi je da takvih izvješća nema te mi je putem službenog e-maila dostavila tekst odgovora na moj službeni e-mail. Ja sam taj tekst odgovora unijela u očitovanje Ureda za opće poslove na nacrt revizorskog nalaza”, ispričala je Terezija Matić. Još je zanimljivo da je Terezija Matić, koja je inače kao Matišićeva zamjenica bila izravno zadužena za nadzor i kontrolu rada Službe za računovodstvo i neposredno je pratila sve putne naloge koji su dolazili, potvrdila da je s njihove strane u vezi sa spornim nalozima procedura bila u potpunosti poštivana. Svi nalozi su, ispričala je, dolazili od Sauchine tajnice Sandre Zeljko, novac po akontacijama dnevnica u svim je slučajevima predan Sandri Zeljko koja je stavljala svoj potpis na isplatnice, a također su s iste “adrese” nakon putovanja dobivali uredno potpisane putne račune. Predstojnik Ureda premijera Andreja Plenkovića, Davor Božinović, i njegov prethodnik na toj funkciji u mandatu premijera Tihomira Oreškovića, Neven Zelić, jučer prijepodne obavijesno su ispitani u prostorijama USKOK-a. Oni su pozvani na razgovor jer se ispostavilo da su na spornim putnim nalozima i njihovi potpisi.  Zelić je novinarima po izlasku iz USKOK-a dao kratku izjavu: - S obzirom na to da je vrijeme korizme, poručio bih onima koji su to napravili da se pokaju, obrate i spase svoju dušu. Inače, Sandra Zeljko, tajnica u Uredu premijera premještena je jučer na radno mjesto tajnice u Uredu za razminiranje. Također, Vlada je jučer smijenila Tereziju Matić s mjesta v.d. ravnatelja Ureda za opće poslove Sabora i Vlade. Zamijenit će je Terezija Gras dok se ne izabere novi ravnatelj putem natječaja.