Nemojmo samo govoriti - Hrvata u BiH više nema. Ima ih još uvijek preko pola milijuna u Federaciji BiH. Pomozimo biskupu Komarici i Hrvatima u Federaciji BiH kako god možemo da se hrvatski narod i u ovim povijesno možda najtežim i najopasnijim uvjetima ipak održe i da budu kvasac budućeg preporoda hrvatskog naroda u njihovoj vjekovnoj domovini - Bosni i Hercegovini Glas koncila objavio je kratku, ali posebice važnu, vijest o posjetu predsjednika Nacionalne federacije američkih Hrvata uzoritom biskupu mons. Franji Komarici, koji se nalazi okružen u Banjoj Luci, Republici Srpskoj. Početkom idućeg tjedna bit će, nadam se u više medija, objavljen autorizirani razgovor s biskupom Komaricom, u kojem on opisuje neodrživi položaj Hrvata katolika u Republici Srpskoj. Gosp. Rukavina i ja bili smo puna 24 sata gosti biskupa Komarice. Najmanje 12 sati proveli smo u ozbiljnim razgovorima, koji su duboko potresli i g. Rukavinu i mene. Iako pozorno pratim položaj hrvatskog naroda u cijeloj BiH, bio sam zaprepašten onime što sam od biskupa Komarice doznao o sigurnom nestanku Hrvata katolika ne samo u Republici Srpskoj, nego i u Federaciji BiH, ako se nastavi današnja neodgovorna, nepravedna i nepoštena politika prema Hrvatima, koju provode međunarodna zajednica, Vlada Republike Hrvatske (koja se u većoj mjeri ne mijenja već dvadeset godina) i, naravno, dva većinska naroda u cijeloj Bosni i Hercegovini. Javni vapaji biskupa Komarice, koje on iz Banje Luke šalje već godinama, nikako nisu nikakav njegov hir, a ni uveličavanje. Hrvatski narode u Republici Hrvatskoj i diljem svijeta, na djelu je sustavna i dobro planirana politika da se iz Bosne i Hercegovine na ovaj ili onaj način protjeraju svi Hrvati, tj. da se nastavi etničko čišćenje najstarijeg naroda u toj državi. Nemam nikakve sumnje da će biskup Komarica i njegovo neustrašivo zauzimanje kako za prava Hrvata katolika, tako i za miran suživot s ostalim narodima u Republici Srpskoj jednog dana biti jednako vrednovan kao i mučeništvo blaženog Alojzija Stepinca. Kakva god hrvatska država bila, blaženi Stepinac tijekom rata djelovao je u toj državi, a biskup Komarica i ono malo Hrvata katolika što je ostalo u Republici Srpskoj bore se protiv totalitarnog režima u Republici Srpskoj, u kojoj Hrvati nemaju gotovo nikakvih prava i gdje svaki dan žive u strahu da će ih netko doći ubiti ili zaklati ako ponovno dođe do rata u Bosni i Hercegovini, što nikako nije isključeno. Nemojmo samo govoriti – Hrvata u BiH više nema. Ima ih još uvijek preko pola milijuna u Federaciji BiH. Pomozimo biskupu Komarici i Hrvatima u Federaciji BiH kako god možemo da se hrvatski narod i u ovim povijesno možda najtežim i najopasnijim uvjetima ipak održe i da budu kvasac budućeg preporoda hrvatskog naroda u njihovoj vjekovnoj domovini – Bosni i Hercegovini. Nacionalna federacija američkih Hrvata pokrenula je ozbiljnu akciju prikupljanja materijalne pomoći za Hrvate u Bosni i Hercegovini. No, ono što je možda još daleko važnije, Hrvati u Americi pripremaju veliki politički pritisak na kongresnike i senatore da traže korekciju dosadašnje za Hrvate u BiH vrlo negativne politike američkog State Departmenta.