Foto: 123rf DANAS će biti potpisan ugovor kojim će se odobriti 40 milijuna eura EU sredstava za povezivanje slovenske i hrvatske električne mreže. Novac je namijenjen projektima pametnih mreža koji bi trebao povećati povezanost električnih mreža između dvije zemlje te povećati upotrebu obnovljive energije u regiji. Projekt će integrirati nekoliko inovativnih tehnologija kako bi se osiguralo da mreže imaju kapacitet za efikasan prijenos struje preko granice. Osim toga, bit će uspostavljen i novi, virtualni prekogranični kontrolni centar koji će koristiti specijaliziranu IT infrastrukturu i softvere te će regulirati protok struje iz obnovljivih izvora. Projekt treba povećati energetski kapacitet u regiji  Ovaj projekt treba osigurati i to da se više struje stvara iz manjih, lokalnih izvora. Dodatno, projekt će povećati i energetski kapacitet u regiji tako što će se generirana energija čuvati u rezervama za trenutke u kojima će biti najpotrebnija, opisano je na stranicama Europske komisije.  U projektu će biti primijenjene nove tehnologije koje imaju potencijala za povezivanjem i drugih energetskih sustava u Europi.   Sredstva u iznosu od 40 milijuna eura bit će iskorištena kako bi sufinancirala prvu fazu ovoga projekta. Predstavnici Europske komisije, izvršna agencija EU za inovacije i mreže te tvrtke koje su uključene u projekt će u Bruxellesu potpisati ugovor. S hrvatske strane to su Hrvatski operator prijenosnog sustava d.o.o. i HEP operator distribucijskog sustava, a sa slovenske SODO i ELES.