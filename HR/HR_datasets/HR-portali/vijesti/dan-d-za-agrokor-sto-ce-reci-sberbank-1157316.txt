Budućnost Agrokora, od vlasničke strukture do načina kako će se rješavati njegovi nagomilani dugovi dogovarat će se tijekom dana. Riječ je o najmanje 45 milijardi kuna dugova od kojih većina dospijeva na naplatu do veljače 2020. U manje od tri godine Ivica Todorić mora vratiti 1,5 milijardu eura, a kako koncern cijelu svoju godišnju dobit troši na plaćanje kamata vjerovnicima jasno je da Agrokor iz poslovanja ne može prikupiti toliko gotovine. Najveći pojedinačni iznos u Agrokor je uložio ruski Sberbank koji drži 52 posto ukupnog duga i 87 posto duga koji Todorić ima prema bankama. Zato su preuzeli ulogu lidera pregovora s vlasnikom najveće hrvatske tvrtke, a plan kako izvući Agrokor iz krize trebao bi biti objavljen u utorak. Todorić će pregovarati s Rusima tijekom dana. Zovu ministre i lobiraju Pozicije Sberbanka su poznate: žele svoje ljude u upravi tvrtke, preuzeti kontrolu nad financijskim restrukturiranjem, spremni su uložiti još novca kroz sindicirani kredit zajedno s velikim domaćim bankama, ali samo ako im Todorić prepusti upravljanje procesima u tvrtki. S druge strane grada, u tvornici Kraš, dobavljači će dogovarati svoju strategiju jer bi zahtjevi Rusa o značajnim otpisima dugova prema Agrokoru mogli poprilično uzdrmati njihovo poslovanje. Važno im je i da budu uključeni i proces restrukturiranja. Zato su i dogovorili zajednički nastup jer je ipak riječ o najmanje 16,5 milijardi kuna potraživanja. Za pomoć su se obratili i premijeru Andreju Plenkoviću kojem su pisali u petak, a kako doznajemo iz Banskih dvora, pojedini čelnici najvećih tvrtki u Hrvatskoj svakodnevno nazivaju ministre i mole ih za pomoć te lobiraju da se posluša njihov plan. U Krašu se sastaju predstavnici Francka, Podravke, Kraša, Vindije, Dukata i Atlantic grupe koji su među najvećim dobavljačima Konzumovih dućana. Ne traže samo kratkoročno rješenje plaćanja dugova, nego i žele znati što će biti u budućnosti s obzirom na to da velik dio njih čak trećinu svojih proizvoda plasira u Konzumove dućane. Velik dio dobavljača žali nam se da ni nakon novih kredita Sberbanka Agrokor nije platio isporučenu robu. Bez obzira na to, roba se, iako u manjim količinama, i dalje plasira prema Konzumu. Vlada se od početka ožujka aktivno uključila u rješavanje problema u Agrokoru koji čini 15 posto hrvatskog BDP-a i kao takav predstavlja strateški interes. Vlada s dobavljačima – Vlada aktivno prati razvoj situacije u Agrokoru. Ovaj tjedan će započeti razgovore s predstavnicima deset najvećih dobavljača Agrokora. Pritom, Vlada traži od svih sudionika da se rješenjima očuva stabilnost samog Agrokora, radnih mjesta te poslovanja dobavljača i svih Agrokorovih partnera – za Večernji list je izjavila potpredsjednica Vlade Martina Dalić. Pojasnila je da su se u više navrata sastali s menadžmentom koncerna kao i s domaćim i stranim vjerovnicima. Ponovila je da su uprava i vlasnik Agrokora odgovorni za rizike poslovanja i da u suradnji s najvećim vjerovnicima moraju naći rješenje. U ovom trenutku teško je pogoditi što će se odviti u Agrokorovu tornju, ali izgledno je da će Todorić morati pristati na veliki dio ruskih uvjeta jer o podršci Sberbanka ovisi i sindicirani kredit koji bi osigurao otplatu dugova do 2020. Cijena koju se za taj novac mora platiti je velika zbog gubitka kontrole nad tvrtkom. Rusi u duljem roku žele novog vlasnika, što otvara pitanje hoće li Hrvatska izgubiti kontrolu nad prehrambenom industrijom. – Pozicija i opstojnost Agrokora nije upitna. Menadžment kompanije, zajedno s ključnim investitorima, radi na repozicioniranju sustava i novom poslovnom modelu kojim će zaštititi interese svih svojih dionika, vodeći prvenstveno računa o zaposlenicima i njihovim radnim mjestima te dobavljačima i partnerima, prema kojima će Agrokor ispunjavati sve preuzete obveze. Odabrani model uskoro će biti prezentiran svim ključnim partnerima i zaposlenima. Agrokoru će biti prihvatljiv samo onaj model koji ne bi išao na štetu naših zaposlenika i naših dobavljača i koji će u potpunosti štititi njihove interese, a u suglasju je s našim investitorima. Važno je naglasiti da u tom procesu imamo snažnu podršku svojih ključnih dionika. >>Najveći dobavljači tražit će da investitori uvaže i njihove zahtjeve i prava >>Agrokor: Državi ne dugujemo ni kune poreza Tijekom dana očekuje se više sastanaka o budućnosti Agrokora. Sberbank i Ivica Todorić vodit će zaključne razgovore o planu restrukturiranja na jednoj strani Zagreba dok će se zabrinuti dobavljači sastati u tvornici Kraš. U utorak bi se trebao održati sastanak s ključnim financijskim vjerovnicima radi dogovora o sindiciranom kreditu koji bi bio dovoljno velik da riješi problem nelikvidnosti. U utorak se očekuje i objava plana restrukturiranja. Sberbank, tvrde, ne želi ulaziti u vlasničku strukturu Agrokora. Vodit će proces restrukturiranja u kojem bi se prodao dio imovine koji nije temeljna djelatnost koncerna. Istovremeno, traje potraga za novim vlasnicima. 10. travnja 2014. Sberbank odobrio sindicirani kredit Agrokoru u iznosu od 600 milijuna eura. Kamata je bila niža od 5,5 posto i to je bio prvi ulazak ruske banke u Agrokor 21. svibnja 2014. Agrokor potpisuje PIK kredit, zajam kojim Ivica Todorić kreditoru Deutsche Banku jamči s 90 posto svoje imovine za 485 milijuna eura. U izvještaju Moody’sa o Agrokoru stoji da je zaduženje za PIK kredit u ožujku iznosilo 523 milijuna eura 2. svibnja 2016. Sberbank odobrava Agrokoru dodatnih 350 milijuna eura kredita za refinanciranje obveza. 2. siječnja 2017. Moody’s srušio kreditni rejting Agrokora zbog likvidnosti i prevelike zaduženosti tvrtke na B3 ocjenu. Investitori reagiraju rušenjem vrijednosti obveznica izdanih tijekom 2012. 24. veljače 2017. Moody’s ponovno ocjenjuje Agrokor i mijenja izglede njegova kreditnog rejtinga na negativne što dodatno plaši ulagače u obveznice. Obveznice se ruše na oko 65 centi, odnosno na 65 posto njihove vrijednosti, a prinosi rastu u nebo. 21. ožujka 2017. Agrokor bi trebao objaviti dogovor o planu restrukturiranja tvrtke u kojem bi prema postojećim informacijama glavnu ulogu vodio Sberbank. 8. lipnja 2018. Dospijeva na naplatu PIK kredit. Agrokor mora platiti 523 milijuna eura ili će izgubiti većinu imovine. 1. svibnja 2019. Na naplatu dolazi 300 milijuna eura obveznice. 1. veljače 2020. Na naplatu Agrokoru dolaze dvije obveznice u vrijednosti oko 625 milijuna eura.      