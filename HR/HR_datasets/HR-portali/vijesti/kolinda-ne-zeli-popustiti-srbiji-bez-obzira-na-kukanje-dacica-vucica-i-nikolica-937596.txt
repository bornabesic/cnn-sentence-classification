HRVATSKA predsjednica Kolinda Grabar-Kitarović kazala je u Varaždinu da traženi kriterij za otvaranje poglavlja 26 o obrazovanju i kulturi nije nikakav politički problem i da ga Srbija lako može ispuniti.  Srpsko izaslanstvo predvođeno premijerom Aleksandrom Vučićem u ponedjeljak je navečer napravilo strku u Bruxellesu i zbog toga što je blokirano otvaranje poglavlja 26 demonstrativno napustilo grad dan uoči međuvladine konferencije.   Iako Hrvatska nije jedina zemlja koja ima rezerve prema otvaranju navedenog poglavlja, srpski dužnosnici najoštrije kritiziraju službeni Zagreb.  Novinari su predsjednicu Grabar-Kitarović u Varaždinu, kamo je na dva dana izmjestila svoj ured, pitali treba Hrvatska "smekšati" kriterije prema Srbiji. "Kriteriji su kriteriji i sve kriterije treba ispuniti", kazala je Grabar-Kitarović.  Podsjetila je da se Hrvatska tijekom pregovora suočavala s mnogo blokada koje su se doživljavale kao nepravedne, a istodobno je bilo izvan hrvatske moći da ih u tom trenutku riješi.  "A u ovom slučaju riječ je o kriteriju koji je vrlo lako ispuniti i za koji uopće ne vidim politički ili bilo koji drugi problem zašto ne bi bio ispunjen", naglasila je Grabar-Kitarović.  "Uostalom i deklaracija koju sam potpisala s gospodinom Vučićem je bila ispružena ruka da će Hrvatska biti partner Srbiji na putu u članstvo Europske unije", kazala je predsjednica, naglasivši da upravo ta deklaracija pretpostavlja poboljšanje uvjeta života i obrazovanja nacionalnim manjinama, uključujući i hrvatsku nacionalnu manjinu u Srbiji.  Grabar-Kitarović stoga smatra da upravo ta deklaracija sama po sebi sadržava obvezu ispunjavanja tog kriterija.  Kolinda na taj način odgovorila Dačiću i Nikoliću  Srbijanski ministar vanjskih poslova Ivica Dačić oštro je napao Hrvatsku, koju optužuje za buđenje ustaštva i ljubomoru prema Srbiji, te nešto blaže kritizirao Bugarsku i Europsku uniju zbog toga što Beograd danas neće otvoriti pregovaračko poglavlje 26 na međuvladinoj konferenciji u Bruxellesu.  Dačić je u izjavi za Radio-televiziju Srbije (RTS) kazao da su na otvaranje poglavlja 26 o obrazovanju i kulturi prigovore imale i Hrvatska i Bugarska, ali da te dvije zemlje nisu jedine koje stoje iza blokade.  Podsjetivši na aferu sa srpskim čokoladicama, Dačić je ocijenio da se u Hrvatskoj obnavlja fašistička i ustaška ideologija. "Jadna je takva EU ako Hrvatska vodi glavnu riječ i uvjetuje europski put Srbije, a pritom svakodnevno narušava temeljne vrijednosti za koje se zalaže Europska unija", rekao je Dačić.  Premijer Aleksandar Vučić i srbijansko državno izaslanstvo sinoć su demonstrativno napustili Bruxelles prosvjedujući zbog stajališta Hrvatske o uvjetima koje Srbija treba ispuniti za otvaranje poglavlja 26.  Po diplomatskim izvorima, nekoliko zemalja članica, među njima i Hrvatska, imalo je nekoliko primjedbi u vezi s obrazovanjem na manjinskim jezicima. Hrvatska je imala primjedbe oko udžbenika na hrvatskom jeziku. Srbija je na tom planu započela nešto činiti, prevoditi postojeće udžbenike za osnovne škole na hrvatski, ali ne i raditi na posebnim udžbenicima namijenjenim pripadnicima hrvatske zajednice, dok se u vezi sa srednjom školom još ništa ne radi.