Prije deset dana pobjeda Alaina Juppéa na stranačkim predizborima bila je praktički svršena stvar. Uoči prvog kruga ankete su se uglavnom koncentrirale na to hoće li za francuske republikance bolji kandidat biti Juppé ili pak bivši predsjednik Nicolas Sarkozy. Pri tome je glavni kriterij bio tko će od njih dvojice biti uspješniji u borbi protiv liderice Nacionalne fronte Marine Le Pen. Umjerenjak Juppé je puno bolje kotirao i slovio je kao kandidat koji može pobijediti Le Penovu. Na Françoisa Fillona tada nitko nije računao. No dogodio se preokret koji mnogi uspoređuju s pobjedom Donalda Trumpa u SAD-u ili pak s rezultatima britanskog referenduma o EU. Kršćanski konzervatizam Dan nakon što je postalo sigurno da će u utrku za Elizejsku palaču ući François Fillon, postalo je jasno da će se u drugom krugu predsjedničkih izbora gotovo sigurno naći Fillon i Le Penova, dvoje kandidata s krajnje desnog spektra. Prve procjene pokazuju da bi upravo Fillon mogao imati više šansi za pobjedu i da bi on, sa svojom konzervativnom političkom agendom proizašlom iz tradicionalnog katoličkog svjetonazora, mogao privući više birača od ultradesne, nacionalistički nastrojene Marine Le Pen. U osnovi Fillon stoji desnije od Sarkozyja, a njegovo biračko tijelo je ono koje stoji iza tradicionalnog kršćanskog konzervativizma, ali im se nimalo ne sviđa ono što propovijeda Marine Le Pen. Komentatori u Francuskoj sve ovo nazivaju novim reakcionarnim pokretom koji se zalaže za obnovu tradicionalnih vrijednosti, koji se protivi istospolnim brakovima, koji ne želi da Francuska bude multikulturalno društvo, a osobito se protive multikulturalnosti koja bi doseljenike muslimanske vjeroispovijesti poistovjetila s tradicionalnim katoličkim stanovništvom koje se zalaže za očuvanje obiteljskih vrijednosti. A to bi moglo biti vrlo slično onom biračkom tijelu koje je Donaldu Trumpu podarilo pobjedu na predsjedničkim izborima – bijelo, konzervativno, kršćansko i tradiciji okrenuto stanovništvo koje se u nekom trenutku osjetilo ugroženo i izolirano. Ljevica bez šanse Fillon već dulje vrijeme pokazuje da je upravo on političar koji svojim životom čvrsto stoji iza svih vrijednosti koje su na prvom mjestu katoličkim konzervativcima. U tom svjetlu zanimljiv je i podatak da su organizacije i udruge koje okupljaju ovu vrstu konzervativaca odradile za Fillona odličan posao – one su uoči predizbora putem društvenih mreža uspjele mobilizirati kritičnu masu birača koji su na kraju Fillona učinili pobjednikom i predsjedničkim kandidatom francuskih konzervativaca. U trenutku kada kandidat socijalista nema nikakve šanse za ulazak u drugi krug, Francuska ostaje prepuštena kandidatima krajnje desnice. >> Njemački konzervativci upozoravaju na Trumpov efekt u Njemačkoj 