Društvenim mrežama kruže priče djevojaka iz Zagreba i Osijeka kojima su mladići navodno nudili posjetnice natopljene drogom za silovanje, piše Dnevnik.hr. Jedna je Zagrepčanka na Facebooku opisala situaciju iz tramvaja u kojoj je jedan mladić djevojkama koje su same pokušava podvaliti drogu za silovanje. - Na potezu od Kvatrića do trga je bio dečko u tramvaju, svjetlije kose, visok, oko 25 godina, uredan, zgodan. Moguće da ih ima više u društvu. Nudi samim curama posjetnice na pola natopljene drogom za silovanje i onda ih prati. A policija kao ne može ništa dok se nešto ne dogodi - napisala je na Facebooku. Objavu sličnog sadržaja napisala je i jedna Osječanka. - Cure, prije nekih pola sata na Vijencu mi je prišao neki čovjek (35-40 godina) i pokušao uvaliti neke posjetnice kao poklon za Božić. Inzistirao je da uzmem ali nisam htjela. Ispričala sam to frendici iz Zagreba i rekla mi je da je poznato u Zagrebu da već neko vrijeme, tako siluju cure. Uglavnom, te posjetnice su natopljene nečim od čega ti se spava, a taj frajer koji to dijeli on te prati i čeka kad te može iskoristiti. Tako da pazite, nemojte uzimati ništa i upozorite ostale frendice”, napisala je Osječanka. Iz zagrebačke policije kazali su kako ni jedna od policijskih postaja s njihova područja nikada nije zaprimila prijave vezane uz ove slučajeve, a u osječkoj policiji kažu da su u srijedu navečer dobili anonimnu prijavu putem mobilne aplikacije istoga sadržaja kao u gore citiranoj poruci te da je to jedina prijava vezana uz 'muškarca s posjetnicama'. Odmah po primanju prijave, na mjesto navedeno u poruci upućena je policijska ophodnja, ali ondje nikoga nisu pronašli, piše Dnevnik.hr.