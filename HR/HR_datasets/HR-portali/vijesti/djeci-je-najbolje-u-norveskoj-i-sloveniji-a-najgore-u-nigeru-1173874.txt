Svakom četvrtom djetetu koje živi na našem planetu ukradeno je djetinjstvo. Organizacija Save the Children objavila je izvješće u kojem stoji da 734 milijuna djece diljem svijeta nemaju djetinjstvo zato što su prisiljena raditi u ropskim uvjetima, ratovati, stupati u prijevremene prisilne brakove, rađati djecu, živjeti u ratnim uvjetima u izbjeglištvu ili biti bez zdravstvene zaštite, mogućnosti školovanja ili bez dovoljno hrane. Najgora mjesta na svijetu za djecu su središnja i zapadna Afrika. Niger je na samome dnu ljestvice, a malo iznad njega su Angola, Mali, Srednjoafrička Republika i Somalija. Hrvatska solidna 25. Djeca najbolje i najkvalitetnije žive u Norveškoj, Sloveniji, Finskoj, Nizozemskoj i Švedskoj. Hrvatska je među 172 zemlje na solidnom 25. mjestu po kvaliteti života djece i nakon Slovenije najbolje je plasirana u regiji. – Djeca odrastaju u ratovima, napadaju ih militantne skupine, boluju i umiru od brojnih bolesti, žrtve su diskriminacije i raznih drugih zala koja im oduzimaju sve ono što ih čini djecom. Žalosno je i neprihvatljivo da 2017. godine stotine milijuna djece diljem svijeta još ne ostvaruju svoja prava da budu sigurni, da rastu u miru, igraju se i obrazuju – kazala je glavna direktorica organizacije Helle Thorning-Schmidt. Prvi put otkako objavljuju izvješća, napravljena je i statistika o djeci žrtvama ubojstava. Utvrđeno je da svaki dan oko 200 dječaka i djevojčica postanu žrtve ubojstava. Neslavni rekord po broju ubojstava djece drže Južna i Srednja Amerika. Čak je deset zemalja iz tog dijela svijeta na prvih deset mjesta po broju ubojstava djece, a najgore stanje je u Hondurasu, Venezueli i Salvadoru gdje stradaju kao žrtve mafije. I ovo je izvješće potvrdilo da još previše djece u dobi do pet godina, njih 16 tisuća dnevno, umire od bolesti i stanja koje je moguće spriječili ili izliječiti. Malih robova 168 milijuna Oko 156 milijuna djece do pet godina zaostaje u rastu zbog pothranjenosti. Jedno od šestero djece u svijetu uopće ne pohađa školu, a 168 milijuna ih radi u gotovo robovskim uvjetima, od čega 85 milijuna radi opasne poslove. Za usporedbu, to je više od ukupnog broja djece koja žive u Europi (oko 138 milijuna). Svake sekunde u prisilni brak stupi djevojčica mlađa od 15 godina, a svake dvije sekunde jedna djevojčica iz te skupine rodi dijete.