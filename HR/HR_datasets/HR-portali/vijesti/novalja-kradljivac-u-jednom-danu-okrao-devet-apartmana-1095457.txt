Nepoznati kradljivac je u samo 24 sata pokrao novčanike, odjeću i novac iz devet apartmana u Novalji, oštetivši time 22 turista, uglavnom strana, izvijestila je u utorak ličko-senjska policija, uz upozorenje turistima da bolje paze na svoje stvari. Policija je pozvala građane da stvari ne ostavljaju bez nadzora na plažama, u kafićima i klubovima, te da po izlasku iz kuća, stanova, apartmana i kamp kućica zatvore prozore i zaključaju vrata. Također se poziva građane da ne ostavljaju vrijedne stvari bez zaštite, posebice ne na jednom mjestu, te da dokumente i kreditne kartice uvijek drže odvojeno od novca. Novčanik, ako je to moguće uvijek treba nositi u prednjem džepu ili u torbici oko pasa, a na plažu ne treba nositi veći iznos novca, kao ni vrjednije stvari, kažu u policiji. Savjetuju građane također da zaključavaju parkirana vozila te da na sjedištima ne ostavljaju vrijedne predmete koji mogu biti mamac kradljivcima. Kradljivca također terete da je s parkirališta plaže Zrće ukrao moped jedne novaljske tvrtke. 