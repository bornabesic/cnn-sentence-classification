Turski premijer Binali Yildirim poručio je u nedjelju kako će se primijeniti "snažne protumjere" i odgovoriti na "najsnažniji mogući način" nakon što je turska ministrica za obitelj Fatma Betul Sayin Kaya, koja je pokušala nazočiti skupu za potporu turskom predsjedniku u Rotterdamu, izbačena iz Nizozemske. Nizozemska je prvo odbila izdati dozvolu slijetanja zrakoplova turskog ministra vanjskih poslova Mevluta Cavusoglua koji je želio nazočiti skupu, a potom je onemogućila tursku ministricu u ulasku u konzulat te zemlje u Rotterdamu te je nakon toga 'ispratila' do granice. Turski premijer poručio je u priopćenju objavljenom u ranim jutarnjim satima u nedjelju da je prenesen "najsnažniji mogući prosvjed nizozemskim vlastima kojima je rečeno da će odmazda biti najsnažnija moguća." "Odgovorit ćemo na to neprihvatljivo ponašanje", naveo je Yildirim u priopćenju u kojem ocjenjuje da su "naši tzv. europski prijatelji, koji u svakom trenutku govore o demokraciji, slobodi izražavanja, ljudskim pravima - u ovom slučaju još jednom pali na ispitu". Pozvao je Turke u Njemačkoj i Nizozemskoj da mirno reagiraju na incident. Pred turskim konzulatom u Rotterdamu tijekom subote bilo je više stotina osoba koje su izvikivale riječi potpore turskom predsjedniku i mahale turskim zastavama. Reuters navodi da je nizozemska policija uz pomoć pasa i vodenih topova u ranim satima u nedjelju rastjerala okupljene koji su bacali boce i kamjenje. Nekoliko je prosvjednika policija prebila palicama, navodi Reuters pozivajući se na svjedoke. Nizozemska je u nedjelju rano ujutro poručila kako je pokušaj turske ministrice da u Rotterdamu sudjeluje na skupu potpore turskom predsjedniku, o čijim se ovlastima organizira referendum u Turskoj, "neodgovoran". U priopćenju objavljenom u ranim jutarnjim satima vlada premijera Marka Ruttea navela je kako je ministrica upozorena da je njezin dolazak "nepoželjan". Unatoč tomu ona je ušla u zemlju te je zamoljena da je napusti nakon nekoliko sati pregovora pred turskim konzulatom u Rotterdamu. Rotterdamski gradonačelnik Ahmed Aboutaleb na ranojutarnjoj konferenciji za novinare kazao je u nedjelju kako je proglašena "nepoželjnim strancem". Turska vlast pokušava lobirati kod Turaka koji žive u inozemstvu za proširenje ovlasti predsjednika Recepa Tayyipa Erdogana na predstojećem referendumu. Zbog pokušaja organiziranja skupova potpore u Njemačkoj i Austriji u sporu je i s tim zemljama. U Nizozemskoj se u srijedu održavaju opći izbori na kojima radikalna desnica predvođena Geertom Wildersom vodi antiislamsku kampanju. Turska ministrica na Twitteru je objavila da je u subotu zaustavljena 30 metara od turskog konzulata u Rotterdamu, kao i na nizozemsko-njemačkoj granici prije toga. Nakon više sati pat pozicije, koje je provela u vozilu ispred konzulata, nizozemske su je vlasti pozvale da napusti zemlju, te je prebačena u drugo vozilo i odvedena do njemačke granice. Nakon toga privatnim zrakoplovom odletjela je iz Kölna za Tursku. Turske vlasti poručile su nizozemskom veleposlaniku, koji je trenutno van Turske, da se ne vraća u tu zemlju do daljnjega. Erdogan je ranije nazvao nizozemsku vladu ostatkom nacista i također zaprijetio odmazdom.