Potpredsjednik Vlade i čelnik Mosta Božo Petrov danas se ponovo obratio javnosti izjavom za medije koju je dao u 17 sati u Metkoviću. - Hrvatska je danas u podređenoj poziciji samo zbog jedne osobe, a to je gospodin Karamarko jer snosi političku odgovornost. Ono što se ja zaista nadam da je stranka koja u sebi nosi termin demokratska zaista pokazati da je demokratska, da nije faraonska stranka u kojoj jedna osoba odlučuje što će se dogoditi s državom, a za tu osobu se pokazalo da mora snositi političku odgovornost- kazao je Petrov. Dodao je i čak i kad bi Karamarko htio preslagivati Vladu s Mostom da Most na to nikada ne bi pristao. -Za nas je uvijek bio termin Hrvatska u srcu, a ne u džepu. Na savjest svakome onome tko pokuša spasiti gospodina Karamarka na ovakav način u Saboru- poručio je Petrov.  Gostujući u emisiji RTL Danas Petrov je ponovio da Most i dalje inzistira na ostavci prvog potpredsjednika Vlade. - Kad bi Karamarko bio zaista takav domoljub dao bi ostavku čim je izbila afera i na taj način pokazao bi koliko voli domovinu- izjavio je Petrov. - Zadnjih mjesec i pol dana se pokazalo tko to zaista ne štiti nacionalne interese. I nakon svega što je isplivalo u javnost, oni bi preslagivali vladu i govore da će štititi nacionalne interese. Ovo nije nikakva ljubav prema Hrvatskoj, ovo je zaštita jednog čovjeka. Pokušava se napraviti hibridno čudovište od jedne Vlade- dodao je šef Mosta. Na upit o preslagivanju Vlade Petrov je odgovorio da preslagivanje za njih nije opcija.  - Nema govora o našem preslagivanju s nekim drugimi ti drugi su se pokazali kao osobe koje ne poštuju druge i oni koji su pokušali rušiti Most – odgovorio je Petrov na pitanje postoji li mogućnost suradnje s SDP-om. Čelnik Mosta osvrnuo se i na Karamarkovu izjavu da premijer Orešković više ne uživa povjerenje HDZ-a. -Zaista mi je žao vidjeti Karamarka u ovoj situaciji, danas baca na pod osobu koju je predložio samo da bi sačuvao sebe- dodao je Petrov. Na upit je li mu žao što su ušli u koaliciju s HDZ-om Petrov je kazao da nije.  -Nije mi žao jer Karamarko ne znači za mene jednakost HDZ-a. Ipak, ako postoji u predsjedništvu stranke razum i ako su svjesni da trebaju imati demokratski sustav, a vjerujem da su toga svjesni, Karamarko treba odstupiti ako želi dobro svojoj državi- smatra Božo Petrov. Podsjetimo, nakon što je jučer premijer Tihomir Orešković pozvao Tomislava Karamarka i Božu Petrova da se povuku sa svojih funkcija, Petrov je kazao da je spreman dati ostavku ako je to uvjet da Hrvatska krene prema boljoj budućnosti. -Nisam zbog pozicija krenuo se boriti i nema te pozicije koja bi bila ispred domovine. Ako je to cijena, platit ću je. MOST će na kraju donijeti konačnu odluku jer je jedno od dva najvažnija pravila da MOST odlučuje većinom - izjavio je Petrov. Dodao je i da MOST nezavisnih lista i dalje inzistira na smjeni prvog potpredsjednika Vlade Tomislava Karamarka radi osobne kompromitacije. Nedugo nakon Petrova jučer se javnosti obratio i Tomislav Karamarko. Prvi potpredsjednik Vlade kazao je da premijer Orešković više ne uživa povjerenje HDZ-a. Rekao je i da postoje dvije opcije za izlazak iz ove političke situacije, a to su ili novi izbori ili preslagivanje Vlade. >>Božo Petrov: Ako je moja ostavka uvjet da Hrvatska krene prema boljoj budućnosti, ja ću to prihvatiti 