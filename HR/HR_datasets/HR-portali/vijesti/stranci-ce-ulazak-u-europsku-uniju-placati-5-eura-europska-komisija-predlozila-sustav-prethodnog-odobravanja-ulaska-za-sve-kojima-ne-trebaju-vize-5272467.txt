Europska komisija je u srijedu predložila uspostavu Europskog sustava za informacije o putovanjima i njihovu odobrenju (ETIAS) radi jačih sigurnosnih provjera putnika koji u EU mogu ulaziti bez viza. Riječ je o sličnom sustavu koji imaju Sjedinjene Države, prema kojem se svi koji ulaze u tu zemlju, a ne trebaju vize, moraju preko interneta unaprijed registrirati najmanje 72 sata prije ulaska i platiti naknadu. Ta se registracija mora napraviti samo jednom i onda vrijedi za veći broj putovanja te ubrzava preglede na graničnim prijelazima. Svi koji ulaze u EU, a za to im ne trebaju vize, trebat će preko interneta tražiti prethodno odobrenje. Odrasle osobe morat će platiti pet eura. Postupak ispunjavanja zahtjeva i odobravanja putovanja trebao bi trajati samo desetak minuta, a odobrenje bi vrijedilo pet godina. Trenutačno, građani šezdesetak zemalja svijeta ne trebaju tražiti vize za ulazak u EU. Prijedlog Komisije mora prihvatiti Vijeće EU, to jest države članice. Plan je da taj sustav postane operativan od 2020. godine. Sustav se uvodi kako bi se prikupljale informacije o osobama koje putuju u Europsku uniju bez vize, što omogućava provođenje prethodnih provjera radi suzbijanja nezakonitih migracija i jamčenja sigurnosti. "Naš je najvažniji zadatak osigurati naše granice i zaštititi naše građane. ETIAS će popuniti informacijsku prazninu usporedbom informacija o podnositeljima zahtjeva izuzetima od obveze ishođenja viza s podacima u našim drugim sustavima. Istodobno, ETIAS će biti jednostavan, brz, jeftin i učinkovit", rekao je prvi potpredsjednik Komisije Frans Timmermans.