Zbog smrti petogodišnjeg djeteta iz Bregane, koja je prema nalazu obdukcije nastupila uslijed trovanja jajima zaraženima salmonelom, Općinsko državno odvjetništvo u Novom Zagrebu istražit će moguću odgovornost u tom slučaju. Prema mjestu stanovanja djeteta za slučaj je nadležno Općinsko državno odvjetništvo u Novom Zagrebu koje je u petak zaprimilo rezultate obdukcije nad mrtvim tijelom, kazao je Hini glasnogovornik nadređenog velikogoričkog Županijskog državnog odvjetništva Dražen Diklić. Nalazi su pokazali da je dijete umrlo zbog 'salmonelloze enteritidis' pa će nadležno tužiteljstvo na temelju tako utvrđenog stanja provesti dokazne i druge radnje kako bi se u konkretnom slučaju utvrdila odgovornost, rekao je Diklić. Mediji su prvi objavili kako je obdukcija potvrdila da je petogodišnjak umro od salmoneloze iz jaja, nakon čega je ranije u petak punomoćnica obitelji izjavila da još nisu dobili nalaze obdukcije, iako su ih zatražili 30. listopada, dok je Mesna industrija Braća Pivac, koja je uvezla jaja iz Poljske, izvijestila da će, dok im nalaz ne bude poznat, postupati isključivo prema uputama nadležnih institucija. Pivac je jutros priopćio da su u kontaktu s proizvođačem jaja iz Poljske te da će, kad im budu dostupni svi dokumenti i poznat nalaz obdukcije, izvijestiti proizvođača. Kažu da im je zbog prodaje na jedinstvenom EU tržištu dužnost dostaviti proizvođaču dokumentaciju i saznanja kojima će raspolagati, što proizvođač očekuje radi daljnjih postupanja. Smrt dječaka su prema nalazu obdukcije skrivila jaja zaražena kupljena na akciji u Kauflandu od kojih se zarazila cijela obitelj Vidović. Prema neslužbenim podacima obitelj je u trgovini kupila 30 jaja, kod njih su kući pronađena preostala 22 jaja od kojih su dva bila zaražena salmonelozom. Zadnjih dana u Hrvatskoj je zbog salmonele s tržišta povučeno nekoliko proizvoda. Trgovački lanac Kaufland objavio je u četvrtak da je dobrovoljno s tržišta povukao svježi pileći zabatak u rinfuzi, poljskog dobavljača Animex Foods, s rokom trajanja do 20. studenoga, jer je u nekim uzorcima izolirana salmonela. Trgovački lanac Konzum u četvrtak je izvijestio da je u ćevapčićima iz jedne njegove prodavaonice u Rijeci nađena salmonela te su poduzete sve potrebne mjere za zaštitu potrošača. Ministar poljoprivrede Tomislav Tolušić poručio je da će njegovo ministarstvo nastaviti sa strožom kontrolom uvoznog mesa i preporučio građanima da kupuju hrvatske proizvode, priopćeno je iz Ministarstva poljoprivrede u povodu obavijesti o pojavi salmonele u pilećem mesu iz Poljske. >> Ponovno salmonela! Kaufland povlači pileći zabatak u rinfuzi >> Salmonela pronađena i u ćevapima. Konzum: Ispričavamo se. Pozivamo kupce da vrate proizvod >> Cijela kuća bila je kontaminirana salmonelom: Sestre nesretnog dječaka dovedene su u zadnji trenutak u bolnicu 