Rusija je spremna surađivati sa svim hrvatskim poduzećima koje žele razvijati trgovinske i gospodarske veze s Rusijom, uključujući Agrokor, kazao je u utorak veleposlanik Ruske Federacije u Republici Hrvatskoj Anvar Azimov. U priopćenju, veleposlanik Azimov izrazio je nedoumicu povodom postojećih nagađanja u hrvatskim medijima vezanih za ruski odnos s Agrokorom. "Tijekom konferencije za medije od 10. veljače bilo mi je postavljeno pitanje o spremnosti Rusije da odobri nove kredite Agrokoru. To nije pitanje za mene, nego ulazi u sferu komercijalnih dogovora Agrokora i Sberbanka. Ja sam istaknuo u svom intervju kako ruska strana polazi od toga da će Agrokor otplatiti svoj dug prema Sberbanku. Spremni smo surađivati sa svim hrvatskim poduzećima, uključujući Agrokor, koje žele razvijati trgovinske i gospodarske veze s Rusijom", navodi se u izjavi. Veleposlanik Azimov u petak (10. veljače) u Zagrebu je izjavio da očekuje da će Agrokor ispuniti sve svoje obveze vezane za vraćanje kredita ruskim bankama te da se trenutno ne razmatra odobravanje novog kredita toj kompaniji, ali ako ona to zatraži, tada će to biti razmotreno u kontekstu financijskih poteškoća u kojima se nalazi.  "Mi smo više puta dali financijsku pomoć Agrokoru putem kredita, smatrajući da će to kreditiranje pomoći stabiliziranju rada te tvrtke. Ne razmatra se pitanje davanja novog kredita Agrokoru. Polazimo od toga da će Agrokor ispuniti sve svoje obveze vezano za vraćanje kredita u Rusiji", kazao je Azimov na tiskovnoj konferenciji posvećenoj stanju i perspektivi razvoja rusko-hrvatskih odnosa. "Ako se Agrokor ponovno obrati Sberbanku radi kredita, to će pitanje biti razmotreno, ali u kontekstu tih financijskih poteškoća u kojima se trenutačno nalazi ta tvrtka", istaknuo je tada. >> Ruski veleposlanik: Rusija ne pretendira ni na jedan dio Agrokora >> Rusija poručila RH da se smiri, trguje i otvori svoje gospodarstvo 