Prije manje od mjesec dana u centru Jasenovca je postavljena ustaška krilatica ‘Za dom spremni’, što je prošlo nezapaženo u medijima. Ugravirana je na ploči koja je 5. studenog podignuta na pročelje zgrade na Trgu kralja Petra Svačića, u sjećanje na 11 poginulih pripadnika 1. satnije ‘Ante Paradžik’ Hrvatskih obrambenih snaga (HOS), koji su stradali na tom području, pišu Novosti te donose fotografije na kojima se vide i trobojnice s prvim bijelim poljem, pored nekoliko HOS-ovih zastava s ustaškim pozdravom.Masno otisnuti natpis ‘Za dom spremni’, osim na spomen-ploči, bio je i na jakni Marka Skeje, splitskog HČSP-ovca i ratnog zapovjednika IX. bojne HOS-a, nazvane po ustaškom ratnom zločincu Rafaelu Vitezu Bobanu. Ploču su postavili veterani HOS-a Jasenovca i Udruge dragovoljaca HOS-a Grada Zagreba. Pored imena žrtava, stoji i grb postrojbe s ustaškim uzvikom, koji su HOS-ovci početkom devedesetih godina preuzeli od službenog znakovlja Nezavisne Države Hrvatske. Među stotinjak sudionika otkrivanja spomen-ploče bili su i predstavnici Općine Jasenovac te Grada Popovače. Načelnica općine Marija Mačković, inače iz redova HDZ-a, održala je govor i u ime Općine Jasenovac položila vijenac ispred rečenog natpisa. Pored lokalnih političkih predstavnika, na skupu su bili i veterani HOS-a te bivši i sadašnji članovi pravaške političke scene u Hrvatskoj, poput Ante Đapića, Miroslava Rožića, Ante Prkačina i Pere Ćorića, donedavnog saborskog zastupnika HSP AS-a. Protokol je započeo blagoslovom spomen-ploče, nastavljen je misom zadušnicom u župskoj crkvi u Jasenovcu, a završen obraćanjem uzvanika i organizatora u Mjesnom domu. Predsjednik HSP AS-a Hrvoje Niče referirao se u govoru na ‘Kameni cvijet’, spomenik na mjestu nekadašnjeg logora koji je dizajnirao arhitekt Bogdan Bogdanović u spomen na žrtve ustaškog terora. - Zločinac Tito je u Jasenovcu napravio velebni spomenik 21 godinu nakon završetka Drugog svjetskog rata, a 21 godinu nakon završetka Domovinskog rata mi smo u stanju postaviti samo spomen-ploču u čast našim palim bojovnicima, i to ne zahvaljujući državnoj inicijativi već entuzijazmu pojedinaca - poručio je Niče, dodajući da ispada kako je ‘Jugoslavija više držala do svojih partizana, nego Hrvatska do svojih branitelja, o čemu svjedočimo i posljednjih dana’. - Stoga je došlo vrijeme da bojovnici HOS-a i branitelji dobiju državu za kakvu su se borili, a ne da žive u državi kakvu su neki na dar dobili, a nikada je nisu ni željeli! - rekao je šef HSP AS-a.