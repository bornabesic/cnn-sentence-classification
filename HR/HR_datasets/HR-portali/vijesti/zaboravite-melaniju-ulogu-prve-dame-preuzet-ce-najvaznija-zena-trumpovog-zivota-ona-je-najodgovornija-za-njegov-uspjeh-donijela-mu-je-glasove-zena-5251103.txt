U siječnju iduće godine, Melanija Trump postat će Prva dama Sjedinjenih Američkih Država, no brojni politički komentatori vjeruju kako će jedna druga žena u životu Donalda Trumpa preuzeti brojne političke dužnosti Prve dame - njegova najstarija kćer Ivanka. Ivanka je bila uz oca tokom cijele predsjedničke kampanje, držala govore na skupovima i osvajala glasove za njega. Privlačila je ženske glasače kao uspješna poslovna žena i majka, i služila je kao protuteža Trumpovim seksističkim izjavama. Njezin brat Donald Junior tvrdi kako je Ivanka omiljeno Trumpovo dijete, i zovu je 'tatinom curicom'. Kada nisu zajedno, navodno se čuju po pet puta dnevno. Ivanka je podržavala očevu kampanju, proputovala tisuće kilometara, čak i dok je bila trudna sa svojim trećim djetetom. Vanity Fair ju je prozvao 'zamjenskom suprugom' jer je često preuzimala uloge koje u karijeri kandidata obavljaju supruge - češće se obraćala publici od Melanije, te je predstavila oca kao republikanskog kandidata, što tradicionalno radi supruga. Kada su u kolovozu ove godine novinari pitali Trumpa koje bi žene stavio u svoj uži kabinet, odgovorio je 'Imamo mnogo potencijalnih kandidata. Svi će mi reći stavi Ivanku, stavi Ivanku!'