Ramljak u izvješću ocjenjuje da Agrokor nije imao poslovni plan za 2017. godinu te je bio u krizi upravljanja Ministarstvo gospodarstva, poduzetništva i obrta objavilo je na svojim internetskim stranicama Mjesečno izvješće o gospodarskom i financijskom stanju te o provedbi mjera izvanredne uprave u Agrokoru za razdoblje od 10. travnja do 10. svibnja ove godine. Izvješće o Agrokoru sastavio je izvanredni povjerenik Ante Ramljak, a u njemu ocjenjuje da Agrokor nije imao poslovni plan za 2017. godinu te je bio u krizi upravljanja. U opisu zatečenog stanja Ramljak pored ostalog navodi da je izvanredna uprava zatekla stanje neisporuka kupcima, osobito u veleprodaji, u nekim su tvrtkama kasnile plaće, a otežan kontinuitet proizvodnje bio je u Jamnici, Ledu, Zvijezdi i PIK-u Vrbovec. Utvrđeno je i da u Agrokoru ne postoji adekvatno ustrojen sustav financijskog izvještavanja i kontrolinga za sustav takve veličine, ustrojen tako da uprava ima mjesečni pregled konsolidirane financijske i operativne pozicije grupe. Ramljak kaže i da u trenutku otvaranja postupka izvanredne uprave Agrokor nije imao ažurni konsolidirani poslovni plan za 2017.godinu, dok su operativne kompanije svaka za sebe imale uspostavljen poslovni plan. U domeni organizacije i upravljanja utvrđeno je pak da “društvo nije održavalo sjednice uprave te da ne postoji formalno ustrojen proces odlučivanja i donošenja odluka u djelokrugu uprave društva”. U Izvješću se navodi da su, Zahvaljujući primjeni Zakona o postupku izvanredne uprave u trgovačkim društvima od sistemskog značaja za Republiku Hrvatsku, 10. travnja skinute blokade s računa 15 Agrokorovih tvrtki koje su bile blokirane te da je od 31. ožujka, kada je blokiran prvi račun, do stupanja na snagu izvanredne uprave ukupan iznos prisilne naplate iznosio gotovo 322 milijuna kuna. Podsjeća se da je s četiri domaće banke u roku od samo četiri dana potpisan ugovor o kreditu u iznosu od 80 milijuna eura čime su, kako se ocjenjuje, u zadnji mogući trenutak stvoreni prvi uvjeti za ponovno uspostavljanje kontinuiteta poslovanja. Izvještaj savjetnika utvrdio je da su na dan 31. ožujka 2017. godine ukupne obveze kompanije iznosile 40,4 milijarde kuna, a ukupan iznos blokada na svim društvima u trenutku otvaranja izvanredne uprave iznosio je 3,03 milijarde kuna te je tijekom blokada društava naplaćeno ukupno 321,98 milijuna kuna. Na financijske vjerovnike odnosilo se 24,5 milijardi kuna duga, mjenice 7,36 milijardi kuna, dospjele kamate 406 milijuna kuna, zajmove dobavljača 6,24 milijarde kuna, ostale zajmove 1,56 milijardi kuna te rezervacije, odgođena porezna obveza i ostalo 435 milijuna kuna. Prema podacima iz izvješća, zaključno s 31. ožujka 2017. godine pojedinačno najveći ne-bankovni kreditor bila je Adris Grupa sa 967 milijuna kuna, a najveći neosigurani bankovni zajmodavac Sberbank s 8,16 milijardi kuna. Na kraju ožujka 2017. godine, od svih dobavljača Agrokora najveći dobavljač bio je TDR koji čini gotovo 3 posto obaveza prema dobavljačima. Što se tiče mjenica, podsjeća se da su održani razgovori s dobavljačima i financijskim institucijama koji su rezultirali tekstom Promemorije koja definira moratorij na prisilnu naplatu potraživanja financijskih institucija od dobavljača Agrokora na temelju regresnih prava do 31. svibnja ove godine, u kojem roku bi trebalo naći okvirno rješenje za pitanje mjenica izdanih dobavljačima i njihovim regresnim pravima. Govoreći o planu restrukturiranja, Ramljak u izvještaju ocjenjuje da će financijsko i operativno restrukturiranje trajati tijekom cijelog razdoblja upravljanja izvanredne uprave. Pritom se rješavanje neesencijalne imovine očekuje kroz bilancu 2017. Tijekom ljeta se očekuje definiranje strukture kapitala temeljnog poslovanja koja bi se koristila u razgovorima o financiranju sukladno poslovnim planovima.