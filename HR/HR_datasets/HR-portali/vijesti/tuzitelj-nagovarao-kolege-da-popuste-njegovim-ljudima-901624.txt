Na vrata Vojislava Milivojevića, zamjenika općinskog državnog odvjetnika u Osijeku, pokucali su danas USKOK-ovi istražitelji, i to iz Zagreba. Pretražili i majčin stan Pretražili su mu, doznajemo, ured na poslu, njegov i majčin stan te automobil. Uzeli su mu telefon i prijenosno računalo. Zatekli su ga kod kuće, rano ujutro. Uz njega, osumnjičen je i još jedan policajac kriminalist. No, o kojemu je kaznenom djelu riječ, bilo je nemoguće službeno doznati. Sumnja se, navodno, da je Milivojević iskoristio svoj položaj pa pogodovao okrivljenicima u dva predmeta. Sporne se optuženike, neslužbeno doznajemo, teretilo za kazneno djelo prijetnje. Nije riječ, priča se, o slučajevima na kojima je sam radio, nego su ih vodili njegovi kolege. – Idemo na ispitivanje u USKOK, ništa drugo ne znamo. Nije još uhićen – kazao nam je njegov branitelj Dražen Srb, na putu u Zagreb. Potvrđeno nam je, pak, kako je Milivojević službeno u statusu osumnjičenika. – Nemamo nikakvih komentara – kratko su nam samo rekli na njegovu radnom mjestu u ODO-u. Vojislav Milivojević u Općinskom se državnom odvjetništvu u Osijeku zaposlio još nakon rata. Našao se u veljači 2002. u središtu incidenta u osječkom kafiću Papa Joe. Zajedno s kolegom Gordanom Perićem završio je stoga i na stegovnom postupku. Sve je počelo kada su u kafiću zatražili knjigu žalbe. Sukobili su se najprije s konobarom, pa i s vlasnikom. Potrudili su se i da u lokalu saznaju s kim “imaju posla”. Sve je završilo intervencijom policije. Zbog nedoličnog ponašanje, srezana mu je tada trećina mjesečne plaće. Dvojac je morao platiti i 1380 kuna troškova postupka. Sporovi sa sestrom Perić je, pak, kažnjen samo ukorom jer se smatralo kako ga je vlasnik kafića izazvao grubim ponašanjem. No, bio je to zaokret u njegovoj karijeri. Odlazi potom u odvjetnike, privatnike. I Periću je nedavno pozvonio USKOK. Osumnjičen je za sređivanje ispita svojoj kćeri, studentici Pravnog fakulteta. Milivojević se, pak, povlačio po sudovima i zbog sukoba sa sestrom. Najnoviji slučaj baca još jednu sjenu na osječko pravosuđe koje posljednjih mjeseci gotovo ne silazi sa stranica Crne kronike. I pravosudni vrh u Zagrebu, kako se priča u osječkim krugovima, počeo je negodovati. – Dva su predmeta delegirana s osječkog suda u skorije vrijeme, što može navesti na zaključak kako se u naš sud gubi povjerenje – strahuju u Osijeku.