Sudionici okrugloga  stola "Hrvatska može bolje! - Godinu dana poslije" ponovili su već ranije iznesene ocjene da je reforma obrazovanja zaustavljena u posljednjih godinu dana, a izbor voditeljice i članova Ekspertne radne skupine potpuno netransparentan, ali i poručili da Hrvatska doista može bolje i da ima potencijal za tu reformu. Okrugli stol u HND-u je organizirala GOOD inicijativa za uvođenje građanskog odgoja u obrazovanje u škole, koja okuplja 50-ak organizacija civilnog društva iz cijele Hrvatske. Priređen je nekoliko sati prije prosvjedne akcije "Čekajući tramvaj zvan obrazovna reforma" koja će u 18 sati početi u šest hrvatskih gradova - Zagrebu, Splitu, Rijeci, Zadru, Poreču i Karlovcu sa zahtjevom za razrješenjem ministra obrazovanja Pave Barišića, te za razrješenjima i ponavljanjem natječaja u stručnim tijelima za provedbu kurikularne reforme. U radu okrugloga stola sudjelovalo je nekoliko osoba koji su radili na dokumentima za provedbu reforme obrazovanja i bili njezini voditelji- bivši voditelj Ekspertne radne skupine (ERS) za provedbu kurikularne reforme dr. Boris Jokić, bivši predsjednik Posebnoga stručnog povjerenstva (PSP) za provedbu Strategije obrazovanja, znanosti i tehnologije prof. dr. Neven Budak i bivši ministar znanosti, obrazovanja i sporta prof. dr. Vedran Mornar. Bili su tu i predstavnici onih koji se reforma najviše tiče - učenica Alma Đafrić učiteljica Helena Valečić i profesorica Ariana Bogner Boroš. Pozivu se odazvao čelnik školskoga sindikata Preporod Željko Stipić, ali ne i pozvani ministar znanosti i obrazovanja Pavo Barišić, predsjednica Povjerenstva za provedbu Strategije znanosti, obrazovanja i tehnologije Dijana Vican, novoimenovana voditeljica Ekspertne radne skupine za provedbu kurikularne reforme dr. Jasminka Buljan Culej.  Jokić: Ne postoje dvije Hrvatske nego 75 do 85 posto Hrvatske koja želi krenuti naprijed Bez obzira što u javnosti prevladava uvjerenje o postojanju dvije Hrvatske kada je riječ o reformi obrazovanja, Boris Jokić ne misli tako već je uvjeren da "postoji Hrvatska koja potencijalno želi krenuti naprijed i u tome je 75 do 85 posto ljudi, ali druga je stvar kako se njima prezentira što je ta promjena i kako će se provoditi". Dodao je kako, naravno, postoji dio ljudi koji nije za promjenu i dio onih koji se bore za promjenu koja nije za taj iskorak naprijed. Smatra kako treba shvatiti i razumjeti potencijal tih 75 do 85 posto ljudi u Hrvatskoj koji žele krenuti naprijed jer, rekao je, "postoje oni koji bi sve promijenili naglavačke - uveli bi obrnute učionice tako da učenici predaju a učitelji slušaju, ali i oni kojima je dovoljna tek mala promjena". Jokić je odgovorio i na primjedbu koju je izrekao znanstvenik i član Predsjedništva stranke Pametno dr. Ivica Puljak da je reforma obrazovanja izrazito političko pitanje i da se zato treba politički organizirati. "U situaciji koju sam spomenuo voditelj reforme obrazovanja ne može se politički opredijeliti, ali treba imati jasno političko opredjeljenje - za naprijed, za progres, što uključuje i glasače HDZ-a, SDP-a, HNS-a, stranke Pametno i bilo koje druge političke stranke, kao i većinu onih koji ne glasaju", istaknuo je Jokić.   Ako to može uspjeti onda, ustvrdio je, zemlja ima šanse za promjene, ali ako takav pristup ne može uspjeti, onda se dugoročno može dijeliti na "dvije polovice, trećine, petine ...." Tramvaj možda kasni, ali uvijek dođe, a Titanic sigurno potone  Nakon što je moderator okrugloga stola urednik portala srednja.hr Marko Matijević pročitao poruku koju je objavio hrt.hr  - "Ne zamaram se prosvjedom, radim svoj posao, nadam se da ćemo svi skupa provesti reformu školstva i zahvaljujem svima koji pušu u jedra kojima idemo u reformu da ide brže, bolje i uspješnije", zapitao je nazočne tko je njezin autor, oni su to popratili smijehom, a moderator je odgovorio da je autor te poruke "novi Predrag Šustar - Pavo Barišić".   Većina sudionika potvrdno je odgovorila na pitanje moderatora hoće li doći na prosvjed u Zagreb na Trg bana Josipa Jelačića, Vedran Mornar rekao je da će "doći ako će moći odgoditi neke obveze", Boris Jokić "da će ovaj put sigurno doći pa makar bilo šest prosvjednika". Neven Budak je rekao da je bolje doći "tramvajem koji možda kasni, ali uvijek dođe, a Titanic sigurno potone", a učenica Alma Đafrić zaključila je okrugli stol odgovorom na postavljeno pitanje jesu li učenici u Hrvatskoj sretni. "Voljela bih da mogu reći da smo mi učenici sretni, ali nismo", rekla je Alma. Ocijenila je da su učenici preopterećeni i da ne mogu kvalitetno svladati 16 predmeta koje imaju, a ni profesori ne mogu učiniti kvalitativni iskorak jer su prisiljeni ispredavati onošto im je zadano. Ipak, i ona smatra da Hrvatska može bolje. Osim razrješenja ministra znanosti i obrazovanja, Pave Barišića, na prosvjedima će se tražiti razrješenje predsjednice Posebnog stručnog povjerenstva Dijane Vican te ponavljanje natječaja za voditelja i članove Ekspertne radne skupine za kurikularnu reformu.