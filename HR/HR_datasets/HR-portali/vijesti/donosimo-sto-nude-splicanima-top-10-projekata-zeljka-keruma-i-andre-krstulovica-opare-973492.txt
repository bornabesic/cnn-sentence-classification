Foto: Hina, Index ŽELJKO KERUM i Andro Krstulović Opara "složili" su nam svoj top 10 projekata koje nude Splićanima. 1. Za Keruma je na prvom mjestu stavljanje cjelokupne gradske imovine u funkciju. Kompleks Titove vile četiri milijuna kuna najma godišnje, naplata ulaza u Dioklecijanove podrume i obilazak zidina za strance, sportski sadržaji u Stobreču, Kerum računa da bi tako uprihodio 50 milijuna kuna u proračun, što bi omogućilo, među ostalim, besplatan prijevoz za učenike, studente i umirovljenike. Krstulović Opara na broj jedan stavlja projekt Zeleni Karepovac. U dvije godine će se sanirati gradsko odlagalište otpada. Vremena za gubljenje nema jer prijete penali. Paralelno bi se aktivirao regionalni centar gospodarenja otpadom u Lećevici. Sve je dosad ozbiljno zapinjalo. Ističe i važnost edukacije građana za razvrstavanje otpada. U sljedećih dvije i pol godine planira doseći 50 posto razvrstanog smeća. Smatra da je to civilizacijski iskorak koji turistički i sveučilišni grad poput Splita treba postići. 2. Kerumu su na drugom mjestu škole, vrtići i igrališta. Pojačali bi se kapaciteti škola u istočnim prigradskim naseljima, vrtiće bi mogao riješiti u 100 dana, a radilo bi se i na igralištima, nakon što se srede vrtići i škole. Broj 2 za Oparu je zapošljavanje mladih ljudi. Split vidi kao izvrsno mjesto za život i rad, ali smatra da može bolje pa želi svojim programom vratiti optimizam i ambiciju. Planira oživjeti tržište rada aktiviranjem novih radnih mjesta koja bi trebala proizaći iz kombinacije privatnih inicijativa i potpore Grada. Mladi su budućnost, ističe Opara. Želi im stvoriti povoljne uvjete za razvoj, obrazovanje i rad. 3. Kerum na broj 3 stavlja sanaciju Karepovca. Projekt je obimniji nego Oparin, trebalo bi puno više novca i vremena, a mnogi dovode u pitanje projekt Jakše Miličića i otkopavanje opasnog otpada koji se godinama taložio na Karepovcu. Kerum tvrdi da je to jedino ispravno, a da je Oparin model polovično rješenje. Rješavanje zagušenja prometa i parkinga stavlja HDZ-ov kandidat na treće mjesto. Kod bolnice veliki parking, parkirališta na Sućidru, Mertojaku i Visokoj, montažna parkirališna mjesta na drugim lokacijama. Bolji gradski prijevoz, novi autobusi, nove cijene i vrste karata učinili bi gradski prijevoz jeftinijim i dostupnijim te poželjnim izborom. Opara ističe i liberalizaciju taksi prijevoza, radi čega se već našao na udaru splitskih taksista koji ljubomorno čuvaju svoj monopol. Kao pasionirani biciklist, HDZ-ovac Opara bi u cijelosti uredio biciklističke staze. 4. Kerum je na četvrto mjesto stavio uređenje Žnjana te lungo mare do Stobreča. Žnjan bi se uredio po natječaju, a lungo mare nasuo od iskopa po gradu pa građani ne bi ništa platili. Tako barem tvrdi Kerum. Sjećamo se da je slična priča bila i o Zapadnoj obali koja je na kraju financirana gradskim novcem. Kada je već tu, Zapadnu obalu Kerum misli maksimalno iskoristiti i naplaćivati pristajanje. Razvoj prometne infrastrukture u razdoblju dvaju mandata Oparin je broj četiri. Nova brza cesta od čvora Mravince na brzoj cesti D1 do budućeg čvora TTTS bila bi stvarna obilaznica Splita. Značajnim smatra i smjer prema Omišu preko Žrnovnice i Tugara. Nova brza cesta od čvora Vučevica na A1 kroz dvocijevni tunel kroz Kozjak do magistrale D8 u Kaštelima bila bi najbliža veza Splita s autocestom, kraća i do 15 kilometara u odnosu na dosadašnju preko čvora Dugopolje. Nastavak tog pravca je most preko Kaštelanskog zaljeva. Infrastrukture investicije Opara smatra ključnim za razvoj Splita. Nova radna mjesta, rast i stabilnost proračuna. Računa na suradnju sa Županijom i Vladom. Uređenje Istočne obale, prenamjena zgrada Banovine, HZZO-a i HZMO-a na Zapadnoj obali i stavljanje u funkciju razvoja turizma. Upravni centar grada bio bi na Trgu hrvatske bratske zajednice. U Kopilici bi izgradio novi međunarodni željeznički i autobusni kolodvor. 5. Kerumova petica Istočna je obala, projekt koji se redovito najavljuje u predizbornim obećanjima sa svih strana.Opara je već upozorio na katastrofalne posljedice trenda kojim se središte grada prepustilo turistima. Zato bi poticao male i srednje poduzetnike te tradicionalne obrte u centru grada radi podizanja kvalitete života u gradu. 6. Kerum bi Općinski sud smjestio na Trg hrvatske bratske zajednice, na kojem bi se uredio administrativni centar, a Dračevac bi dao u komercijalne svrhe. Dječji vrtići i škole i nogostupi oko škole također su predmet interesa i HDZ-ova gradonačelničkog kandidata. 7. Kerum bi problem Spaladium arene riješio tako da Grad otkupi potraživanja za 10 posto vrijednosti. Banke su inače tužile Grad za 53 milijuna eura duga, a Kerum kaže da se radi o rizičnom potraživanju i da bi se to moglo tako riješiti. Tvrdi da se tako dogodilo i s hotelom Marjan. Kreativna industrija i IT tehnologija povezana s "ulicom znanja", odnosno Ulici Ruđera Boškovića, kojom će se aktivirati napušteni i neiskorišteni prostori, plan je Andre Krstulovića Opare. 8. Tunel ispod gradske luke koji bi povezao Zapadnu i Istočnu obalu Kerumov je projekt oko kojeg se već diglo dosta prašine. Investiciju je Kerum procijenio na 7 milijuna eura, ali kaže da možda bude i skuplji. Opara vidi Split kao mediteranski polis kulture u kojem se vrlo jasno dijeli institucionalna i neinstitucionalna kultura. Institucionalna bi se povezala s kreativnom industrijom pa bi time postala konkurentnija na europskom tržištu, plan je HDZ-ova kandidata koji se zalaže za depolitizaciju kulture. U Upravna vijeća postavio bi samo stručnjake, a ne nestručnjake po stranačkom ključu. Usvojit će se jasni kriteriji i sustav evaluacije programa javnih potreba u kulturi. EU fondovi koristit će se za obnovu baštine, planira se i prenamjena velikih neiskorištenih i zapuštenih objekata za potrebe kulture i kulturne industrije. 9. I Kerum planira gradnju garaža. Smatra to jako bitnim. Neke kvartove locirao je kao prioritetne, no u svakom kotaru u kojem se ukaže potreba uređivat će se preko natječaja, najavio je on. Split - grad koji brine zamisao je HDZ-ova kandidata. Ljudi s invaliditetom, braniteljska populacija, prijatelji djece i umirovljenika, podizanje standarda života svih sugrađana koji su evidentno zakinuti, jedna je od značajnijih stavki programa Krstulovića Opare. Split će biti grad ugodnog življenja za sve, u kojem će biti dinamično civilno društvo, u kojem će se poštovati visoki standardi ljudskih prava i sloboda, a osobito za one koji traže pomoć i potporu, obećava Opara. 10. Subvencionirani letovi kako bi se produžila sezona u Splitu na četvrti i deseti mjesec. Kerum kaže da cijena povratne karte od Tokija do Venecije iznosi 127 dolara. Treba strancima dati jeftiniji prijevoz kako bi im više ostalo novca za potrošnju na odredištu. U projekt bi se uključila država, Županija i grad jer je to svima, smatra Kerum, u interesu. Nešto slično je pokušavao napraviti i na početku mandata 2009. godine. Tada je više bio koncentriran na regiju, sada je priču proširio na cijeli svijet. Opara je na posljednje mjesto svojih top 10 projekata svrstao sport i rekreaciju, zdravlje za  građane. Prije svega rekreacija za treću dob i školski programi. Opara se zalaže za bezuvjetno provođenje Zakona o športu, obećava povećanje financiranja sporta sa sadašnjih 7,44 posto na iznad 10 posto proračuna tijekom cijelog mandata. Sportsku politiku nazvao je "Šport za sve". Želi uspostaviti jasne i transparentne kriterije izvrsnosti. Svaka osnovna škola dobit će sportsku dvoranu, a financirale bi se iz državnog proračuna i EU fondova. Sportska zaklada osigurat će financijsku potporu sportašima za sudjelovanje na velikim natjecanjima. Obnovit će se postojeći sportski objekti. Produžetak sezone mogao bi se realizirati kroz organizaciju značajnih svjetskih sportskih priredbi. Opara podržava projekt Naš Hajduk.