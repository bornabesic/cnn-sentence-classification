U Klubu zastupnika HDZ-a od jutra je vrlo živo, a premijer Andrej Plenković je nakon jutrošnjeg sastanka sa zastupnicima svoje stranke u Maloj vijećnici otišao u prostorije HDZ-ova Kluba koje nije napuštao. Iako se prijepodne neslužbeno moglo čuti kako će premijer izići na hodnik i dati novinarima izjavu, to se do sada još nije dogodilo. U prostorije kluba tako cijeloga dana ulaze i izlaze kako zastupnici HDZ-a tako i HDZ-ovi ministri u vladi. Odmah ujutro s premijerom se sastao od Mosta i oporbe prozivani ministar financija Zdravko Marić. Viđeni su tamo i ministrica gospodarstva i potpredsjednica vlade Martina Dalić, ministrica kulture Nina Obuljen, ministar rada i mirovinskog sustava Tomislav Ćorić i brojni drugi. Novinarima se oko podneva u ime HDZ-a obratio potpredsjednik Sabora Željko Reiner koji je, komentirajući aktualnu krizu vlasti, kazao kako trenutno uopće nije važno ima li HDZ većinu u Saboru te da je ključni problem to što postoji većina koja želi opozvati predsjednika Sabora koji ne želi otići. 