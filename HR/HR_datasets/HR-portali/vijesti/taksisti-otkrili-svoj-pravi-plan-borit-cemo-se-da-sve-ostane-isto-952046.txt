Screenshot: HRT U TEMI dana na HRT-u gostovali su Davor Tremac, generalni menadžer Ubera za jugoistočnu Europu, Petar Dragić iz Cammea i Jozo Kovačević, predsjednik Udruženja Radio Taxi Zagreb.   Jozo Kovačević, predstavnik taksista koji se najviše protive Uberu rekao je da Uber ne radi zakonito i da će se oni boriti da sve ostane kako je.   "Kod Ubera nije ništa po pravilu, ne po mom mišljenju, nego po mišljenju zakonodavca. Država je propisala zakone", rekao je Jozo Kovačević u ime taksista.   "Nama ljudi kradu kruh", dodao je Kovačević koji je onda pročitao definiciju taxi prijevoza da dokaže da Uber to radi.   "Mi radimo istu stvar, a oni se trude da je predstave na drugi način da bi dobili drugačiji oblik prijevoza. Mi ćemo se boriti da autotaksi prijevoz ostane pod istim uvjetima kao što je do sada bilo", rekao je Kovačević. Cammeo nema problema s liberalizacijom  Petar Dragić iz Cammea rekao je kako oni nemaju problema s liberalizacijom.   "Moram reći da Cammeo već deset godina otkad poslujemo zagovaramo liberalizaciju. Mi smo od nule došli do 300 vozila", rekao je predstavnik Cammea.   "Trebali smo zaposliti još 1000 ljudi, smatramo da prostora ima. Gospoda iz Ubera su u godinu dana doveli 1000 vozila, tu trebamo izjednačiti stvari", dodao je Petar Dragić.   Tremac iz Ubera objasnio je što oni točno žele.   "Mi smo i za liberalizaciju taxi tržišta jer smatramo da je ograničavati poduzetnike da se bave i tom djelatnošću besmisleno. Vidimo i na primjeru Cammea koliko imaju potencijala za rast. Da im se daju dozvole, mogli bi poduplati broj vozača. Isto tako, zalažemo se za regulaciju uberovih partnera vozača. Međutim, i dalje će taksisti imati neke privilegije kao što je stajanje na stajalištima. Bitno je napomenuti zašto govorimo taxi i partneri vozači. To je možda slično, ali je jedna značajna razlika- u tehnologiji. Tehnologija im omogućava da jednako zarađuju uz niže cijene", rekao je Tremac.  Predstavnik taksista rekao je kako ima primjedbe što je uopće Davor Tremac član radne skupine osnovane od strane Ministarstva prometa, a kojoj je cilj riješiti ovaj problem.   "Čovjek koji je na čelu tvrtke i čija tvrtka ne radi i krši zakon ne bi smio član takve skupine. Kao da sam ja ubio nekog pa donosim zakon po kojem ću ja odgovarat", rekao je Kovačević dodavši da je neravnopravna tvrtka.   "Nas ima 2200 u Hrvatskoj obrtničkoj komori, toliko je i naših obitelji. Njegovih 1000 vozača, to je protuzakonito, nitko im ne brani da se jave sad na natječaj za sto vozila, u čemu je problem", rekao je Kovačević koji poziva institucije za koje se nada da će "čuti njihov vapaj". "Taksisti su uvijek poštovali zakon"  "Trideset osam godina sam taksista, uvijek je to bilo prenormirano, uvijek smo mi taksisti poštovali zakon. Mi sada brojimo oko 850 vozača u našem udruženju, 2200 je pod HOK-om, svi mi imamo sve potrebno za vožnju taksija. Sve ono što treba mi ispunjavamo. Onda neka tvrtka koja se hvali milijardama dolara dolazi nama uzeti posao nezakonito", rekao je Kovačević.   Davor Tremac konstatirao je da nema potrebe za nekim ograničavanjem.   "Samim ograničavanjem poduzetnika da rade na tržištu dajemo nekome monopol, dajemo kontrolu cijena maloj skupini ljudi, cijena za korisnike će rasti. Zašto bi ograničavali koliko pekara ima u jednoj ulici? To je suludo. A za taksi je normalno da se ograničava, to je suludo", rekao je Tremac.  "Zakon dopušta i prepoznaje drugu djelatnost, najam vozila sa vozačem. To nije regulirano, mi želimo da se to regulira", dodao je Tremac.   Kovačević je rekao da ipak neće biti blokade, iako je prošli tjedan najavljeno suprotno.   "Mi smo se do sada borili zakonskim sredstvima, i od sada ćemo. Ja ne najavljujem nikakve prosvjede, ako i budu, bit će mirni prosvjedi. Vjerujem da će se prepoznati naš vapaj, mi smo ugroženi, razni hohštapleri dođu. Da radim protuzakonito, ja bih se sakrio pod zemlju".   "Naravno da nisam hohštapler. Mislimo da prihodi taksistima nisu pali", odgovorio je Tremac na optužbe da su hohštapleri.   "Spustite uvjete za taksi, onda svi mogu biti taksisti", zaključio je predstavnik Cammea.