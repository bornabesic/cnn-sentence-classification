Foto: Hina, YouTube SLOVENSKO Udruženje novinara i publicista (ZNP), blisko političkoj desnici, osudilo je javnu televiziju jer je smijenilo novinara Igora Pirkoviča zbog njegova razgovora s "kontroverznim" hrvatskim pjevačem Markom Perkovićem Thompsonom.  Razgovor s Perkovićem u emisiji "Tednik" objavljen je dva tjedna prije nego što mu je mariborska policija zabranila održavanje koncerta u tome gradu pod izlikom "sigurnosnog rizika" i mogućeg sukoba njegovih fanova i protivnika, unatoč dominantnim ocjenama da je zabrana imala političke konotacije.  "Ogorčeni smo i zabrinuti što su urednika Pirkoviča nakon neizdrživih pritisaka prisilili na ostavku. Pogrom nad slobodnim izražavanjem i uredničkom autonomijom i nezavisnošću tako je ispunio svoj cilj", navodi udruga koju valja razlikovati od Društva novinara Slovenije (DNS), asocijacije  koju je učlanjena većina djelatnika u medijima u Sloveniji.  Ocijenili su da je intervju Pirkoviča s Thompsonom bio sasvim korektan i objektivan. Pirkovič je dao šansu hrvatskom pjevaču da kaže kako nisu točne optužbe da širi govor mržnje, što se pisalo u slovenskim medijima, te da nije "zagovornik NDH" ili "ekstremni desničar" već domoljub koji voli svoj narod.  "Ovako neargumentiranog pogroma nad televizijskim prilogom koji je bio i u javnom interesu ne možemo se prisjetiti", navode novinari i publicisti iz spomenute udruge. Kritizirali Ivu Goldsteina  "Pirkovičev intervju s Thompsonom  očito je vodstvu televizije poslužio samo kao sredstvo za obračun s novinarima koji rade u sprezi s onima koji brane pravila navodne političke korektnosti", ocjenjuje udruga ZNP.  Udruga upozorava na dvojake kriterije javne televizije jer su Perkovićev intervju proglasili opasnim i neizbalansiranim prilogom, a u povodu obilježavanja sjećanja na Josipa Broza Tita u udarnim večernjim terminima prikazivali su emisije o bivšem jugoslavenskom "diktatoru", poput dokumentarnog filma bosanskog autora o "Titovim gradovima" i intervjua s Ivom Goldsteinom zbog njegove nove knjige o Titu, tvrde slovenski novinari i publicisti iz ZNP-a.  Goldstein  se u intervjuu pokazao "potpuno nekritičan" prema Titu i njegovu bivšem režimu, prema kršenju ljudskih prava i masovnim zločinima koji su se događali za njegove vladavine, navodi društvo slovenskih novinara i publicista u  reakciji na iznuđenu ostavku urednika na Slovenskoj televiziji.