Beogradska policija u petak je na Brankovom mostu uhitila crnogorskog državljanina Milana Dabovića (29) koji je u vozilu imao 2,4 kilograma kokaina, saznaje Blic. Milan Dabović je brat poznatih košarkašica Milice i Ane Dabović, koje su bile dio brončane srpske reprezentacije iz Rija i zlatne s Europskog prvenstva u Budimpešti prošle godine. Zbog ove akcije Službe za borbu protiv organiziranog kriminala, Brankov most je bio blokiran, što je izazvalo prometni kaos u centru Beograda. Milan Dabović je drogu prevozio u autu švicarskih registracija: - Nakon višemjesečnog rada, policijski službenici blokirali su na Brankovom mostu automobil marke "Smart", švicarskih registarskih oznaka, kojim je upravljao M.D. i prilikom pretresa vozila pronašli su dva paketa s bijelim prahom za koji se sumnja da je kokain. Osumnjičeni će uz kaznenu prijavu zbog postojanja osnovane sumnje u počinjenje djela neovlaštene proizvodnje i stavljanje u promet opojnih droga biti priveden Višem javnom tužilaštvu u Beogradu - izvijestio je MUP Srbije.