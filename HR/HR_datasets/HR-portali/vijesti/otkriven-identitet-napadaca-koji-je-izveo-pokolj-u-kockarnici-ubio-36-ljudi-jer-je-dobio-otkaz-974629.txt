Foto: FAH  BIVŠI djelatnik filipinskog ministarstva financija, koji je bio u velikim dugovima zbog kockanja, stoji iza napada na kockarnicu u Manili u kojemu je ubijeno 36 ljudi, priopćila je policija u nedjelju, a prenose svjetske novinske agencije.  Osumnjičeni Jessie Carlos (42), otac troje djece, dobio je otkaz u ministarstvu, rekao je šef policije u filipinskoj prijestolnici Oscar Albayalde.  "Ovo nije teroristički čin nego se radi o napadu samo jednog čovjeka kao što smo i tvrdili", rekao je Albayalde.  "Po riječima njegove obitelji, on je bio u velikim dugovima zbog ovisnosti o kockanju".  Na snimkama nadzornih kamera u kockarnici u hotelskom kompleksu Resorts World Manila vidi se naoružani napadač kako puca u strop i zatim pali kockarske stolove. Svih 36 osoba umrlo je od gušenja dimom.  Policija je nakon napada odmah priopćila kako smatra da je bila riječ o pokušaju pljačke unatoč tome što je Islamska država preuzela odgovornost za napad.  Osumnjičeni je pucao na policajce koji su ga pokušavali uhititi prije no što se zapalio u hotelskoj sobi u hotelu, rekao je Albayade.