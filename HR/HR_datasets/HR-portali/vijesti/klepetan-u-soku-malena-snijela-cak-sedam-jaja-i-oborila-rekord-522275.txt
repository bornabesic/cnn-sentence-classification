Mila moja, pa što je to? Nisi ti kokoš da sneseš toliko jaja. Bit će dječice, morat ću tražiti socijalnu pomoć od države da ih prehranimo, tepao je Stjepan Vokić Malenoj dok ju je ljubio. Roda Malena i rodan Klepetan iz Brodskog Varoša u Slavonskom Brodu uživaju u ljubavi i čekaju prinove iz ovogodišnjeg legla. U gnijezdu je sedam jaja, a prvi ptići očekuju se sredinom svibnja. Rode obično snesu pet jaja, pa se Stjepan (70) iznenadio. Donio je punu zdjelicu isječenog najboljeg mesa i stavio je pred Malenu, a onda rekao Klepetanu: – Odi didi i tebe ću nahraniti, ne boj se nećemo ti ništa. On se nije dugo dvoumio. Došao je uzeti meso koje mu je Stjepan stavio nedaleko od gnijezda. Pritom je dopuštao da ga Stjepan miluje i vida mu ranu na nozi koju je zadobio u tučnjavi s mlađim rodanom kojeg je zatekao u gnijezdu Malene kad se vratio iz Afrike. Stjepan je naposljetku zaključio kako zapravo ne treba čuditi da Malena ima toliko jaja, kad je ovog proljeća imala dvojicu. - Prvi put ove godine, kad je Klepetan došao, nije htio doći do mene jer je prvo morao spasiti bračnu zajednicu. Nakon što je pretukao uljeza i otjerao ga, sletio je na igralište, a za njim i Malena. Išao je prema meni, Malena mu je presjekla put, okrenula se prema meni i sagnula glavu, kao da se ispričavala što je to napravila s mladim ljubavnikom. Ali kako to biva i kod nas ljudi, krevet ih je pomirio - u šali kaže Stjepan. Brine ga što će biti ako budu imali više mladih ptića koje neće moći prehraniti jer u blizini nema hrane za njih. - Najvjerojatnije će doći do guranja u gnijezdu, jači ptići će izbaciti najslabijeg, morat ću paziti ako se to dogodi da i njemu pomognem - rekao je Stjepan dodavši kako je na izmaku mogućnosti da financira troškove skrbi oko Malene. Svi koji žele pomoći mogu Stjepanu uplatiti novac U Privrednoj banci Zagreb na broj računa IBAN:HR3423400093103869346 