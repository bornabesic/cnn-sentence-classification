Korist od najavljene prodaje 25 posto HEP-a očekuju i hrvatski branitelji. Iako to od 2010. nije zakonska obveza, nego tek mogućnost koju Vlada ima na raspolaganju, čelnici braniteljskih udruga očekuju da će Andrej Plenković, za razliku od Zorana Milanovića, prijenosom HEP-ovih dionica u Fond hrvatskih branitelja pokazati pozitivan odnos prema braniteljima. Predsjednik Udruge specijalne policije Josip Klemm traži i da se prijenos dionica privatiziranih tvrtki vrati kao zakonska obveza. – Braniteljima je dosta obećanja. Bilo bi dobro da se zakonom vrati tih sedam posto. Ovako ovisimo o obećanjima političara, branitelji moraju moliti za svoja prava. Vrati li se takva odredba u zakon, više nitko neće moći reći, “e, sada branitelji slušaju pa ćemo im nešto dati” – kaže Klemm. Dodaje i kako HDZ sada, dok je na vlasti, ima prigodu dokazati proklamiranu skrb za braniteljsku populaciju. Prijenos dionica HEP-a u Fond branitelja očekuje i Josip Đakić, predsjednik Udruge hrvatskih ratnih vojnih invalida Domovinskog rata i HDZ-ov saborski zastupnik. – Nadam se da će se od prodaje HEP-a izdvojiti sedam posto za branitelje, a očekujemo i prijenos dionica ili novca od privatizacije Croatia osiguranja, u kojem država još ima 28 posto udjela, a branitelji nisu dobili ništa – kazao nam je Đakić. Upozorava da bi, ne poduzme li Vlada ništa, u pitanje mogla doći opstojnost braniteljskog fonda, iz kojega se stipendiraju djeca poginulih branitelja. Ne misli, međutim, da bi Vladu na to trebalo obvezati zakonom. – Takav zakon bio je potreban za one koji nisu razumijevali potrebe hrvatskih branitelja, no oni su prošlost. Vlada i bez toga može pokazati dobru volju, brigu i skrb za branitelje. Nadam se i vjerujem da će se to i dogoditi, da ćemo naći najbolje rješenje – kaže Đakić. Potvrdio je da o prijenosu dionica privatiziranih tvrtki namjerava razgovarati s resornim ministrom Tomom Medvedom, kao predstavnik saborskog Odbora za veterane u Fondu branitelja. Od kada je 2003. osnovan, zamišljeno je da će se braniteljski fond puniti dionicama privatiziranih javnih poduzeća. U Fond je preneseno po 7% HT-a i Ine, a baš je prodaja braniteljskih dionica MOL-u omogućila da postane najveći pojedinačni vlasnik u Ini.  >> Martina Dalić odgovorila na pitanje hoće li Most blokirati prodaju četvrtine HEP-a za kupnju Ine 