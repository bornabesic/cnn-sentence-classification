Salmonela je pronađena i u ćevapima od teletine. Riječka podružnica Hrvatskog veterinarskog instituta (HVI) potvrdila ju je na uzorku iz trgovine Konzuma Rijeka (Osječka 71), nakon provedenog monitoringa hrane životinjskog podrijetla, priopćilo je Ministarstvo poljoprivrede. A kao i u slučaju s 11 tona zaražene piletine iz Lidla, koja je ovih dana alarmirala javnost, ni ćevapčića koji su u tijeku uzorkovanja bili u prodaji, do dovršetka analize više nije bilo jer im je u međuvremenu istekao rok valjanosti ili su prodani. Ističe se kako su proizvedeni 10. studenoga u količini od 32,5 kg, a nakon jučer dovršene analize u tijeku je inspekcijski nadzor u trgovini radi utvrđivanja sljedivosti proizvoda kao i postupaka samokontrola objekta. – Nakon potvrđene prisutnosti Salmonella spp. u navedenom pripravku, u HVI Zagreb obavit će se serotipizacija o kojoj se vrsti salmonelle radi kako bismo imali više podataka o situaciji na terenu – kažu iz ministarstva. Na udaru inspekcija Iz Konzuma su promtno reagirali isprikom te molbom kupcima da im vrate proizvod ako ga još imaju. Poduzete su dodatne mjere u cijeloj maloprodajnoj mreži kako bi se potvrdilo da je riječ o izoliranom slučaju, priopćili su. No kako javnost, nakon potencijalno salmoneloznih jaja iz Kauflanda, a potom i salmonelozne piletine i pačetine iz Lidla te ćevapa iz Konzuma, traži odgovor je li ono što jedemo dovoljno sigurno po naše zdravlje, a analize koje do dokazuju dovoljno transparentne, neslužbeno doznajemo kako su na pojačanom udaru veterinarske inspekcije ovih dana brojni trgovački lanci. Da inspekcija provjerava i Mesnu industriju Braća Pivac, koja je uvezla sporna jaja te piletinu iz Poljske, potvrdio nam je jučer član uprave Neven Pivac, ističući da bi on volio da inspekcije i kod njega i kod drugih budu stalno. Industriju Pivac proziva se kao jednog od najvećih uvoznika mesa, iako u portfelju imaju i PPK Karlovac, Vajdu, pršutanu u Vrgorcu, dvije farme s 2500 bikova u tovu... No, Neven Pivac i ne skriva da puno uvoze jer su veliki, godišnje imaju 1,5 mlrd. kuna prometa, a na hrvatskom tržištu, ističe, fali im robe. U EU kupac diktira uvjete – Da mi ne uvozimo, sve bi bilo puno skuplje jer je hrvatska proizvodnja nedostatna, a kad se ono što se prodaje bude prodavalo po tržišnim i burzovnim cijenama, mi ćemo prvi otkupiti svu tu robu i platiti je odmah ili za najviše tri dana – ističe Pivac, dodajući kako paze što uvoze. Jaja koja su uvezli za Kaufland došla su od proizvođača koji proizvodi 6,5 mil. jaja dnevno za cijelu EU, a isto je i s piletinom zbog koje je Lidl sam sebe prijavio, objašnjava. Većina domaćih proizvođača u Hrvatskoj smatra, pak, kako im i Pivac lomi granu na kojoj sjede. Piletina ili jaja s bilo koje EU, pa i poljske farme do Hrvatske ne prolaze nikakvu kontrolu jer se podrazumijeva da su iz registriranog objekta pod kontrolom. Kupac ili distributer eventualno sa sobom treba imati račun i otpremnicu ako ga zaustavi policija, špediciji se prijavljuje samo kako bi izbjegao dvostruko oporezivanje, a potom sam odgovara za ono što stavlja na tržište. – Kod nas jeftina roba diktira uvjete, a kad naš proizvođač izvozi na unutarnje europsko tržište kupac – kaže nam Ivo Delonga iz Euroinspekt Croatije, stranci traže hrpu potvrda, kakve naši uvoznici gotovo nikad ne traže. Austrijanci, Britanci... traže potvrde da je roba pregledana mikrobiološki, na GMO, da je hranjena sojom iz dunavskih ‘GMO free’ zemalja, a ne brazilskom, da je slobodna od salmonele, teških metala, pesticida... kako bi zaštitili svoje proizvođače i tržište. I mi to možemo, umjesto da se držimo floskula EU, upozorava Delonga. Distributeru koji stiže u registrirani objekt ili farmu s EU brojem ne treba ništa osim računa i otpremnice u slučaju da šleper zaustavi policija. Podrazumijeva se da je roba iz tog objekta pod samokontrolom i veterinarskim nadzorom te hrvatska strana obično i ne traži dodatne provjere. Na carini ili špediciji (na primjer Bregani, Jankomiru... ) roba se prijavljuje samo kako bi se izbjeglo dvostruko oporezivanje (u zemlji porijekla i zemlji uvoznici). Nema obveze nikakve kontrole na granici RH, nema ni obveze prisutnosti veterinarske inspekcije kod istovara takve pošiljke u RH.      Trgovački lanac koji zaprima robu podatke o pošiljci u roku od 24 sata upisuje u *VETIS aplikaciju Veterinarske uprave u kojoj se evidentira sirovina/hrana koja je ušla u tvrtke koje posluju s hranom. Na samom je trgovcu ili nekom drugom kupcu da hranu da na provjeru i brine se da je sigurna.      Veterinarska uprava ispostavlja račun uvozniku, 16 kuna po toni svježeg mesa i 10 po toni mesnih proizvoda. Novac prema uredbi 882 EU služi za financiranje dijela službenih kontrola kako bi se rasteretio proračun, a one bi se u velikim sustavima trebale obavljati dva, a u malima jednom mjesečno.      