Političku krizu u Hrvatskoj, uzrokovanu raspadom koalicije HDZ-a i Mosta, pažljivo prate u susjednoj Sloveniji, gdje i nakon današnjeg neizglasavanja nepovjerenja ministru financija Zdravku Mariću mediji u četvrtak procjenjuju da nije sasvim razriješena. Današnje zasjedanje Sabora, kada prijedlog oporbe i Mosta za razrješenje Marića nije dobio potrebnu većinu, Slovenski radio popodne je nazvao pravim "političkim trilerom" te naveo da su moguća dva raspleta - manjinska vlada koju, kako navodi, zbog političke stabilnosti želi premijer Andrej Plenković, koji istodobno naglašava da je spreman i na eventualne prijevremene izbore, ili pak samoraspuštanje Sabora, kako je predložio Most. Slovenski mediji citiraju i izjave Plenkovića i Petrova, čelnika Mosta koji je dao iznuđenu ostavku na položaj predsjednika Sabora, u kojima Petrov dosadašnjeg koalicijskog partnera i šefa vlade optužuje za izazivanje krize i odriče mu "legitimitet" za vođenje vlade jer u Saboru više nema jasne većine, te izjave Plenkovića kako se pokazalo da je oporba bez argumenata zahtijevala opoziv ministra Marića te da se radilo o pokušaju destabilizacije vlade. Mariborski list "Večer" navodi da je sada glede daljnjeg razvoja političke situacije u Hrvatskoj "sve otvoreno" pa su mogući skori novi prijevremeni izbori, ali i manjinska vlada koju će voditi HDZ. Slovenski komentatori mnogo pažnje u sadašnjoj situaciji posvećuju političkim odnosima u Hrvatskoj i s obzirom na očekivanja da će se sa vladom u Zagrebu uspostaviti pregovori o problematici Agrokora i Mercatora, njegove slovenske tvrtke kćeri, jer navode da je upravo to i bio razlog zašto je vlada premijera Mire Cerara prošlog tjedna prihvatila "lex  Mercator", koji će joj formalno omogućiti praćenje poslovnih transakcija između prezaduženog koncerna i slovenskog robnog lanca koji je u njegovu vlasništvu. 