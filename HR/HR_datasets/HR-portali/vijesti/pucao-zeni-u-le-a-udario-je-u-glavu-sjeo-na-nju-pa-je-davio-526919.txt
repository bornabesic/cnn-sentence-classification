Zbog pokušaja teškog ubojstva i prijetnji, istražna sutkinja Županijskog suda u Varaždinu pritvorila je 48-godišnjeg muškarca zbog opasnosti od utjecaja na svjedoke u istrazi i opasnosti od ponavljanja kaznenih djela. Protiv njega  se pokreće istraga. Sumnjiči ga se da je 29. svibnja ove godine u kuhinji obiteljske kuće u Kapeli Podravskoj kod Ludbrega, napao svoju izvanbračnu suprugu. S ciljem da je ubije, u alkoholiziranom stanju ju je ranije često verbalno i fizički napadao. Tog dana je iz malokalibarske puške ispalio hitac u njezina leđa  koji ju je pogodio u desnu stranu grudi. Nakon što je jadna žena pala na pod, šakom ju je udario u glavu, sjeo na nju i počeo je daviti rukama. U njegovom naumu da je ubije, spriječio ga je ženin bratić koji je potom ušao u kuhinju. Muškarac je u tom trenutku prestao daviti ženu, a prema njezinom bratiću je uperio pušku te ga istjerao iz kuhinje.