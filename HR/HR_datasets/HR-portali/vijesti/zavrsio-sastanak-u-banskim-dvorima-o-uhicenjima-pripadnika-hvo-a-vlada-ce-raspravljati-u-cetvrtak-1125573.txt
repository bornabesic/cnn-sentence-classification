Na sjednici Vlade u četvrtak bit će poznato što hrvatske vlasti poduzimaju u vezi uhićenja pripadnika Hrvatskog vijeća obrane (HVO) u Orašju, doznaje se u srijedu poslijepodne nakon dvoipolsatnog sastanka u Banskim dvorima. – Danas smo valorizirali sve aspekte ove situacije, a sutra ćete na sjednici Vlade čuti malo više što Republike Hrvatske radi u interesu rješavanja ovog pitanja – kazao je nakon sastanka ministar pravosuđa Ante Šprlje. I ministar branitelja Tomo Medved novinarima je rekao da će u četvrtak na sjednici Vlade dobiti informaciju što se konkretno čini u tom slučaju. Da se u Banskim dvorima raspravlja o nedavnim uhićenjima bivših pripadnika HVO-a u Orašju, prvi je, dolazeći u Vladu oko 13 sati, otkrio ministar unutarnjih poslova Vlaho Orepić. Izjave nije želio davati glavni državni odvjetnik Dinko Cvitan, kao ni ravnatelj SOA-e Daniel Markić. Sud Bosne i Hercegovine odredio je u srijedu jednomjesečni pritvor za deset bivših pripadnika HVO-a s područja Bosanske Posavine koji su u ponedjeljak uhićeni pod sumnjom da su odgovorni za ratne zločine. Među uhićenima je i Đuro Matuzović (64), umirovljeni general HVO i organizator obrane na području Orašja i ratni zapovjednik oraškog Zbornog područja. Tereti ih se za zločine počinjene na teritoriju pod nadzorom HVO-a nad osobama srpske nacionalnosti tijekom 1992. i 1993. – Premijer Andrej Plenković nije znao da postoji mogućnost bilo kakvih uhićenja hrvatskih časnika u Orašju ni prije ni za vrijeme boravka u BiH –  kratko su za 24sata priopćili iz Vlade. Miljavac: Još 2014. smo znali da bi se mogao pokrenuti proces  Pavao Miljavac, predsjednik Hrvatskog generalskog zbora, smatra da bi ova uhićenja u Orašju mogla imati političku konotaciju i da je Hrvatska još 2014. znala da bi se mogao pokrenuti proces protiv desetorice Hrvata iz BiH. – Tada je iz BiH prema Zagrebu odaslan zahtjev za međunarodnom pravnom pomoći za 22 osobe, među njima su i uhićeni. To je stavljeno na stranu, nitko nije reagirao – kazao je Miljavac za Tportal. Napominje kako je prije upozoravao da je u obradi veći broj ljudi.  – Više od 900 osoba je u obradi. Hoće li biti svi hapšeni, ne znam – kazao je Miljavac. >> Sud BiH odredio pritvor bivšim pripadnicima HVO-a iz Orašja! >> Bosanska Posavina u strahu: Sutra mogu uhititi cijelo Orašje 