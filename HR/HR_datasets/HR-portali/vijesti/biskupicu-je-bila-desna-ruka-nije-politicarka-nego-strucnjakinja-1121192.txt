Da bi se javnu službu uistinu obavljalo u interesu javnosti, treba puno slušati, ali treba imati i koga slušati. Tako se u prosincu 2011. od službovanja u Ministarstvu kulture, gdje je provela pet godina kao pomoćnica ministra i državna tajnica, oprostila Nina Obuljen Koržinek, doktorica znanosti, diplomirana violinistica i profesorica francuskog jezika i književnosti. Danas Nina Obuljen Koržinek radi kao znanstvena suradnica u Institutu za razvoj i međunarodne odnose, a pod svjetla reflektora dospjela je kao moguća nova ministrica kulture u Vladi Andreja Plenkovića. Europske kulturne politike Čim je njezino ime kao nasljednice Zlatka Hasanbegovića počelo puniti medijske stupce, na njezinu adresu pristigle su kritike jednog dijela braniteljske populacije. Što su mediji više isticali da je Nina Obuljen Koržinek prihvatljiva i ljevici i desnici, to su optužbe bile glasnije. Ukratko, najviše je optužuju zbog podrške Hrvoju Hribaru, ravnatelju HAVC-a, u kojem je ona članica Upravnog vijeća. A tko je zapravo Nina Obuljen Koržinek? Riječ je o Dubrovčanki, kćeri nekadašnjeg ratnog dubrovačkog gradonačelnika Nikole Obuljena, nekonfliktnoj, dobro obrazovanoj osobi i jednoj od prvih suradnica bivšeg ministra kulture Bože Biškupića koji je stvarni arhitekt današnjeg hrvatskog kulturnog sustava, kojem, doduše, hitno trebaju temeljite promjene. No, postoje ministri rušitelji, ali ministar Biškupić bio je graditelj, u čemu mu je stručno i pravno pomagala baš Nina Obuljen Koržinek, osoba koja se bavila ulaskom Hrvatske u Europsku uniju, ali i proučavala europske kulturne politike. Razlike nisu prepreka Iz Biškupićeve invazivne kulturnjačke kuhinje, u čemu je svoju ulogu imala i Nina Obuljen Koržinek, proistekao je i famozni HAVC, kao institucija koja je trebala depolitizirati odlučivanje u tako važnoj kulturnoj industriji kao što je to filmska. A da se od filma može živjeti, dokazuju brojne koprodukcije i snimanja u Hrvatskoj, što je i HAVC-ova zasluga. Dok je bila u Ministarstvu kulture, Nina Obuljen Koržinek bavila se medijskom politikom, kasnije je dvije godine predsjedala Programskim vijećem HRT-a, ali nije imala gard političarke, nego stručnjakinje. Ono što je kod nje neupitno, to je poštovanje europskih demokratskih vrijednosti i standarda ponašanja i u politici i izvan nje. Obuljen Koržinek često se može vidjeti na kulturnim događanjima najšireg spektra, prije par godina predstavljala je iznimno kritičnu knjigu blogova Vitomire Lončar te nedavno došla i na njezin javni oproštaj od Zagreba. Nina Obuljen Koržinek nije isključiva i nije fatalistički zaronjena u prošlost, političke razlike nisu joj nepremostiva prepreka. Bila je i jedan od koordinatora dubrovačke kandidature za europsku prijestolnicu kulture, iako je taj projekt formalno vodio dubrovački gradonačelnik suprotnog političkog predznaka. Da se Ministarstvo kulture devastira punih pet godina, nije tajna, a tu devastaciju može prekinuti samo snažna, neovisna osoba koja će imati vrhunske diplomatske sposobnosti (u Dubrovniku se s njima rađaju), moćno političko zaleđe, ali i barem jedan posto proračuna.  >> Evo koliko i koja ministarstva će imati Vlada Andreja Plenkovića! 