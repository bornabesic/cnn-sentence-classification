Davor Ivo Stier jedan je od tek nekolicine hadezeovaca koji su s “bruxelleske” fronte utabali put kojim je poslije Andrej Plenković tako hitro preuzeo vodstvo HDZ-a i polučio izbornu pobjedu. Stiera se smatra ideologom stranke, a nakon preuzimanja vlasti u stranci i državi avanzirao je i kao politički tajnik stranke i kao ministar vanjskih poslova. Pozicije su to koje dokazuju da je Plenković Stiera držao “desnom rukom”. Dvadesetak je dana prošlo otkako je Plenković udaljio mostovce iz Vlade i pet je dana do održavanja lokalnih izbora. A Stier s “bruxelleske” fronte šalje javnu poruku koja je zbunila sve. Da mu je žao što je puklo s Mostom i da je najpoštenije da se ide na nove parlamentarne izbore. Javnost će shvatiti Stierov istup kao izravnu kritiku Plenkovićevih poteza, možda i kao ucjenu da se prestane pregovarati o novom preslagivanju. Što bi značilo da Stier ne vidi, nakon raskida s Mostom i propalih pregovora s HSS-om, da HDZ ima svjetonazorski odgovarajućeg saveznika. Moguće da Stier ovako poručuje da se on ne slaže s preslagivanjem koje bi išlo lijevo od spomenutih (Most-HSS). No ovdje nije problem u Stierovu stavu i mišljenju. Ovdje je problem u Stierovu tajmingu. Nitko neće vjerovati da je on ispalio ovaj hitac iz Bruxellesa sada i slučajno. Što bi pak onda značilo da je išao svjesno otežati i Plenkoviću i HDZ-u uoči izbora. Što u normalnoj stranci osoba koja je, valja ponoviti, i politički tajnik stranke – neće učiniti javno, nego prvo u “četiri oka”. Pa, ako treba, onda i u više očiju, ali još daleko od javnosti. No Stier je unio nemir u ionako uznemirenu stranku i još više zakomplicirao odnose. Zašto? To će valjda odgovoriti kada ga pitaju iz “centrale”. HDZ-u sad ostaje tek da proba ne dramatizirati ovo “iskakanje” jer izborna nedjelja je tu. Nego da kaže da su i rekli da su “izbori ionako jedno od tri moguća rješenja situacije”. Bez obzira na to je li Stier u pravu, činjenica je da je to mogao reći odmah ili čekati da prođu izbori. Ovakvo naglo distanciranje mnogi će doživjeti i kao destrukciju.      