Saborski zastupnici u ponedjeljak točno u podne glasovat će o samoraspuštanju Sabora. A odluka o raspuštanju Sabora stupit će na snagu 15. srpnja. Time se želi izbjeći da novi izbori budu održani u srpnju ili kolovozu, za vrijeme turističke sezone, s obzirom na to da od dana raspuštanja Sabora počinje teći i rok od minimalno 30, a maksimalno 60 dana za održavanje novih izbora. A s obzirom na izjavu predsjednice države Kolinde Grabar-Kitarović nakon provedenog prvog i posljednjeg, kako je kazala, kruga konzultacija nakon izglasavanja nepovjerenja premijeru, volja većina bit će i uvažena. Apel Reineru – Tijekom konzultacija nitko me nije uvjerio da ima 76 potpisa potrebnih za sastavljanje nove Vlade. S druge strane postoji natpolovična većina koja je za prijevremene parlamentarne izbore. S obzirom na tu činjenicu, uvažavajuću volju većine zastupnika, ali i hrvatskih građana, apeliram na predsjednika Hrvatskog sabora da se rasprava i odlučivanja održe što je moguće prije. Gotovo svi predsjednici parlamentarnih stranaka zalažu se da izbori budu početkom rujna. O njihovu i mišljenju građana vodit ću računa prilikom odluke kada će se točno održati izbori– poručila je predsjednica. Time je zadala poprilično jak udarac šefu HDZ-a Tomislavu Karamarku koji je svega desetak minuta ranije, kao zadnji u rasporedu, predsjednici kazao da se HDZ ne predaje i ne priznaje poraz, da imaju mandatara i da će u osam dana pokušati preokrenuti priču o 82 potpisa. – Osamdeset dva potpisa početak su jednog postupka, ali u tom vremenu još uvijek ćemo pregovarati s ljudima s kojima smo počeli pregovarati – kazao je nakon konzultacija Karamarko dodajući da su im izbori najneprihvatljiviji zbog troškova i gubljenja vremena, ali da će ih prihvatiti ako dođe to njih. Predsjednica je konzultacije održavala puna četiri sata i nakon njih zapravo donijela i jedinu ispravnu odluku s obzirom na to da joj se nitko osim čelnika Domoljubne koalicije, izuzev HSLS-a, te tri mostovca – Juro Martinović, Ivan Lovrinović i Ivica Mišić – nije izjasnio da je za pokušaj preslagivanja. Svi ostali jasno su kazali da su za nove izbore i da su dali ili će dati svoje potpise za raspuštanje Sabora. Kao i da smatraju da bi bilo dobro da se izbjegnu izbori u srpnju i kolovozu te da se na njih ide u rujnu, ili 4. rujna, dan prije početka školske godine, ili nedjelju kasnije, 11. rujna. – Smatramo da je 4. rujna najrazumniji datum (za izbore) kad već ne može ranije – rekao je nakon konzultacija predsjednik SDP-a Zoran Milanović. Potvrdio je i da je za samoraspuštanje Sabora do sada prikupljeno više od 80, dodajući da to nisu njegovi ni SDP-ovi potpisi, već su došli iz više izvora. A točan je podatak da je u saborsku proceduru upućeno deset zahtjeva za samoraspuštanje Sabora s ukupno 89 potpisa iako je u jednom trenutku zbog informacija iz saborskih službi izgledalo da je skupljen 91 potpis. Potpise su dali zastupnici bivše koalicije Hrvatske raste, IDS-a, HDSSB-a, HRID-a, Kluba zastupnika Bandić Milan 365, Mosta, manjinci (bez Šandora Juhasa), nezavisni Stipe Petrina i Gordana Rusak, reformist Radimir Čačić te Ivan Vilibor Sinčić. Iznenadilo je da su na koncu svoje potpise dali i bandićevci koji su do posljednjeg trena vjerovali u preslagivanje. Sabor je nastavio 3. sjednicu raspravom o izmjenama Zakona o ravnopravnosti spolova, ali je predsjednik Sabora Željko Reiner sjednicu oko 11 sati privremeno prekinuo na zahtjev oporbenjaka, koji su ga izvijestili o više od 80 prikupljenih potpisa za raspuštanje Sabora. Sabor se danas neće ponovno sastati, a glasovanje o raspuštanju održat će se u ponedjeljak u 12 sati. U nastavku pratite tijek događaja: 13.54 – Predsjednica Kolinda Grabar-Kitarović rekla je nakon konzultacija da je nitko od sugovornika nije uvjerio da uživa potrebnu potporu 76 ili više zastupnika za dobivanje statusa mandatara. – Mogu ustvrditi kako je natpolovična većina zauzela stav o potrebi raspisivanja prijevremenih izbora – rekla je predsjednica. Ustavni rok od 30 dana je nemoguće skratiti, rekla je, pa je apelirala na Reinera da se rasprava i odlučivanje o raspuštanju održe što je moguće prije. Gotovo svi predstavnici stranaka izrazili su želju da se izbori održe početkom rujna, dodala je, poručujući da će njihovo mišljenje uzeti u obzir pri odlučivanju. 13.24 – Tomislav Karamarko rekao je da su predsjednici rekli da imaju kandidata za mandatara i da će u osam dana pokušati preokrenuti priču o 82 potpisa. Poručio je da se ne predaju i da ne priznaju poraz. – Osamdeset dva potpisa početak su jednog postupka, ali u tom vremenu još uvijek ćemo pregovarati s ljudima s kojima smo počeli pregovarati – rekao je Karamarko, dodajući da su im izbori najneprihvatljiviji zbog troškova i gubljenja vremena, ali da će ih prihvatiti ako dođe to njih. – Ako su izbori, spremni smo i za izbore. Domagoj Ivan Milošević rekao je da u idućih sedam-osam dana treba smiriti strasti i razgovarati. Rekao je da su preuzeli odgovornost za disfunkcionalnu Vladu. 13.17 – Bivši predsjednik Ivo Josipović rekao je na HRT-u da u roku od 15 dana treba zahtjev doći na dnevni red i ako se Sabor raspusti, predsjednica mora raspisati izbore koji će se održati najkasnije u roku od 60 dana. Josipović je rekao da je dio političke pristojnosti da Reiner točku na dnevni red stavi što prije. – Ovo je kruna jedne loše političke postave. Imali smo vladu HDZ-a i Mosta koja nikako nije funkcionirala. Propast ove vlade i činjenica da praktično nije ništa učinila propast je i jedne i druge od ovih koalicijskih snaga – rekao je Josipović, dodajući da mu je simpatično što Most nije dopustio da HDZ ovlada policijom i sigurnosnim službama. 13.09 – Predsjednica RH obratit će se javnosti u 13.45, a ne 13.30 kako je ranije bilo najavljeno. 13.02 – Na konzultacije su ušli Tomislav Karamarko i Domagoj Ivan Milošević (HDZ). 12.55 – Zoran Milanović nakon konzultacija je rekao da bi sjednicu trebalo završiti danas jer nema smisla da se zastupnici ponovno okupljaju u ponedjeljak. – Smatramo da je 4. rujna najrazumniji datum (za izbore), kad već ne može ranije – rekao je Milanović, dodajući da je njihov stav da Sabor trebao raspustiti odmah, s trenutačnim datumom. – Kampanja će biti malo dulja, po meni nepotrebna – rekao je. Milanović je rekao da imaju "puno" potpisa, potvrdio je da ih ima više od 80, dodajući da to nisu njegovi ni SDP-ovi potpisi već su došli iz više izbora. Poručio je da ovo nije trenutak za veliku radost. – Pripravni smo za izbore, ali nismo sretni. Ne možeš biti sretan kad, na kraju krajeva, dovedeš do kraha jednog saziva Sabora, ali druge nije bilo. Treba taj prostor očistiti i izgraditi nešto bolje – rekao je Milanović. Rekao je da bi Reiner u 13.30 sati trebao okupiti ljude i dati raspuštanje na glasanje bez rasprave. – Naš stav su izbori, bit će teško, ali smo optimisti – rekao je Milanović. Drži da je predsjednica sklona tome da se izbori održe 4. rujna. – Mislim da je to nešto oko čega se svi slažu, to je dan prije početka škole – kazao je. Na pitanje novinara, odgovorio je da ga predsjednica nije pitala može li on kao čelnik najjače oporbene stranke okupiti novu većinu u Saboru, kao ni to hoće li većinu možda formirati s HDZ-om. – Nije. Nije. I inače se nije bavila takvim stvarima. To nije posao predsjednika – rekao je. 12.47 – Na konzultacije kod predsjednice RH upravo su došli Zoran Milanović, Milanka Opačić i Ranko Ostojić (SDP). 12.43 – Treba doći do raspuštanja Sabora. Naš je prijedlog da do raspuštanja dođe 15. srpnja kako bi se izbori održali početkom rujna – rekao je Miroslav Šimić (Most). Robert Podolnjak, Mostov potpredsjednik Sabora, rekao je da je dobra demokratska praksa da se izbori nikad ne održavaju u srpnju i kolovozu upravo zbog daleko nižeg odaziva jer mnogi građani nisu u mjestu prebivališta. Podolnjak nema informaciju o nastavku danas prekinute sjednice ni kada bi se ova točka mogla naći na dnevnom redu. – Zaključak je nas nekolicine potpredsjednika, gospođe Opačić, gospođe Pusić, a s tim se slažem i ja, da zatražimo od predsjednika akademika Reinera da sazove sjednicu predsjedništva Sabora na kojoj bismo donijeli odluku o tome da se sazove hitna sjednica i donesemo ovu odluku o raspuštanju Sabora. Mi smo taj stav prenijeli Uredu predsjednika i molimo da se održi sjednica predsjedništva Sabora – rekao je Podolnjak. 12.33 – Ivan Vrdoljak (HNS) rekao je kako 82 zastupnika traži raspuštanje Sabora te da žele da raspuštanje stupi na snagu 15. srpnja kako bi izbjegli da izbori budu u kolovozu. – Ako se svi koji sudjeluju u procesu slože, izbori će vjerojatno biti 4. ili 11. rujna – rekao je Vrdoljak. Poručio je da ovo nije trenutak za veselje već trenutak za ozbiljnost. 12.32 – Milan Bandić, uime stranke MB 365 – Stranka rada i solidarnosti, kaže kako bi izbori trebali biti što prije. – Koliko imam informacija, ići će se na raspuštanje Sabora, danas ili sutra, bez obzira na to što je sjednica Sabora prekinuta. Izbori trebaju biti što prije kako bi se agonija prekinula što prije. Ovaj cirkus treba prekinuti što prije – rekao je Bandić. 12.22 – Predstavnik mađarske nacionalne manjine Šandor Juhas i zastupnik romske nacionalne manjine Veljko Kajtazi također su se izjasnili za raspisivanje prijevremenih izbora. Šandor Juhas rekao je da su uz postojeću Vladu, ali da u ovom trenutku nema Vlade te da je većina za raspuštanje Sabora i nove izbore. – Narod u velikom postotku također želi nove izbore i ja se mogu složiti da bi bilo najbolje raspisati izbore početkom devetog mjeseca – rekao je Juhas dodajući da nije dao potpis za raspuštanje Sabora. 12.16 – HDZ-ov kandidat za mandatara Zdravko Marić izjavio je danas da ne bi spekulirao s brojem potpisa koje je prikupio HDZ za novu vladu, bitno je tražiti konstruktivno rješenje, a eventualna nova vlada ima dobar potencijal za znatan iskorak te za postizanje stabilnosti i poboljšanja na gospodarskom planu. Više čitajte ovdje. 12.07 – Silvano Hrelja (HSU) rekao je da je njihov klub potpisao za samoraspuštanje Sabora i da ta odluka stupi na snagu 15. srpnja. – Mislim da su održavanje i pokušaj stvaranja nove parlamentarne većine vrlo, vrlo, vrlo tanki, a takva vlada bila bi izuzetno nestabilna – rekao je Hrelja. – Mislim da što kraće, to bolje jer naši građani očekuju konkretno i brzo rješenje da znaju na čemu su, da se ova neizvjesnost jednostavno završi – rekao je Hrelja. 12.00 – Mostov zastupnik Miroslav Šimić objavio je da je predsjedniku Sabora predao 12 Mostovih potpisa za raspuštanje Sabora. – Da, predali smo potpise svih 12 zastupnika koji su članovi Kluba Mosta nezavisnih lista, koji podržavaju odluku o raspuštanju Hrvatskog sabora, odnosno na ovaj način šalju političku poruku da u nikakvim preslagivanjima, sastavljanju neke nove većine ne namjeravamo sudjelovati – kaže Šimić te dodaje da ne zna koliko je ukupno potpisa u Saboru skupljeno. Više čitajte ovdje. 11.40 – Boris Miletić (IDS) rekao je da su predsjednicu informirali da je njihov klub uputio prijedlog za samoraspuštanjem. – Mislimo da ovu agoniju jednostavno treba okončati – rekao je Miletić, dodajući da je raspisivanje novih izbora izlaz iz ove situacije. – Držim da kolovoz nije idealan za održavanje izbora jer bi nam trebao biti cilj što veći odaziv građana, stoga mislim da bi nam primjeren bio početak rujna – rekao je Miletić, ističući kao moguće datume 4. ili 11. rujna. 11.20 – Darinko Kosor (HSLS) rekao je da su za brze izbore. Na pitanje hoće li potpisati zahtjev za samoraspuštanjem Sabora, rekao je kako nema potrebe ako je već skupljeno dovoljno potpisa. – Hvala Bogu, riješili su nas problema – rekao je Kosor govoreći o oporbi. – Korektna smo stranka, ostali smo uz svoje partnere do kraja u dobru i zlu. Nismo bili članovi Vlade, nismo ni mogli utjecati na loše odnose. Žao nam je što je jučer došlo do ovoga u Saboru, što je premijer nakon samo tri i pol mjeseca morao biti smijenjen. To sigurno nije dobra slika za Hrvatsku ni za hrvatsku politiku – rekao je Kosor. 11.10 – Milorad Pupovac (SDSS) rekao je da su predsjednicu obavijestili da smatraju da je za RH nakon jučerašnjeg dana i sagledavanja odnosa i raspoloženja građana najbolje da se ide na prijevremene izbore. Klub je prije odlaska predsjednici urudžbirao potpisani zahtjev za samoraspuštanjem. – Smatramo da je to neophodno što je moguće prije kako ne bismo gubili vrijeme koje smo ionako izgubili u ovih pet mjeseci i kako ne bismo dospjeli u situaciju da zbog eventualnog tijesnog rezultata izbora i kompliciranih varijanti u slaganju većine ponovno imamo pred sobom razdoblje u kojem ćemo gubiti vrijeme na formiranje nove Vlade – rekao je Pupovac, dodajući da je rani početak rujna krajnji rok za izbore. 10.59 – Reiner je rekao da prihvaća sugestiju da se privremeno prekine sa sjednicom, ali nije prihvatio sugestiju da nastavak bude u 13.30, za kad je predviđen kraj konzultacija jer nije sigurno kad će one završiti. Rekao je da će se o nastavku dogovoriti nakon završetka konzultacija s predsjednicom. 10.58 – Peđa Grbin (SDP) u Saboru je pozvao Reinera da na dnevni red uvrsti prijedlog odluke o raspuštanju Sabora. Ivan Vrdoljak (HNS) rekao je da je prikupljeno više od 80 potpisa za raspuštanje. 10.54 – Nansi Tireli (Laburisti) rekla je da je njihov stav samoraspuštanje Sabora. – Naša definitivna podrška ide jedino onima koji na ljevici eventualno budu skupljali potpise za sastavljanje većine ako netko od njih bude htio biti mandatar – rekla je Tireli. 10.30 – Dragica Zgrebec (SDP) u Saboru je pozvala Reinera da prekine sjednicu dok ne završe konzultacije kod predsjednice, što je Reiner odbio. Potom ga je zatražila stanku od deset minuta, što je Reiner odobrio. Milorad Batinić (HNS) također je zatražio stanku. Reiner je stanku produljio na 15 minuta. 10.28 – Ivan Tepeš (HSP dr. Ante Starčević) rekao je da su predsjednici rekli da podupiru preslagivanje i da novi mandatar bude Zdravko Marić. 10.20 – Branko Hrg (HSS) rekao je da je apsolutno za pokušaj preslagivanja, ali samo ako se uspije napraviti stabilna većina u parlamentu. Rekao je da šef stranke Krešo Beljak danas nije tu jer je na putu s obitelji. Hrg nije htio nagađati o većini te je rekao da treba pustiti da vidimo što će se dogoditi. Hrg je rekao i da nemaju posebnih uvjeta te da ne traže ministarstva. Goran Dodig (HDS) također je rekao da nemaju nikakvih uvjeta te da je o stabilnosti teško govoriti jer u hrvatskim političkim uvjetima i većina od 90 zastupnika može biti nestabilna. – Moramo se usredotočiti da u ovom trenutku izaberemo Vladu ako se može. Ako ne, hvala Bogu, idemo na nove izbore – rekao je Dodig. 10.06 – Drago Prgomet (Hrid) izjavio je da je predsjednici rekao da bi izbori bili najbolje rješenje za ovu političku situaciju. – Mislim da bi rana jesen bila najbolji izbor – rekao je Prgomet, dodajući da će prema odluci Predsjedništva stranke tijekom dana ili u ponedjeljak potpisati prijedlog o samoraspuštanju Sabora. Naglasio je da neće potpisati SDP-ovu inicijativu jer ne žele sudjelovati ni u čijoj predizbornoj kampanji već da će ići s vlastitom inicijativom. – Naša stranka ne sudjeluje u dogovorima oko eventualnog preslagivanja – rekao je Prgomet. 9.55 – Lovrinović je rekao da bi prema zdravom razumu trebalo unutar postojeće većine pokušati presložiti Vladu, ali s novim ljudima koji će jamčiti ostvarivanje nekoliko novih programskih ciljeva. – Ako to ne bude moguće, spremni smo za nove izbore – rekao je Lovrinović. Rekao je da nisu još razgovarali s HDZ-om o podršci mandataru Zdravku Mariću, ali da očekuju poziv te da prije tog razgovora neće ništa potpisivati. Dodao je da nastoje izbjeći troškove novih izbora te da su oni uvijek krajnje rješenje. – Ako budu novi izbori, ako budu čak i za tri-četiri mjeseca, mi kumulativno gubimo šest mjeseci – rekao je Lovrinović. Lovrinović je rekao da nemaju cijene i da su imali priliku za nabijanje cijene i uhljebljivanje kada se glasovalo o Vladi i proračunu. Dodao je da nitko od njih trojice nema želju da sutra obnaša izvršne funkcije. Za Zdravka Marića rekao je da o njemu ne zna dovoljno, da izgleda staloženo i mirno, ali da ih prije svega zanimaju programski ciljevi koje on kao eventualni mandatar postavi. Ciljevi za koje se oni zalažu jesu nastavak antikrizne politike, monetarna i porezna reforma, reforma zdravstvenog sustava i nova demografska politika. – Treba nam kvalitetna ekonomska politika, ali, naglašavam, s kompetentnim ljudima da konačno ostvare taj ekonomski zaokret jer nezaposlenost je velika, imamo previše prezaduženih ljudi, mladi odlaze u inozemstvo, to je sve poznato... To je ta prava priča. Kad bi sutra bili izbori, što bi se dogodilo? Manje-više bile bi stvari iste. Dakle, mi od njih ne bježimo, ali što bi bilo? Imali bismo SDP, HDZ i usitnjeni politički centar i ne bismo ništa ključno dobili – rekao je Lovrinović. Lovrinović je naglasio da je Hrvatska ušla u fazu u kojoj može očekivati češću političku stabilnost, ali da je to dobro te da je se to događa i u razvijenim zemljama, poput Danske i Belgije. 9.37 – Nakon HDSSB-a, na red su došli bivši mostovci Ivan Lovrinović, Jure Martinović i Ivica Mišić. Glavaš je nakon razgovora rekao da je HDSSB sklon prijevremenim izborima te da je realno da će se oni održati sredinom rujna. – Postoji nedoumica oko toga što dalje i kako dalje. Rekli smo stav HDSSB-a, nije se promijenio u odnosu na ono što smo govorili proteklih tjedana, a to je da je HDSSB za prijevremene izbore – rekao je Glavaš, dodajući da u predsjednici vide faktor stabilnosti RH te da na njoj leži politička odgovornost za smjer u kojem će Hrvatska ići. – Predsjednica je ta koja to treba presjeći, koja treba analizirati i procijeniti situaciju u kojoj se Hrvatska sada nalazi – rekao je Glavaš dodajući da su želje jedno, a realnost i interes RH drugo. Glavaš je rekao da su vrlo blizu odluci da predsjedniku Sabora Željku Reineru podnesu podnesak i predlože raspuštanje Sabora te da će odluku o tome donijeti kroz sat-dva. Dodao je da su jučer imali kontakt s političkom skupinom koja želi kandidirati novog mandatara, ali da nisu nikome dali potporu, da razmatraju obje mogućnosti, ali su bliži prvoj mogućnosti – izvanrednim izborima. – Prema mojoj procjeni, naš je zaključak da je najbolje za Hrvatsku te izbore organizirati što je prije moguće, a realno i objektivno to neće biti moguće prije prve polovice rujna – rekao je Glavaš, dodajući da je najpoštenije vratiti mandate hrvatskim biračima. 9.15 – Predsjednica je konzultacije započela razgovorom sa zastupnicima HDSSB-a, Branimirom Glavašem i Josipom Salapićem. Od 9 do 13 sati predsjednica će održati ukupno 17 sastanaka, kako s nezavisnim zastupnicima i predstavnicima manjina, tako i s klubovima stranaka. Nakon konzultacija obratit će se javnosti, najvjerojatnije oko 13.30 sati. Predsjednica je konzultacije sazvala na osnovi svojih ustavnih ovlasti kako bi vidjela ima li netko potporu dovoljnog broja saborskih zastupnika da bude novi mandatar Vlade ili prevagu imaju oni koji se zalažu za samoraspuštanje Sabora. S padom Vlade počeo je, naime, teći rok od 30 dana u kojemu, prema Ustavu, stranke mogu pokušati formirati novu parlamentarnu većinu i imenovati novoga premijera i Vladu. Ako to ne uspiju doći će do izvanrednih parlamentarnih izbora koji će se održati i ako se natpolovična većina saborskih zastupnika izjasni za samoraspuštanje Sabora. 9.00 – Ivan Vilibor Sinčić iz Živog zida otkazao je dolazak na konzultacije, javila je Nova TV. >> Orešković: Apsurdna je optužba da sam pokušao uvesti kancelarsku diktaturu >> Most i SDP sastaju se zbog raspuštanja Sabora: 'Bio bi svjetski skandal, pokuša li netko izvrnuti volju 76 zastupnika' >> Beogradske Novosti: Vučić i Grabar-Kitarović sastaju se u Vukovaru! 