Nitko me ne može uvjeriti da je po ukusu kupaca sa zapada deterdžent koji bolje pere i miriše, a nas u Hrvatskoj onaj od kojeg je rublje manje mirisno i slabije oprano, kaže eurozastupnica Biljana Borzan (SDP), koja ovih dana u suradnji s češkom kolegicom Olgom Sehnalovom radi na razbijanju mita trgovaca i proizvođača kako su brendovi istih proizvođača na svim europskim policama istog sastava i kvalitete. Ni u Hrvatskoj vjerojatno nema potrošača koji se dosad nije uvjerio kako je njemačka Nutella bogatija kakaom i lješnjacima te kremastija, a poljska slađa i s više mlijeka. Inače, ni trgovci ne bi isticali da je na akciji baš “njemačka”.  Upućeni znaju gdje kupiti  Zbog navodnog “klevetanja” deterdženta Ariel da nije isti na zapadnom tržištu i u Hrvatskoj, Ilija Rkman iz Društva Potrošač svojedobno je dobio oslobađajuću sudsku presudu s obrazloženjem kako su i ekspertize pokazale da je Ariel na hrvatskom tržištu manjkav i nije sadržavao iste supstancije kao “europski”. Niz je zamjerki i na čokolade, kekse, kečape, jogurte, sireve, napitke... poznatih proizvođača. I sve su češće pa nije čudno što su se Borzan i Sehnalova – nezadovoljne odgovorima EK kako su zdravstvena sigurnost proizvoda i ispravna deklaracija jedino mjerilo za stavljanje na tržište, a ukusi se po državama razlikuju – izborile za istraživanje spornih proizvoda.  Nakon dosta uvjeravanja kako one trebaju odrediti koje bi proizvode trebalo testirati, a ne trgovci, Sehnalova je, doznajemo, ovih dana dogovorila i suradnju s jednim trgovačkim lancem. U njegovim dućanima u novijim i starijim članicama EU, odnosno u Njemačkoj, Češkoj i Nizozemskoj, upravo je počelo uzorkovanje naizgled istih prehrambenih proizvoda, a rezultati istraživanja, najavljuje Borzan, predstavit će se za nekoliko mjeseci u Puli. Sehnalova je već 2012. provela slično istraživanje u Češkoj, Francuskoj i Belgiji, koje je dokazalo da ni na tim tržištima ne jedu iste jogurte Activia i čokoladice Snickers i Mars, sireve i maslace President.,, Teško je očekivati da će ovo pokazati drugačije. Rezultati u Puli – Nažalost, istraživanje zasad ne obuhvaća i Hrvatsku. No vjerujem da će novi podaci biti i odlična osnova za nove inicijative prema Komisiji da se uhvati u koštac s ovim problemom – rekla je Borzan.  >> 'Potpiše li se trgovački sporazum EU i SAD-a, naš život će se bitno izmijeniti'  >> 'Tajna soba u kojoj su mi pokazali TTIP izgleda kao u špijunskom filmu'