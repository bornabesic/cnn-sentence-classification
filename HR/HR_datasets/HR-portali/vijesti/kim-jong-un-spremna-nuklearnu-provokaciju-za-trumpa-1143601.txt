Donald Trump mogao bi se suočiti s prvim pravim testom kao predsjednik SAD-a i to na dan njegove inauguracije jer američke obavještajne službe kažu kako Sjeverna Koreja planira novi nuklearni test.  Južnokorejski mediji tvrde kako bi Kim Jong-un mogao danas testirati novi nadograđeni prototip interkontinentalnog balističkog projektila, piše Mirror.  Međutim, američki dužnosnici kažu kako nemaju toliko precizne informacije o testiranju i vremenu kada će Pyongyang točno izvesti test.  Jedan je dužnosnik kazao kako bi Kim Jong-un mogao to učiniti danas samo da bi isprovocirao Trumpovu administraciju.  – Ako i učine nešto, to će biti najveći test za Donalda Trumpa. Vjerojatno žele vidjeti kako on reagira na provokacije – rekao je jedan američki obavještajac. Trump je još prije dva tjedna na svom Twitteru napisao kako je Sjeverna Koreja objavila da je u završnoj fazi izrade nuklearnog oružja koje može doseći dijelove SAD-a.  – To se neće dogoditi – napisao je tada Trump. >> SAD žestoko odgovorio na ozbiljnu prijetnju Sjeverne Koreje: Srušit ćemo vam balističke projektile! 