Reprezentativni sindikati HRT-a danas su se oglasili priopćenjem o odluci Nadzornog odbora (NO) HRT-a prema kojoj od 1. listopada Hrvatska radiotelevizija nema zakonskog zastupnika niti odgovorne osobe ističući da ta odluka ne pridonosi stabilnosti upravljanja HRT-om te kako može izazvati ozbiljne poteškoće u funkcioniranju javnog servisa. – Novonastala situacija u kojoj HRT nema glavnog ravnatelja do sada još nije zabilježena, stoga reprezentativni sindikati izražavaju zabrinutost u pogledu postupaka Nadzornog odbora, čija bi uloga trebala biti nadziranje poslovanja. Sindikati izražavaju zabrinutost da bi zbog toga moglo doći do problema u funkcioniranju HRT-a, emitiranja radijskog i televizijskog programa te kako bi zaposlenici HRT-a mogli ostati bez plaća – ističe se u priopćenju Samostalnog sindikata radnika HRT-a i HURS sindikata tehnike HRT-a. U njemu se "zahvaljuju dosadašnjem vršitelju dužnosti glavnog ravnatelja HRT-a Siniši Kovačiću na naporima koje je uložio radi ponovne uspostave socijalnog dijaloga i potpisivanja Kolektivnog ugovora u travnju ove godine". Reakcija reprezentativnih sindikata uslijedila je nakon što je Nadzorni odbor HRT-a na izvanrednoj žurnoj sjednici  održanoj u srijedu donio zaključak kojim se utvrđuje da prestankom mandata v.d. glavnog ravnatelja Siniše Kovačića od 1. listopada Hrvatska radiotelevizija nema zakonskog zastupnika niti odgovorne osobe, bez obzira na stanje upisa u sudskom registru, o čemu će NO obavijestiti Trgovački sud u Zagrebu. – Radi zaštite interesa HRT-a te osiguranja redovnog poslovanja HRT-a u novonastalim okolnostima, Nadzorni odbor utvrđuje obvezu Ravnateljstva HRT-a i svih v.d. ravnatelja poslovnih jedinica HRT-a da nastave rukovoditi  svojim poslovnim jedinicama, svaki u okviru svojih nadležnosti iz djelokruga poslovne jedinice kojom rukovodi, na način kako je to propisano i utvrđeno općim aktima HRT-a – navedeno je  u zaključku NO-a. >> Etički kodeks posvađao sindikat i HND sa Ravnateljstvom HRT-a 