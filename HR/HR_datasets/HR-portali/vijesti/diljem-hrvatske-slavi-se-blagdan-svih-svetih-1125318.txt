Diljem Hrvatske obilježava se danas blagdan Svih svetih, obilaze se groblja, polaže cvijeće i pale svijeće, služe se mise odrješenja za duše pokojnika, a u mnogim je crkvama, među kojima i u riječkoj Svetog Romualda i Svih Svetih u noći između ponedjeljka i utorka priredio molitveno bdijenje - Svetost pobjeđuje (Holywin), u organizaciji Ureda za mlade Riječke nadbiskupije. Na riječkim gradskim grobljima na blagdan Svih Svetih od jutra dolaze građani kako bi položili cvijeće i upalili svijeće na grobovima svojih najmilijih, a tim povodom, kako bi se smanjila gužva u okolici grobalja, gradski prijevoznik Autotrolej besplatno prevozi putnike na linijama ka gradskim grobljima. Središnja misna svečanost je u crkvi Svetog Romualda i Svih Svetih, uz gradsko groblje Kozala, a predvodi je riječki nadbiskup Ivan Devčić. Nakon mise će nadbiskup Devčić kod Središnjeg križa na groblju Kozala predvoditi molitvu odrješenja za duše pokojnika. Mise se održavaju i na ostalim gradskim grobljima na Drenovi, Zametu i Trsatu. Uoči blagdana Svih Svetih u crkvi Svetog Romualda i Svih Svetih je Ured za mlade Riječke nadbiskupije priredio molitveno bdijenje nazvano 'Holywin' - Svetost pobjeđuje. U ponedjeljak su u povod Svih svetih vijence u Aleji poginulih branitelja Domovinskog rata te na središnjem križu na groblju Drenova položila izaslanstva Grada Rijeke, Primorsko-goranske županije, Ministarstva obrane, Ministarstva branitelja, predstavnici udruga proizašlih iz Domovinskog rata te predstavnici županijskih organizacija političkih stranaka. Splićani pohode groblje Lovrinac Brojni Splićani na blagdan Svih svetih pohode Gradsko groblje Lovrinac gdje se mole, uređuju grobove svojih najmilijih, ostavljaju cvijeće i pale svijeće. U 14,30 sati na groblju Lovrinac Splitsko-makarski nadbiskup Marin Barišić predvodit će euharistijsko slavlje nakon čega će kod Središnjega križa izmoliti blagoslovnu molitvu za sve vjerne mrtve. U ponedjeljak su čelnici grada Splita i Splitsko-dalmatinske županije položili vijence i upalili svijeće ispred Središnjeg križa na gradskom groblju Lovrinac i ispred križa na braniteljskom groblju čime je započelo obilježavanje blagdana Svih svetih i Dušnog dana. Vijenci su položeni za poginule hrvatske branitelje i civile u Domovinskom ratu, a osim gradskih i županijskih čelnika svijeće su zapalili predstavnici Hrvatske ratne mornarice (HRM), predstavnici Ministarstva obrane, Ministarstva hrvatskih branitelja, Ministarstva unutarnjih poslova i udruga iz Domovinskog rata. Brojni Osječani pohode groblja I Osječani na Sve svete u velikom broju obilaze gradska groblja, poput Centralnog, Donjogradskog, Novogradskog i groblja Sv. Ane, gdje polaganjem vijenaca i cvijeća te paljenjem svijeća, odaju počast preminulim članovima svojih obitelji. Danas, na blagdan Svih svetih, i sutra na Dušni dan, posjeti grobljima dopušteni su i izvan uobičajenog radnog vremena, od 7,30 do 17 sati. Osječko Gradsko prometno poduzeće (GPP) uvelo je i dodatne privremene linije, prema Centralnom i Donjogradskom groblju, i vožnje na privremenim linijama neće se naplaćivati. Čelnici osječke gradske i županijske uprave te udruga proizašlih iz Domovinskog rata jučer su, polaganjem vijenaca i paljenjem svijeća, odali počast hrvatskih braniteljima i civilnim žrtvama iz Domovinskom ratu, kod Spomen obilježja poginulim hrvatskim braniteljima na osječkom Trgu Slobode. U povodu blagdana Svih svetih večernje misno slavlje u osječkoj konkatedrali Sv. Petra i Pavla predvoditi ćeđakovačko-osječki nadbiskup u miru, mons. Marin Srakić. Vukovarci na Memorijalnom groblju žrtava iz Domovinskog rata i na Ovčari Vukovarska groblja na blagdan Svih svetih od ranog jutra posjećuje velik broj Vukovaraca koji paljenjem svijeća i polaganjem cvijeća na grobove odaju počast umrlim članovima obitelji, rodbine i prijateljima, a posebice je posjećeno Memorijalno groblje žrtava iz Domovinskog rata, na kojem se pokapaju poginuli ili umrli hrvatski branitelji, ratni vojni invalidi i članovi njihovih obitelji te civili stradali u jugosrpskoj agresiji na Vukovar 1991. godine. Velik broj Vukovaraca okuplja se i na mjestu masovne grobnice na Ovčari, iz koje su 1996. ekshumirani posmrtni ostaci 200 osoba koje su nakon sloma obrane Vukovara pripadnici Jugoslavenske vojske i srpskih paravojnih postrojba odveli 19. studenoga 1991. iz vukovarske Opće bolnice i brutalno ubili na Ovčari. Počast umrlim i poginulim Vukovarcima odalo je i gradsko izaslanstvo predvođeno gradonačelnikom Ivanom Penavom, koje je vijenac položilo i svijeće upalilo kod Spomen obilježja i središnjih križeva na Memorijalnom groblju, mjestu masovne grobnice na Ovčari, Novom groblju Dubrava, Starom katoličkom groblju te grobljima u prigradskim naseljima Sotin i Lipovača. "Uvijek je poseban prvi dan studenoga. Mjesec je to koji je za Vukovarce poseban i vrlo emotivan. Puno je Vukovaraca krenulo na groblja u mislima na svoje drage, a posebice je teško svima onima koji još tragaju za članovima obitelji, rodbine ili prijateljima nestalima u Domovinskom ratu. Njima je svaki dan poput penjanja na ogromnu planinu koju valja premostiti", izjavio je gradonačelnik Penava, koji je na Novom groblju Dubrava bio nazočan posveti novopostavljenog zvona koje će zvoniti pri budućim ispraćajima pokojnika na tom groblju. Kardinal Bozanić predvodi misu u crkvi Krista Kralja U povodu blagdana Svih svetih u crkvi Krista Kralja na zagrebačkom groblju Mirogoj euharistijsko slavlje od 16 sati predvodi zagrebački nadbiskup kardinal Josip Bozanić. >> Papa ishvalio Šveđane zbog primanja imigranata: Blagoslovljeni su oni koji se odreknu vlastitog komfora da bi pomogli drugima 