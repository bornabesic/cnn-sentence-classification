Zagrebačka građevinska tvrtka Viadukt s današnjim je datumom 42 dana u blokadi, a radnicima nisu isplaćene plaće već četiri mjeseca. Kako bi izbjegli stečaj, koji bi automatski bio pokrenut nakon 60 dana blokade, u Viaduktu su odlučili podnijeti zahtjev za pokretanje predstečajnog postupka, a izlaz iz krize vide i u restrukturiranju tvrtke, u koju bi ušao strateški partner. Radnicima Viadukta bi, prema riječima predsjednice Sindikata graditeljstva Hrvatske Jasenke Vukšić, za koji dan preko Agencije za osiguranje radničkih potraživanja trebale biti isplaćene minimalne plaće za prvi mjesec. Inače, broj radnika se u Viaduktu značajno smanjio otkako je tvrtka upala u krizu pa ih je sad oko 930, dok ih je lani bilo oko 1600. Prema neslužbenim informacijama, došlo je ponovno i do promjene na čelu Viadukta jer je Krešimir Mikolić, koji je direktorom te tvrtke imenovan potkraj ožujka, nakon ostavke predsjednika i člana uprave Joška Mikulića i Ive Jurića, podnio ostavku. Novi direktor Viadukta je Damir Kezele, koji je već prije bio u upravi te tvrtke. On je inače 2013. godine bio jedan od privedenih u aferi Remorker.