Kako je Jutarnjemu listu potvrđeno iz više izvora, Odbor za etiku u znanosti i visokom obrazovanju na posljednjoj je sjednici 21. prosinca 2016. godine donio mišljenje povodom prijave četvorice znanstvenika koja su ministra znanosti prof. dr. Pavu Barišića optužila za plagijat. Odbor je ocijenio da je Barišić preuzeo dijelove teksta američkog filozofa Stephena Schlesingera, a da pritom nije citirao izvore. Odbor je donio i mišljenje povodom Barišićeve prijave protiv četvorice znanstvenika koji su ga prijavili za plagijat, zbog povrede časti, ugleda i dostojanstva. Odbor smatra da su četvorica znanstvenika slanjem svoje prijave na dvadesetak nastavnih i znanstvenih institucija stvorili loše akademsko okruženje i time naškodili Barišiću. Podsjetimo, četvorica znanstvenika prijavila su 2011. godine Barišića zbog plagijata uočenih u članku objavljenom u časopisu Synthesis philosophica. U prijavi je navedeno da je Pavo Barišić plagirao više dijelova tuđih članaka, knjiga i internetskih izvora u svojem članku na engleskom jeziku ‘Does Globalization Threaten Democracy’, koji je obavljen u drugom broju časopisa iz 2008. godine. U prijavi je prikazana usporedna analiza spornih dijelova Barišićevog članka i navodno plagiranih dijelova tuđih radova, kojom su uočene brojne podudarnosti, poput preuzimanja ideja i formulacija, pa čak i doslovnog kopiranja s Wikipedije, bez navođenja autora. Barišić je, stoji u prijavi, preuzimao koncepte teoretičara Samuela P. Huntingtona, Carla Boggsa i Stephena Schlesingera, koje nije spomenuo ni na jednom mjestu u svojem članku, dok je Roberta A. Dahla spomenuo vezano uz samo jednu rečenicu, iako je čak dvije stranice prije toga navodno prepisao čitav niz njegovih ideja i formulacija. Uz to, tvrdi se da je Barišić bez navođenja izvora preuzeo više podataka iz Wikipedijine natuknice ‘Democracy’, i to zajedno s pogrešno napisanim prezimenom političkog filozofa Francisa Fukuyame, koje je i u njegovom članku i u Wikipedijinoj natuknici bilo navedeno kao Fukayama. Dok je prijava protiv Barišićeva plagiranja S. Schelesingera po etičkom kodeksu Odbora nesporna i očito je da je jedan odlomak plagiran, oko druge dvije prijave Odbor se nije uspio složiti da su prepisane. Neslužbeno doznajemo da su članovi Odbora vodili raspravu koja je pokazala da druge dvije prijave nisu toliko očiti plagijat, odnosno da su u usporedbi s izvornim tekstovima vrlo slične, čak i po redoslijedu i zamisli, no nije se moglo utvrditi da su i plagirane. Zaključak Odbora o slučaju Schlesinger je očekivan, s obzirom da je američki diplomat i ugledni stručnjak za međunarodne odnose Stephen Schlesinger 7. studenoga potvrdio Jutarnjemu listu da je primio ispriku hrvatskog ministra znanosti Pave Barišića zbog preuzimanja dijelova njegova teksta s interneta, bez navođenja autora. - Jasno je da su prenesene riječi u časopisu Synthesis Philosophica plagijat, ali barem je bilo fusnota na mojem dijelu teksta u tom eseju. U svakom slučaju, prihvatio sam ispriku P. Barišića – rekao nam je prije dva mjeseca Schlesinger. Ministar Barišić je i nakon toga kategorički tvrdio da njegovo djelo nije bilo plagijat.