Europska komisija je danas preporučila zatvaranje postupka prekomjernog deficita za Hrvatsku i za Portugal, dok u tom postupku i dalje ostaju Francuska, Španjolska, Grčka i Velika Britanija. Hrvatska je tako dobila preporuku za izlazak iz postupka u koji je ušla već u prvoj godini svog članstva u EU. Ovu preporuku Komisija je u ponedjeljak objavila u okviru takozvanog proljetnog paketa iz Europskog semestra, uključujući i specifične preporuke za države članice EU o strukturnim reformama. Hrvatska, smatra Europska komisija, se i dalje suočava s prekomjernim makroekonomskim neravnotežama pa će morati nastaviti reforme u pojedinim sektorima kako bi smanjila te neravnoteže. Europska komisija je u svom obrazloženju preporuke za završetak postupka prekomjernog deficita navela činjenicu da je Hrvatska deficit snizila ispod 3 posto BDP-a, što je referentna razina predviđena EU ugovorom. “Hrvatska je ciljani deficit spustila na 0,8 posto BDP-a u 2016. godini, što je bio i rok za korekciju prekomjernog deficita. To je ispod referentne stope od 3 posto BDP-a i preporučenog cilja za tu godinu od 2,7 posto BDP-a. Predviđeno je da deficit bude održiv ispod 3 posto, s obzirom da je ciljani deficit predviđen na razini od 1,1 posto BDP-a za 2017. i 0,9 posto za 2018. godinu”, navodi u svom obrazloženju Europska komisija. Razlog zašto je Hrvatska ušla u ovaj postupak prije više od tri godine nije bio samo prekomjerni deficit već i veliki i tada rastući javni dug. Taj će dug, navodi Komisija, i dalje ostati iznad 60 posto BDP-a koliko dopušta EU ugovor, ali je Komisija ovdje prihvatila činjenicu da Hrvatska, prema prognozama, ima potvrđen trend smanjenja duga a to je osigurano još prošle godine. Da bi Hrvatska i formalno izašla iz postupka i iz takozvanog “korektivnog krila” prešla u “preventivno”, odluku na prijedlog Komisije donose ministri financija i ekonomije (ECOFIN). Još nije zakazano kada bi se o tome mogli izjasniti ministri, a kao mogući rok se spominje njihov sastanak u lipnju.