Iako kaže da ga drastičan, po mnogima i revanšistički potez Predsjedništva SDP-a nije iznenadio, splitski gradonačelnik i još do subote prvi čovjek splitske organizacije SDP-a Ivo Baldasar nije se puna dva dana oglašavao o "čestitci" koja mu je stigla baš na Svetog Duju.   Ekskluzivno za Slobodnu Dalmaciju, Baldasar otkriva pozadinu čitavog slučaja i najavljuje svoje planove. - Riječ je o čistom revanšizmu. Ali ne samo zbog toga što sam ja, baš kao i Marin Jurjević i još nekoliko veterana splitskog SDP-a, javno podržao Komadinu u utrci za predsjednika stranke, uostalom, kao i 45 posto organizacije. Korijeni su dublji. Datiraju praktički od samog dolaska Zorana Milanovića na čelo stranke, prije više od osam godina. Naime, tada su splitska organizacija i njezin Gradski odbor gotovo jednoglasno podržali Željku Antunović. Milanović nikad nije prešao preko toga.   Što Milanovićevi pristaše kažu za vas? – Oni misle da sam ja otišao udesno, u "ustaše", a da su oni ostali, da tako kažem, u partizanima. Naravno da to nije istina. Mi nismo toliko ideološki različiti, od njih se razlikujem u tumačenju i provođenju.