Kad su prije godinu dana osnovali udrugu Vita, prvu udrugu za zaštitu životinja u Krapisnko-zagorskoj županiji, rekli su kako im je cilj pokazati ljudima da i životinje imaju pravo na bolji život. Danas ovi malobrojni volonteri kažu kako im se čini da su na dobrom putu, na putu mijenjanja svijesti ljudi. - Polako se počelo micati s mrtve točke.S obzirom da smo prva udruga na ovom području, ljudi nam se javljaju i prijavljuju zanemarivanje i zlostavljanje životinja.Trenutno na skrbi imamo 12 pasa, od kojih je sedam štenadi, te dvije mace. Pomaže nam nekoliko donatora, ali troškovi su jako veliki i teško ih pokrivamo - kaže nam Vedrana Ožegović, predsjednica udruge i jedna od njezinih osnivačica. Bez pomoći lokalne zajednice Od lokalnih zajednica, gradova, općina i županije, nemaju pomoći. No, bez obzira na sve, štence cijepe i čipiraju, a tek tada mogu u novi dom. A odrasli psi se prije udomljavanja i kastriraju. Mace steriliziraju, a svima omogućavaju i veterinarsku skrb. Često imaju dugove za liječenje životinja o kojima se brinu, a nedostaje im i hrane. Unatoč svim problemima, uspjeli su udomiti 35 životinja, a svima su pronašli domove u kojima su ravnopravni članovi obitelji. Svoj prvi rođendan obilježit će u subotu, 14. siječnja, u kafiću Polanović u Zaboku, a proslava počinje u 15 sati. - Ovi divni ljudi daju nam podršku od naših početaka. Goste ćemo počastitit vegetarijanskim namazima, kolačima i kuhanim vinom. A umjesto rođendanskih poklona molimo da nam donesete dekice, plahte, igračke za pse i mace, ogrlice, povodce, podloške, zdjelice za hranu i vodu, ležajeve, tablete i ampule protiv parazita - kažu iz Udruge za zaštitu i promicanje prava životinja Vita. Pomoći im možete i financijski, uplatom na račun udruge otvoren u Raiffeisen bacni, IBAN HR0424840081107580324. Više informacija možete dobiti na telefon 099/83-88-908, pisati im možete na udrugavita049@gmail.com, a sve što rade možete pratiti i na njihovoj Facebook stranici. Psi o kojime se trenutno brinu Hope - kujica koja je spašena iz romskog naselja Pribislavec, ima jednu i pol godinu. Boby i Toby - na svijet su došli nekoliko dana nakon što su njihovu skotnu mamu spasili s ulice. Heart - spašen iz romskog naselja zajedno s Hopem. I on ima jednu i pol godinu. Felix - izbacili su ga dok je još bio štene, spašen od lovaca, ima jednu godinu. Max - ima samo 4,5 mjeseca i još nema ni privremeni smještaj. 