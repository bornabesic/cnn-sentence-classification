Ministar financija Zdravko Marić izjavio je u srijedu kako će se oko 270 milijuna kuna potrebnih za isplatu božićnica u javnim i državnim službama doći preraspodjelom sredstava unutar stavaka proračuna za 2016. godinu. Predsjednik Vlade Andrej Plenković je, naime, na sjednici Vlade izjavio kako će se do kraja godine iznaći sredstva za isplatu božićnica zaposlenicima državnih i javnih službi. Marić je kazao novinarima nakon sjednice Vlade kako se radi o približno 270 milijuna kuna, koji nisu bili predviđeni rebalansom ovogodišnjeg proračuna. "No, okolnosti su takve da nismo uspjeli potpisati izmjene temeljnog kolektivnog ugovora sa sindikatima javnih i državnih službi i ta obveza stoji, pa neisplata znači rizik od tužbi. Vlada će se, kao i uvijek, odgovorno ponašati i prema proračunskim sredstvima i prema novcima poreznih obveznika, odnosno da ne riskiramo ikakve tužbe i sl., naći ćemo način kako i na koji način isplatiti te božićnice“, izjavio je Marić. Pojasnio je da će se sredstva iznaći, sukladno zakonu, preraspodjelom do 5 posto sredstava sa svih razdjela proračunskih korisnika. Rekao je i da zadržava mogućnost da se dio novca isplati i u siječnju sljedeće godine, ali da će se pokušati cijeli iznos isplati do kraja ove godine. Na novinarski upit što je Vlada odlučila o 132 amandmana koje su podnijeli zastupnici na prijedlog državnog proračuna za 2017., ministar financija nije želio odgovoriti, već je kazao da će se sve čuti u četvrtak u saborskoj raspravi. Vlada je na zatvorenoj sjednici raspravila svih 132 amandmana, od čega se 131 odnosi na rashode, pri čemu njih 127 na državni proračun, a četiri za proračune izvanproračunskih korisnika. Jedan amandman predložen je na prihodnu stranu proračuna. "Ukupna vrijednost svih amandmana na rashodnu stranu proračuna iznosi 9 milijardi kuna", naveo je Marić. Ponovio je i da je najviše amandmana podnijeto na dio proračuna koji je namijenjen Ministarstvu obrazovanja i znanosti, a po desetak za sektor prometa, zdravstva i financija.