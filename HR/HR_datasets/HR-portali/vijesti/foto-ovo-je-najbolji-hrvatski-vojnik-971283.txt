Foto: Hina SKUPNIK Ivo Bašić, pripadnik Vojnoobavještajne satnije Gardijske mehanizirane brigade, pobjednik je natjecanja za najspremnijeg pripadnika Oružanih snaga RH "Prvi za Hrvatsku 2017." koje je u petak završilo u Kninu, priopćilo je Ministarstvo obrane RH.    Skupnik Ivo Bašić zahtjevnu je stazu prešao za 351 minutu i 30 sekundi. Drugi je na cilj stigao razvodnik Marino Potrka, pripadnik Zapovjedništva specijalnih snaga koji je stazu prešao za 368 minuta, dok je treći, s 384 minuta, bio vojnik Nikola Polić, pripadnik bojne Pauci Gardijske mehanizirane brigade. Kolinda poslala izaslanicu  Završnici natjecanja na Kninskoj tvrđavi i proglašenju pobjednika nazočili su izaslanica predsjednice Republike i vrhovne zapovjednice Oružanih snaga RH Kolinde Grabar-Kitarović, Maja Čavlović, izaslanik potpredsjednika Vlade i ministra obrane Damira Krstičevića, državni tajnik Tomislav Ivić, načelnik Glavnog stožera OSRH general zbora Mirko Šundov, glavni inspektor obrane general bojnik Slaven Zdilar, zapovjednik Hrvatske kopnene vojske (HKoV) general pukovnik Mate Ostović, zapovjednik HRM-a kontraadmiral Predrag Stipanović, zapovjednik Gardijske mehanizirane brigade brigadir Tihomir Kundid, gradonačelnik Knina Nikola Blažević, predstavnici Šibensko-kninske županije i drugi uzvanici.  Čavlović je čestitala pobjednicima na izvrsnim rezultatima i hrabroj borbi.  "Pobjednici su se dokazali kao prvi među jednakima, a svi drugi sudionici potvrdili su zavidnu razinu uvježbanosti i spremnosti svih postrojbi Oružanih snaga iz kojih dolaze", rekla je, prenoseći pohvale predsjednice Republike za uspješnu organizaciju natjecanja.    Čestitajući pobjedniku, skupniku Ivi Bašiću i najboljim natjecateljima državni tajnik Ivić je rekao kako natjecanje "Prvi za Hrvatsku" predstavlja sam vrh pripremljenosti, sposobnosti, uspjeha i pobjede pripadnika OSRH.  "Čestitam pobjedniku na današnjim postignućima. Ono je vrijedno poštovanja, ono je vrijedno divljenja", istaknuo je Ivić.   Pozdravljajući sudionike iz 12 partnerskih i savezničkih zemalja te predstavnike MUP-a RH, načelnik Glavnog stožera OSRH general zbora Mirko Šundov je naglasio kako je natjecanje proteklo u prijateljskom i sportskom ozračju, što je odraz sportske kulture svih pripadnika Oružanih snaga RH.  Zahvalio je domaćinima i organizatorima natjecanja te pohvalio tradicionalno dobru suradnju OSRH i lokalne zajednice, rekavši: "Posebno želim pohvaliti domaćine natjecanja, Gardijsku mehaniziranu brigadu na izuzetnom angažmanu oko pripreme ovog vježbališta za potrebe natjecanja kao i u provedbi samog natjecanja te zahvaliti Gradu Kninu na nesebičnoj potpori".   Jučer je održano kvalifikacijsko natjecanje u dvije discipline, gađanju iz jurišne puške VHS-D2 i gađanju iz samokresa HS 2000. Obvezna vojna oprema teška je preko 15 kilograma  Završnica natjecanja "Prvi za Hrvatsku 2017." započela je jutros, kada su u 7 sati na kninskim ulicama natjecatelji, noseći obveznu opremu i naoružanje ukupne težine 15,2 kilograma, krenuli u utrku po 35 kilometara dugačkoj stazi duž ulica Knina i vojnog vježbališta "Crvena zemlja". Natjecanje je obuhvatilo 12 radnih točaka na kojima su se obavljale zadane vojničke zadaće, a sudjelovalo je 150 natjecatelja iz OSRH, od čega dvije natjecateljice, pripadnici MUP-a RH te više od 30 pripadnika oružanih snaga savezničkih i partnerskih zemalja Albanije, Austrije, BiH, Francuske, Italije, Kosova, Litve, Makedonije, Njemačke, Slovenije, SAD-a i Velike Britanije.   Zbog velikog broja stranih natjecatelja i  međunarodnog  karaktera, natjecanje se provodilo i pod nazivom "Best soldier competition", u tri kategorije: muškoj kategoriji za pripadnike OS RH i MUP-a RH, muškoj kategoriji za pripadnike oružanih snaga savezničkih i partnerskih zemalja te ženskoj kategoriji.  Provodilo se ove godine po šesti put, a prvo natjecanje održano je prije 20 godina u Kninu, gradu simbolu pobjede u Domovinskom ratu. Organizator natjecanja bio je Glavni stožer OS RH, domaćin Gardijska mehanizirana brigada Hrvatske kopnene vojske, zapovjednik natjecanja bio je brigadir Tihomir Kundid, zapovjednik Gardijske mehanizirane brigade, a pokrovitelj predsjednica Republike.  Cilj je bio pokazati spremnost i znanje te vojničke vještine pripadnika Oružanih snaga, kao i stupanj psihofizičke osposobljenosti za izvršenje postavljenih zadaća pod visokim stupnjem tjelesnog opterećenja.   U MORH-u ističu da je ovogodišnje natjecanje bilo prilika da se još jednom potvrdi trajno savezništvo i postojana suradnja između OS RH i lokalne zajednice. Tako su pripadnici Oružanih snaga bili angažirani na uređenju dječjih igrališta u sklopu četiri kninska gradska vrtića. Državni tajnik Tomislav Ivić rekao je da je to mali doprinos lokalnoj zajednici, ali puno znači u srcima djece. "Lokalna zajednica uvijek može računati na Oružane snage, a mi ćemo se uvijek odazvati na poziv za suradnju, pogotovo kada su cilj naši najmlađi", istaknuo je.