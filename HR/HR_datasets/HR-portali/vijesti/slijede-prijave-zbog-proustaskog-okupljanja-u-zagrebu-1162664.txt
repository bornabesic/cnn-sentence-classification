Skup održan 10. travnja na Trgu bana Jelačića i na platou Gradec nije bio prijavljen policiji sukladno Zakonu o javnom okupljanju, a okupljanje proustaške mladeži u kasnim večernjim satima, čije su fotografije tijekom dana obišle društvene mreže, rezultirat će odgovarajućim prijavama zbog protupravnog ponašanja. "S obzirom na to da su na skupu istaknuti transparenti neprimjerenog sadržaja Policijska uprava zagrebačka provodi kriminalističko istraživanje s ciljem utvrđivanja protupravnih ponašanja te identificiranja i procesuiranja počinitelja", izvijestili su u utorak iz Policijske uprave zagrebačke. Iz PUZ-a navode i kako je događaj sniman od 21,26 do 21,29 sati. Mediji prenose da je nakon pregleda snimki nadzornih kamera policija utvrdila da je postrojavanje uz paradiranje s neprimjerenim transparentima trajalo pune tri minute i to, očito, samo za potrebe fotografiranja. Na nekim od fotografija koje su došle do medija, pojedinci su imali transparente s ustaškim simbolima. U rukama okupljenih bio je vidljiv i natpis "Ubij Srbina", a vidi se i nacionalistička zastava s prvim bijelim poljem na šahovnici. Budući da je riječ o strogom centru grada gdje se često mogu vidjeti policajci, građani su se mahom pitali kako je okupljanje promaklo budnom oku policije koja je na Trgu doista na svakom uglu. No, nakon što je utvrđeno da je postrojavanje trajalo svega tri minute, stvari su jasnije, prenose mediji. >> SDP traži interpelaciju o radu Vlade zbog 'za dom spremni' >> 'Za našeg kolegu rekli ste da je srpski Ciganin. Da imate imalo srama, pokrili biste se po glavi' 