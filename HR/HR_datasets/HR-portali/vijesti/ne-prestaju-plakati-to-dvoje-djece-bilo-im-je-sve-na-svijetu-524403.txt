Sportskim zrakoplovom starim 46 godina u čijem je padu u subotu u Mostaru poginulo petero ljudi upravljao je Ivan Karačić, instruktor s dugogodišnjim iskustvom. Na mjestu tragedije, u prigradskom naselju Jasenice, u nedjelju se čulo i da je pilot, tijekom panoramskog leta, doživio srčani udar. - O uzrocima nesreće ne možemo govoriti, osim da je pet ljudi stradalo. Obavit će se obudkcija poginulih, a eksperti će utvrditi tehničke karakteristike zrakoplova i njegovu ispravnost - rekla je šturo Gordana Tadić, glavna tužiteljica “Tužilaštva BiH”, dodavši kako nastavljaju s istražnim radnjama i saslušanjem svjedoka. Zrakopolov nema crnu kutiju, pa će istražiteljima u utvrđivanju uzroka pada ključni biti podaci s kontrolnog tornja zračne luke i svjedoci. - Avion će biti potpuno uklonjen i držat će se pod ključem u vojnom hangaru - kazao je Igor Pejić iz Ministarstva prometa i komunikacija BiH za portal Klix.ba. Rusmir Kurić, magistar zrakoplovstva i zrakoplovni konstruktor, smatra kako je najvažnije istražiti kad je izdano uvjerenje o plovidbenosti aviona te kad je izvršen remont motora. - Na komercijalnim letovima remont bi se trebao obaviti svakih sedam godina, a za privatne potrebe Direkcije za civilno zrakoplovstvo BiH dala je čak i neka odstupanja prema kojima je remont dozvoljen svakih 20 godina što je zaista neprihvatljivo - pojasnio je Kurić za Klix.ba dodajući kako je teško zamisliti da bilo gdje u svijetu avion star 46 godina obavlja panoramske letove dok je to u BiH najnormalnija stvar. - U zrakoplovstvu BiH nenormalno je normalno - naglašava Kurić. Generalni direktor Direkcije za civilno zrakoplovstvo BiH Đorđe Ratkovica je pak za portal Avaz.ba ustvrdio kako godine aviona nisu toliko bitne, ako se redovito servisira i dijelov zamijenjuju u predviđenim rokovima. Osim pilota Karačića u padu zrakoplova poginuo je i Muhamed Sipović (20), sin bosanskohercegovačkog sportaša i pjevača, koji je u zadnje vrijeme živio na relaciji Sarajevo - Mostar, te je u grad na Neretvi otišao prije nekoliko dana. Poginulo je i troje djece - osmogodišnji sin Sanjina Hadžiomerovića te dvoje djece zaposlenika Zračne luke Mostar vatrogasca Dražena Lovrića, starih sedam i 10 godina. - Ovo je prestrašno. To dvoje djece bilo im je sve. Išli su u prvi i četvrti razred osnovne škole. Dobro pozanjem i Dražena i njegovu suprugu. Krasni su to ljudi - u suzama nam je rekla mještanka Dračevice dodavši kako Lovrići, osim dvoje poginulih, nemaju još djece. Tragedija u Mostaru stanovnike BiH podsjetila je na tragediju iz svibnja 2012. godine kada je petero Banjalučana poginulo je u stravičnoj avionskoj nesreći, u naselju Zalužani nedaleko od Banje Luke.      Ovo je strašna tragedija koja se ne može opisati riječima. Ne znam na koji način da iskažem osobnu bol. Ovo je jedan od najtragičnijih dana za BiH i Mostar. Još jednom izražavam saučešće obiteljima stradalh koje ću posjetiti. Trudit ćemo se maksimalno da ih uz neke naše psiho-fizičke mogućnosti vratimo u život. Imamo podršku svih institucija da se ovim obiteljima maksimalno izađe u susret. Ne znam šta više reći, nemam riječi. Stradali su naši radnici i njihova djeca, rekao je Marin Raspudić direktor mostarske zracne luke. 