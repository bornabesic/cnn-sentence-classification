Potpredsjednica Vlade i ministrica gospodarstva Martina Dalić izjavila je u ponedjeljak da koalicijski partneri u Vladi donose odluke Vlade otklanjajući time nagađanja da se Most protivi prodaji dionica HEP-a radi kupovine dionica Ine od MOL-a.        Odgovarajući u "Otvorenom" na pitanje hoće li Most blokirati prodaju četvrtine HEP-a radi kupovine polovine Ine, kako je to nagovijestio zastupnik Mosta Miro Bulj, Dalić je rekla da se odluke u Vladi komuniciraju i dogovaraju s koalicijskim partnerima. Miro Bulj na svom je Facebooku objavio da nitko nema pravo prodati HEP osim vlasnika, a to je, ističe, hrvatski narod. "Smatram da bi svaka odluka o prodaji HEP-a bez volje većine hrvatskih građana, iskazane na referendumu, bila još jedna u nizu izdaja nacionalnih interesa". Dalić je u Otvorenom rekla kako ona govori u svojstvu potpredsjednice zajedničke Vlade HDZ-a i Mosta.  "Ja sam (ovdje) u kapacitetu potpredsjednice Vlade, zajedničke Vlade HDZ-a i Mosta. Oni su naš koalicijski partner. Prema tome, odluke koje su komunicirane i odluke o kojima ovdje raspravljamo politika su Vlade. O tome je vrlo jasno govorio i Božo Petrov", rekla je Dalić. Istaknula je da su prodaja dionica HEP-a i kupovina MOL-ova udjela u Ini dvije odvojene transakcije koje predstavljaju ostvarenje nacionalnih interesa o energetskoj nezavisnosti i sigurnosti Hrvatske. U konačnici osigurat će mogućnost hrvatskim građanima da sudjeluju u rezultatima razvoja i poslovanja HEP-a, rekla je. Po svim našim i europskim zakonima, zadržavanje 75 posto plus jedne dionice znači da HEP ostaje pod potpunom kontrolom države kao što je i sada, sa 100 posto vlasništva. Vlasništvo države nad tolikim udjelom u HEP-u regulirat će se posebnim zakonom, najavila je potpredsjednica Vlade. Hrvatska će zadržati potpunu kontrolu nad elektroenergetskim potencijalom, dakle 75 posto plus jednu dionicu HEP-a i steći pravo odlučivanja o svom položaju na naftnoj i energetskoj karti Europe, poručila je. 