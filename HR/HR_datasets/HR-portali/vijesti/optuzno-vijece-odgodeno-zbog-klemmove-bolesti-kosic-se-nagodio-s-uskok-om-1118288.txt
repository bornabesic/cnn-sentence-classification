Zbog bolesti Josipa Klemma na zagrebačkom Županijskom sudu nije održana sjednica Optužnog vijeća u aferi Cibona. Riječ je o postupku u kojem su, uz Klemma, optuženi njegova tvrtka i Ivica Lovrić, pročelnik gradskog ureda za obrazovanje, kulturu i sport Grada Zagreba te Dragutin Kosić. Kosić, koji se tereti da je po Lovrićevu nalogu u podružnici Zagrebačkog holdinga koju je vodio zaposlio neke ljude iz Cibone iako oni nisu zadovoljavali uvjete, odlučio je priznati krivnju i nagoditi se s USKOK-om, pa je postupak u odnosu na njega razdvojen. Osuđen je uvjetno na godinu dana uz rok kušnje od četiri godine.  To mu je već druga nagodba s USKOK-om jer se nagodio i u aferi Agram, gdje je prvooptuženi zagrebački gradonačelnik Milan Bandić. Iduća sjednica Optužnog vijeća 17. listopada Klemmov odvjetnik Branko Šerić kazao je da je sljedeća sjednica Optužnog vijeća zakazana za 17. listopada te da Kosićevo priznanje krivnje i njegova nagodba s USKOK-om za Klemma ne znači ništa jer nije optužen u djelu koji se odnosi na Kosića.  Šerić je kazao i da smatra kako za djelo za koje se Klemm i Lovrić terete nije nadležan USKOK, a to će detaljnije elaborirati na sljedećoj sjednici Optužnog vijeća.  Lovrić i Klemm optuženi su u vezi s transferom Darija Šarića iz Zagreba u Cibonu. Da bi se taj transfer ostvario, Klemm je Ciboni posudio 550.000 eura uz kamatu od osam posto, a Cibona se obvezala da će Klemmu, u slučaju da Šarić jednostrano raskine ugovor s Cibonom, pripasti pola od 1,2 milijuna eura odštete.