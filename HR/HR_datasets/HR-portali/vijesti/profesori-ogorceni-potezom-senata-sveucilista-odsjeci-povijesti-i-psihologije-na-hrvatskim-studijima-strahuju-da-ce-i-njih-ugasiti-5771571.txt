- Eutanaziranje filozofije na Hrvatskim studijima potpuno je neprihvatljivo. Odstrel nije korektan i zanimljivo je da je izabrana baš filozofija na Hrvatskim studijima, a da je ostala filozofija na Fakultetu Družbe Isusove - komentirao je bivši ministar znanosti Vedran Mornar odluku Senata Sveučilišta u Zagrebu prema kojoj nakon više od 20 godina studij filozofije na Hrvatskim studijima prestaje upisivati studente. Mornara je apostrofirao rektor Sveučilišta u Zagrebu Damir Boras u pokušaju obrazlaganja odluke Senata. Rektor je, naime, naveo da je ukidanje paralelizama bila Mornarova ministarska preporuka. Paralelizmi na Sveučilištu u Zagrebu, objašnjava Mornar, trebali su biti riješeni, ali na način funkcionalne integracije, a ne da se odabere jedan i ugasi. - Meni osobno bilo bi logičnije pripojiti studije u jedan odjel, što sam svojevremeno isticao - kaže Mornar. A ako je razlog za ukidanje filozofije na Hrvatskim studijima paralelizam, odnosno postojanje studija istoga naziva i na Filozofskom fakultetu i Fakultetu Družbe Isusove, jesu li logikom stvari sljedeći na redu za gašenje studiji psihologije i povijesti? Osim Hrvatskih studija, preddiplomske studije psihologije i povijesti izvode Filozofski fakultet i Hrvatsko katoličko sveučilište. - Nakon ovakve odluke Senata na svim odsjecima Hrvatskih studija postoji načelni strah. Na psihologiji je on izražen zbog čestih rasprava o paralelnim, odnosno navodno istovjetnim studijima. Takve rasprave mogle bi imati negativne posljedice po interes kandidata za upis na Hrvatske studije - upozorava redovita profesorica Odsjeka za psihologiju Hrvatskih studija, Jasminka Despot Lučanin. I studij psihologije na HS-u postoji 20 godina, a Despot Lučanin upozorava da njihov studij nije istovjetan onome na Filozofskom fakultetu kao što im se često imputira, dok Hrvatsko katoličko sveučilište nije sastavnica Sveučilišta. - Čitavo vrijeme nastojimo se profilirati na način da pokažemo svoju različitost, prvenstveno sadržajnu. Interes kandidata za upis na naše studije, kao i analiza zapošljivosti naših studenata, pokazuje da mi nismo ni suvišni, ni paralelni - kaže Despot Lučanin. Iz udruženja studentskih udruga Hrvatskih studija “Studenti govore” jučer su prozvali pročelnika HS-a Marija Grčevića pitanjem koga pročelnik predstavlja i čije interese zastupa kada dopušta ukidanje studija? Studenti ističu da Grčević nije poštovao odluku Znanstveno-nastavnog vijeća HS-a koje je predložilo smanjenje upisne kvote s 30 na 15 studenata. Pročelnik jučer nije bio dostupan za izjavu. “Tko je mislio da je pametna ideja naljutiti mlade filozofe i samim time podariti im cilj? Uporniji smo od Sokrata, nećemo stati dok ne ostvarimo naš cilj”, jedna je od jučerašnjih poruka studenata rektoru Borasu.