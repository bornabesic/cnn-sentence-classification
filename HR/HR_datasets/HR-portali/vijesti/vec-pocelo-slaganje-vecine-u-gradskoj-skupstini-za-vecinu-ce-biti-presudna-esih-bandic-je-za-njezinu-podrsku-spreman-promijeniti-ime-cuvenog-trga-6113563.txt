“Ne vidim zbog čega ne bismo koalirali s HDZ-om. S njima smo u Skupštini bili u koaliciji, oni su marljivo i vrijedno radili na čelu s Andrijom Mikulićem i mislim da je toj ekipi trebalo dati šansu. Što se tiče Brune Esih, mislim da ne bi trebalo biti problema udovoljiti njihovoj želji oko Trga maršala Tita.” Ove riječi kasno u nedjelju, kada su rezultati već bili poznati, izrekao je Slavko Kojić, jedan od najbližih suradnika Milana Bandića, čovjek koji s trenutnim zagrebačkim gradonačelnikom dijeli istu političku misao već punih 27 godina. Njih dvojica praktički su stvarali zagrebački SDP, Kojić je Bandićeva osoba od možda i najvećeg povjerenja te je nakon ovakve njegove izjave vrlo jasno u kojem će smjeru ići Bandićeva ideja prikupljanja većine u zagrebačkoj Skupštini. Naime, ta bitka za većinu u Skupštini na neki način bit će ravnopravna bitki u drugom krugu izbora za gradonačelnika, gdje Bandić ipak ima veću šansu osvojiti šesti mandat zaredom. Bandićevih 14, HDZ-ovih sedam i pet zastupnika Esih daje 26 ruku, a u novom sazivu Skupštine bit će i onih koji mogu sa svakim. Tako je bilo i 2013. Nezavisni Ferdelji bio mu je protukandidat u prvom krugu, njega je podržavao HSLS, a nakon izbora postali su koalicijski partner s Bandićem. Bandićeva prednost nad Mrak-Taritaš u prvom krugu iznosila je nešto više od šest posto unatoč činjenici da je u Zagrebu bila mnogo veća izlaznost nego na izborima 2013. godine. I koliko god Bandić i njegovi suradnici isticali da su ponosni na veći izlazak birača, poznato je da ta činjenica njemu ne ide u korist. U drugom krugu izlaznost bi im mogla ići naruku jer su neki kandidati za gradonačelnika poput Mostova Marka Sladoljeva poručili da neće podržati niti jednog kandidata. Isto to učinila je i Sandra Švaljek, kao i Radnička fronta, partner u platformi Zagreb je naš. A sve to ide naruku Bandiću. - Manja izlaznost, kao i potpora dosadašnjih partnera, daju velike izglede za pobjedu. Vjetar u leđa svakako je činjenica da imamo devet Vijeća gradskih četvrti, većinu mjesnih odbora, najviše mandata u Skupštini. Svi oni koji su ušli u Skupštinu naši su potencijalni partneri bez obzira na izgovorene riječi u kampanji. Građani su ipak na prvome mjestu - kažu u Bandićevu stožeru. Bruna Esih svakako je poželjna partnerica s obzirom na to da se bez njezinih pet mandata neće moći stvoriti većina. - Na njih svakako računamo. Njihov rezultat je izniman i svakako će biti prilike za razgovor - kažu naši sugovornici. Službenih razgovora još nije bilo na relaciji Bandić - Esih, ali je poznato da oboje imaju prijatelje u Islamskoj zajednici u Zagrebu. Zlatko Hasanbegović s jedne, umirovljeni muftija Ševko Omerbašić, novoizabrani zastupnik u Skupštini, i Gzim Redžepi s druge strane veza su moguće koalicije. Suradnici Brune Esih poziv na razgovor, kako nam je rečeno, neće odbiti, ali jednako tako neće dati podršku samo na temelju dobrog poznanstva. Anka Mrak-Taritaš jučer nam je “pak rekla kako je iznimno zadovoljna rezultatom te kako je uvjerena da će se promjene u Zagrebu dogoditi 4. lipnja”. Iako joj u nedjelju navečer niti jedan od protukandidata nije izrazio podršku, izuzev Tomislava Tomaševića, ona je uvjerena da će potpore biti. Razočarani u SDP-u - Logično je da dobijem potporu svih onih koji su u kampanji govorili da Zagrebu trebaju promjene. Mislim da sam jasna - bio je njezin odgovor na pitanje očekuje li potporu Sandre Švaljek. Za razliku od Mrak-Taritaš, dio zagrebačkih SDP-ovaca razočaran je rezultatom. Koalicija je dobila 13 mandata, a samo ih osam pripada SDP-u. Takav rezultat objašnjavaju nepostojanjem kvalitetne sinergije između SDP-a i HNS-a, kao i koordinacijom nastupanja Mrak-Taritaš i zajedničke liste. - To je priča s figom u džepu. Podržao ju je SDP koji to nije želio, Mrak je u svojem stožeru sakrivala zastavice HNS-a kao da se srami svoje stranke. To je zbunilo naše birače. Napala je Švaljek iako je bilo sigurno da će u drugi krug. Time je na neki način odbacila potporu Švaljek u drugom krugu - kažu. To ponavljaju i u stožeru Sandre Švaljek. Tamo napominju da Švaljek neće dati potporu Mrak-Taritaš jer je cijela njezina misija bila dovesti promjene u Zagreb. - Tko god pobijedio, u Zagrebu neće biti promjena. Bit ćemo glasna oporba - kažu.