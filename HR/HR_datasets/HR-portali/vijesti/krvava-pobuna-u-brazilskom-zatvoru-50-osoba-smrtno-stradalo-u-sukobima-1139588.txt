Najmanje 60 osoba ubijeno je u krvavoj pobuni koja je izbila u zatvoru u brazilskome gradu Manausu između dviju suparničkih narko banda, izvijestili su u ponedjeljak zatvorski dužnosnici.  Ministar unutarnjih poslova države Amazonas Sergio Fontes na konferenciji za novinare je izjavio da bi broj smrtno stradalih mogao biti još veći nakon što vlasti dobiju precizne podatke o razmjerima pobune koja je u zatvoru počela u nedjelju navečer, a potaknuo ju je sukob između dviju protivničkih grupa koje se bave dilanjem droge.  List Manaus'Em Tempo piše da je nekoliko obezglavljenih tijela bačeno preko zatvorskoga zida.  Pobuna je počela u nedjelju navečer, a pod kontrolu je stavljena u ponedjeljak oko 7 ujutro po lokalnom vremenu, kazao je Fontes. Vlasti još uvijek prebrojavaju broj zatvorenika kako bi ustanovili koliko ih je eventualno pobjeglo.  Krvavi sukob u zatvoru jedan je u nizu sličnih između dviju suparničkih narko skupina - najmoćnije brazilske bande PCC i lokalne narko grupe poznate kao Sjeverna obitelj.  Analitičari kažu da je primirje između njih 'puklo' prošle godine, rezultiravši mjesecima krvavih zatvorskih obračuna i sukoba između njihovih pripadnika, a pojavila se bojazan da će se kaos proširiti i na druge zatvore.  U jučerašnjoj pobuni došlo je do pucnjave između zatvorenika i policije, a dio zatvorenika zarobio je dvanaest zatvorskih čuvara. Fontes je kazao kako su tijekom pobune zatvorenici za taoce uzeli 74 drugih zatvorenika te da su neke pustili, a neke pogubili.  Poznato je da su brazilski zatvori odavno prenapučeni, a uvjeti u njima su strašni, što je potaknulo brojne krvave pobune u posljednjih nekoliko godina.  Međunarodne nevladine udruge oštro kritiziraju brazilske vlasti zbog iznimno loše organiziranog zatvorskog sustava. >> Zatvorenici na Božić istrgnuli školjku i pobjegli kroz rupu u zidu