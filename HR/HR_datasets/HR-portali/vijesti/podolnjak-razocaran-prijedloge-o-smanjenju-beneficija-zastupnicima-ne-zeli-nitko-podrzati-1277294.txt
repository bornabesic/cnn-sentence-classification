Robert Podolnjak iz Mosta ponovno je na Facebooku pokušao opravdati svoju stranku zbog činjenice što beneficije zastupnika nisu smanjene, što su Mostovci najavljivali u svojoj predizbornoj kampanji. Napisao je kako je razočaran i da mu je sada jasno da 15 zastupnika MOST-a tu ne može ništa promijeniti, jer njihove prijedloge ne žele podržati ni opozicija ni klubovi parlamentarne većine. Poruku je objavio nakon novih rezultata istraživanja javnog mnijenja prema kojima se podrška Mostu srozala i sada se nalaze iza Živog zida. 'Zakon koji je predložio klub zastupnika Mosta još prije više od dva mjeseca o ukidanju prava na naknadu plaće zastupnicima po isteku mandata još nije raspravljen, a za predstojeću sjednicu uvršten je u dnevni red među niže rangiranim točkama. Bilo je očito da se rasprava po tom pitanju stalno odgađa i stoga sam na predsjedništvu predložio da se saborskom Odboru za izbor i imenovanja povjeri izrada nacrta novog zakona koji bi cjelovito regulirao prava i dužnosti zastupnika. Mi u Mostu smatramo da s financijskog aspekta simbolična odluka da se zastupnicima ne plaća naknada za odvojeni život dok sabor ne zasjeda tri mjeseca u godini nije dovoljna s obzirom na opravdana očekivanja javnosti da se smanje ili ukinu pojedina prava ili bolje rečeno povlastice zastupnika u obnašanju njihove dužnosti. Na žalost, velika većina klubova zastupnika odbila je uopće ideju izrade novog zakona o pravima i dužnostima zastupnika, da ne govorimo o tome da se ukinu naknade za odvojeni život, zastupnički paušal, naknada plaće nakon završetka zastupničkog mandata itd. Također, nije prihvaćen ni prijedlog da se u novi zakon ugradi obveza prisustvovanja zastupnika na sjednici u vrijeme saborskog zasjedanja i da za nedolazak na sjednicu bez opravdanog razloga bude propisana novčana kazna. Doista sam razočaran, ali sada mi je jasno da 15 zastupnika MOST-a tu ne može ništa promijeniti jer naše prijedloge ne žele podržati ni opozicija ni klubovi parlamentarne većine', zaključio je i dodao kako ni veliki pritisak javnosti nije dovoljan da politička elita preispita svoje povlastice i da ih se barem djelomično odrekne. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!