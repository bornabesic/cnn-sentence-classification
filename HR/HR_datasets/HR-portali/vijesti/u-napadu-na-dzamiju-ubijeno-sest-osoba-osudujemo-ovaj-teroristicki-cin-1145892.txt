Šest osoba poginulo je kada je naoružani napadač otvorio vatru u džamiji u gradu Quebecu tijekom večernje molitve, javili su lokalni mediji. AFP javlja kako je glavni osumnjičeni nazvao policiju da se preda.  Policijski časnik potvrdio je da je bilo mrtvih i ranjenih, ali je odbio reći koliko. Također je rekao da je dvoje ljudi uhićeno. Mediji javljaju i da je u napadu ranjeno osam osoba. Svjedok je ranije rekao za agenciju Reuters da su trojica muškaraca počela pucati na oko 40 ljudi koji su se nalazili unutar Islamskog kulturnog centra grada Quebeca. Christine Coulombe, glasnogovornica pokrajinske policije, kazala je kako među ranjenima ima onih s teškim ozljedama te da su ubijene osobe bile stare između 35 i 70 godina, prenosi AP. Donose i informaciju da su dvije osobe uhićene. Le Soleil piše kako je jedan od uhićenih 27-godišnjak te da je kod jednog pronađen kalašnjikov. – Rekli su nam da je ovo izolirani slučaj, no koja je poruka koja se želi poslati muslimanima u Quebecu i Kanadi? Stavili su nam svinjsku glavu ispred vrata. Rekli su nam da je to izolirani slučaj, no danas imamo smrtne slučajeve – kazao je Mohamed Yangui, predsjednik Islamskog kulturnog centra. AFP piše kako su im iz policijske stanice koja se nalazi blizu džamije rekli da su se pripremali za ovakav napad "jer se to događa diljem svijeta". Muškarac koji se nalazio unutar prostorija džamije kazao je kako ne razumije zašto se "to dogodilo ovdje". – To je mala džamija, nije u Montrealu ili Torontu – kazao je. Povećan broj incidenata povezanih s islamofobijom, prošle godine ostavili svinjsku glavu na ulazu U lipnju prošle godine na ulazu u taj kulturni centar ostavljena je svinjska glava. Broj incidenata povezanih s islamofobijom posljednjih se godina u Quebecu znatno povećao. – Kanađani večeras žale zbog ubijenih u kukavičkom napadu na džamiju u Quebecu. Moje su misli sa žrtvama i njihovim obiteljima – napisao je kanadski premijer Justin Trudeau na Twitteru. – Osuđujemo ovaj teroristički napad na muslimane – stoji u službenoj izjavi premijera koji je uime Kanađana izrazio sućut obiteljima i prijateljima osoba koje su ubijene u napadu. – Želimo brzi oporavak onima koji su ozlijeđeni – napisao je Trudeau i dodao da je teško gledati ovo "besmisleno nasilje". – Različitost je naša snaga i vjerska tolerancija vrijednost je koju mi, kao Kanađani, držimo dragom – napisao je i dodao kako su muslimani u Kanadi važni te da ovi "besmisleni potezi" nemaju mjesta u njihovoj zemlji. >> Napad u Zürichu: Policija prekida potragu nakon identifikacije trupla