Sudeći po broju prijava, zagrebačka Prirodoslovna škola Vladimira Preloga jedna je od atraktivnijih škola, a ova upisna sezona za nju je najbolja dosad: na 276 upisnih mjesta u jednom je trenutku konkuriralo čak 1820 kandidata. Brojka konkurenata jučer se spustila na 1771 prijavu, nakon što je dio učenika izbrisao prijavu. Lani je školu prijavilo 1450 učenika. Jedan od razloga atraktivnosti bivše kemijske škole jest raznolikost ponude: uz četiri strukovna programa - geološki, ekološki i kemijski tehničar te četverogodišnji kozmetičar, u Prelogu nude program prirodoslovne gimnazije i gimnazijski odjel za sportaše. Svaki od programa dobio je višestruko veći broj prijava od slobodnih mjesta. Dodatno su završene osmaše ove godine privukli novim programom - dvojezičnimm razredom u kojemu će učenici slušati STEM predmete kemija, biologija, matematika i fizika na engleskom jeziku.  - Priznajem, bojao sam se kako će proći novi program jer naša škola nema tradiciju dvojezičnih programa. Međutim, interes je bio sjajan, na 28 mjesta konkuriralo je 80 učenika - kaže ravnatelj Prirodoslovne škole Zlatko Stić. Da bi mogli upisati dvojezični program, kandidati su polagali provjeru znanja engleskog jezika. - Najslabiji rezultat bio je 75 posto riješenog testa iz engleskog, što je sjajan uspjeh - kaže Stić. Više od 600 prijava dobio je zagrebački MIOC (XV. gimnazija) za slobodnih oko 220 mjesta, no na prvi put nakon 20-ak godina organizirani prijemni ispit iz matematike pristupilo je 338 kandidata. Njih 37 ispit je riješilo sa sto posto bodova, pokazali su rezultati. - Ispit je obuhvaćao 20 zadataka gradiva od petog do osmog razreda. Prosjek riješenosti je 77 posto testa, što smatram dobrim prosjekom. Naime, 80 i više posto zadataka riješilo je više od polovice kandidata - kaže Jelena Gusić, profesorica matematike u XV. gimnaziji. Za prijemni ispit iz matematike odlučili su se zbog ogromnog broja kandidata s istim visokim brojem bodova. Minimalni prag za MIOC je 75 bodova, no većina učenika ima 80 bodova.  - Imamo redom iznimne kandidate koje ne možemo razlikovati po boji očiju i zato smo uveli dodatnu provjeru koja nije eliminacijska već im donosi dodatnih do pet bodova. Nije nam cilj provjeravanje njihovih ocjena iz osnovne škole, već lakša mogućnost razlikovanja onih s identičnim brojem bodova iz škola - objašnjavaju. Nakon što je zagrebačka XV. gimnazija ove sezone jedina iskoristila mogućnost uvođenja prijemnog ispita iz matematike, u školama različito razmišljaju o potrebi masovnije mogućnosti uvođenja prijemnih testova.  - Nisam želio uvoditi prijemni jer djecu ne treba dodatno opterećivati. To je za njih dodatan stres, a ne vidim što bih uspio promijeniti da neki od tih odlikaša dobije dodatnih pet bodova. Nažalost, u našem sustavu jedini kriterij upisa su ocjene, što, naravno, nije dobro - kaže Petar Mladinić, ravnatelj zagrebačke V. gimnazije, za čija je 182 slobodna mjesta jučer po službenim podacima konkuriralo 240 učenika. Ravnatelj kaže da je više od 1000 prijavljene djece naknadno prijavu izbrisalo iz e-sustava. I njima su ostali sami odlikaši. - Mislim da bi stvari s upisima trebalo rješavati onako kako to rade mnoga strana sveučilišta. Uz svjedodžbu, u obzir bi trebalo uzimati procjenu kandidata nakon motivacijskog razgovora, kao i preporuke profesora - kaže Mladinić. Ovako, dodaje, upisujemo svi redom djecu u škole a da ih praktički nismo ni vidjeli. Objava konačnih ljestvica poretka za upis na ukupno 48.128 slobodnih mjesta u javnim srednjim školama je 11. srpnja. Zaključivanje odabira obrazovnih programa je 6. srpnja, a dan poslije krajnji rok za zaprimanje prijavnica.