Nakon što su proteklog mjeseca radnici tvornice Borovo digli hajku na svoju Upravu koja je krajem ožujka isplatila plaće tek dijelu zaposlenika, a ostali su je morali čekati petnaestak dana, ovoga mjeseca isti problem. Naime, kako javljaju radnici, prije dva dana opet je samo dio radnika dobio svoj minimalac, i to oni koji se prezivaju slovima od N do Z. Oni koji se prezivaju slovima od A do M, nisu dobili plaću. - Nevjerojatno je da Uprava Borova ponovo igra igre sa radnicima koji itekako krvavo zarade taj svoj minimalac od 2.700 kuna. Do sada je uvijek bila praksa da plaću prvo dobiju radnici u proizvodnji, a tek onda oni u ostalim službama. Sada su uveli neki čudan kriterij da se plaća dijeli po abecednom redu. Kome je to uopće palo na pamet i zašto? Kada će radnici iz prvog dijela abecede biti isplaćeni? - pita se Goran Bošnjak, gradski vijećnik, do kojega su također došle dojave da Borovo opet zakida radnike. - Točno je da je opet dio radnika dobio plaću, a dio ne. I točno je da su je davali po abecedi. To niti nama nije jasno. Nije nam rečeno kada će ostali dobiti plaću - prokomentirali su u sindikatu Borova. Ne samo da su zabrinuti zbog sve češće situacije sa kašnjenjem plaće i isplate iste u dva dijela, 670 radnika Borova, koliko ih trenutno tamo radi, smatraju i da su zakinuti za neka druga prava. Naime, već mjesecima dobivaju nepotpune platne liste u kojima piše samo iznos isplaćene plaće, a na mjestima gdje trebaju podacima biti ispunjena polja o porezu, naknadama za zdravstveno, za radni staž, o koeficijentu i drugi podaci zapravo pišu nule! - Platne liste su copy paste za svakog radnika. Nije moguće da onaj tko radi 5 godina i onaj tko radi 30 ima istu plaću. U proizvodnji svi dobiju isto, 2.700 kuna. Nema putnog troška, nema toplog obroka, nema nikakvih dodataka - kaže Bošnjak dodajući kako Borovo, iako je državna firma, propada u sjeni afere Agrokor, kao i Zvečevo iz Požege ili Algoritam. Proteklog mjeseca Borovo je sa zakašnjenjem isplatilo plaće ostatku radnika, i to nakon što su dobili kredit od HBOR koji su, navodno, čekali. Što se ovoga puta čeka, nije poznato, obzirom da je u tvrtki Borovo nemoguće dobiti na telefon ikoga od Uprave koja u Vukovar zapravo dolazi iz Zagreba. - Mi proizvodimo modernu obuću koju reklamiramo u poznatim medijima i časopisima, a treba znati da tu skupu i modernu obuću proizvodi gladan radnik u uvjetima koji su iznimni loši. Voljeli bismo kada bi Vlada razmotrila situaciju u Borovu - komentirala je jedna radnica iz proizvodnje tvornice obuće Borovo.   