Foto: FaH  DRAGUTIN Ranogajec, predsjednik Hrvatske obrtničke komore (HOK) i istaknuti borac protiv Ubera je HDZ-ov nestranački kandidat za župana Krapinsko-zagorske županije.  Podršku Ranogajcu na predstavljanju u Krapini dala je danas potpredsjednica vlade i ministrica gospodarstva Martina Dalić, koja je nedavno najavila rezanje tzv. uhljebarina, 547 nameta koje građani i poduzetnici plaćaju oko 9 milijarde kuna godišnje. Među pobrojanim nametima je i obavezno plaćanje članarine HOK-u. Ta je komora, podsjetimo, lani od obrtnika uzela oko 42 milijuna kuna.  >> Komora podigla harač, obrtnici očajni: "Ionako nemamo nikakve koristi od njih"  >> Martina Dalić reže uhljebarine, godišnje ih plaćamo više od 9 milijardi kuna  >> Taksisti tuže Uber, evo što im ovi odgovaraju  Dalić nahvalila šefa HOK-a kako zastupa interese obrtnika   Ministrica Dalić nakon objave popisa najavila je kako će se parafiskalni nameti smanjiti za 20 do 30 posto, ali da nije planirano ukidanje obaveznog komorskog doprinosa ni za obrtnike ni za poduzetnike. Dapače, kako su lokalni izbori pred nama, danas je Dalić nahvalila Ranogajca kao osobu koja snažno zastupa interese obrtnika i poručila kako se nada da će tako zastupati Zagorke i Zagorce.   Mnogi obrtnici smatraju da HOK treba ukinuti jer je članstvo obavezno, a oni usluge komore ne koriste. Neki od njih žalili su se i Indexu nakon što im je od početka ove godine članarina narasla za gotovo 50 posto. Iz HOK-a su poručili kako je do podizanja članarine došlo zbog povećanja osobnog odbitka, te lakonski zaključili da se u prvoj godini poslovanja obrta članarina ne naplaćuje. Međutim, od druge godine na dalje doprinos se mora plaćati, od toga vas može spasiti samo zatvaranje obrta.  Dragutinu Ranogajcu ovo je već drugi mandat na čelu Komore, a najpoznatiji u javnosti je po tužbi protiv Ubera. HOK je tužio je ovu kompaniju smatrajući da radi mimo hrvatskih zakona i da potiče na nelegalni prijevoz putnika.