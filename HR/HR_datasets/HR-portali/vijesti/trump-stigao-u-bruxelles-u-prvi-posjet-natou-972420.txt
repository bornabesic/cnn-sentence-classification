Foto: Hina AMERIČKI predsjednik Donald Trump stigao je u Bruxelles, u prvi posjet NATO-u i Europskoj uniji čiji se čelnici nadaju ublažiti razlike s novom američkom administracijom, a odmah po dolasku primio ga je belgijski kralj.   Predsjednički Boeing Air Force One sletio je u 16,15 u vojnu bazu Melsbroek, na letu iz Rima gdje se Donald Trump sastao s papom Franjom koji ga je zamolio neka bude pronositelj mira, a Trump je obećao 300 milijuna dolara pomoći za borbu protiv gladi.    Američkog predsjednika i njegovu suprugu odmah po dolasku u Bruxelles primili su belgijski kralj Philippe i kraljica Mathilde, prije radnog sastanka s belgijskim premijerom Charlesom Michelom. Suradnja sa zastarjelim NATO savezom  Trumpov 30-satni posjet Bruxellesu omogućit će razgovore u četiri oka s nekoliko europskih čelnika. On će se u četvrtak ujutro sastati s predsjednikom Europskog vijeća Donaldom Tuskom i predsjednikom Europske komisije Jean-Claude Junckerom i zatim ručati s novim francuskim predsjednikom Emmanuelom Macronom.  U četvrtak poslijepodne Trump i 27 šefova država i vlada NATO-a naći će se u novom sjedištu Sjevernoatlantskog saveza, u sjevernom predgrađu Bruxellesa, na svečanosti predavanja ključeva, a zatim na radnoj večeri.  Nakon što je Trump opetovano kritizirao NATO i nazvao ga zastarjelim, članovi tog u svijetu jedinstvenog saveza za vojnu suradnju očekuju da će američki predsjednik zajamčiti angažman Sjedinjenih Država u korist sigurnosti euroatlantskog prostora.