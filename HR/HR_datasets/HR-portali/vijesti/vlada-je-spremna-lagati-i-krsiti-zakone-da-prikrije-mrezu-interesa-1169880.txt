Potpredsjednik SDP-a Peđa Grbin sudjelovao je danas u Puli na predstavljanju programa kandidata koalicije SDP-HSU-SDSS-HSS-IL za istarskog župana, Marina Baldinija, i poručio kako su ovi lokalni izbori za Istru od iznimne važnosti jer trebaju svima poslati poruku kako se Hrvatskom može upravljati na potpuno drugačiji način, bez kupovine, kupoprodaje. "Ovo jesu izbori na kojima biramo čelnike županije i jedinica lokalne samouprave, no oni su silom prilika postali nešto više. Ovo su izbori na kojima građani Istre moraju izaći u što je moguće većem broju kako bi poslali poruku da postoji jedna druga i drugačija Hrvatska, u kojoj nije bitno koja su ti i kakva krvna zrnca, u kojoj nije bitno jesi li Talijan, Srbin ili Musliman već je bitno da kao građanin ove zemlje imaš potpuna ista prava kao i svi ostali", kazao je Grbin na konferenciji za novinare vezano za predstojeće lokalne izbore u Hrvatskoj. Dodao je kako Istra na ovim izborima mora pokazati da se Hrvatskom može upravljati na jedan potpuno drugačiji način, bez kupovine, bez kupoprodaje, bez stvaranja hibridnih većina samo za potrebu jednog glasovanja. "Ovo su izbori na kojima moramo izaći i pokazati da nas ima, da smo još uvijek jaki i da Hrvatska može biti puno bolja", rekao je Peđa Grbin. Smatra kako je u Istri prvi rezultat izbora taj da je nakon tri pol godine građevinska mehanizacija izašla na naše ceste i da se konačno nešto počelo raditi, a kako kaže, uspješna lokalna samouprava radi četiri godine, a ne samo pred izbore.  "Način na koji se do sada vodilo Istru i naše jedinice lokalne samouprave, mora se promijeniti", zaključio je Grbin. Marino Baldini, kandidat za istarskog župana koalicije SDP-HSU-SDSS-HSS-IL, rekao je da koalicijska lista za županijsku skupštinu ima vrlo kvalitetne i iskusne ljude. Dodao je kako na izborima očekuje dobar rezultat jer smatra da će građani znati prepoznati njegov dosadašnji rad. Potpredsjednik SDP-a Peđa Grbin po završetku konferencije za novinare izvijestio je da je danas zaprimio odgovor Ministarstva gospodarstva nakon što je osobno prije gotovo mjesec dana upozorio na, kako ocjenjuje, nedopustiv utjecaj koji su vanjski suradnici imali prilikom izrade tzv. lex Agrokora, odnosno Zakona o postupku izvanredne uprave u trgovačkim društvima od sistemskog značaja za Republiku Hrvatsku. U odgovoru se, kaže Grbin, navodi da "Ministarstvo nije izradilo popis, zapis ili bilo koji drugi oblik dokumenta koji bi sadržavalo popis pravnih i financijskih stručnjaka koji su davali mišljenja". "Takvo obrazloženje pokazuje izuzetan prijezir Ministarstva prema javnosti i prava javnosti da zna što se u Hrvatskoj događa i na koji se način zakoni donose. Smatram da je ovo u najmanjoj  mjeri uvredljivo, a čak štoviše ima i oblike kažnjivog ponašanja", tvrdi Grbin. Najavio je da će iskoristiti sva pravna sredstva koja su mu na raspolaganju kako bi došao do informacije tko je radio zakon jer se, kako je rekao "radi o zakonu koji ima iznimne posljedice po ukupnom gospodarstvu i financijske stabilnosti Hrvatske".  Prema Grbinovim riječima, Vlada je "spremna lagati, skakati sama sebi u usta, kršiti zakone i druge propise", kako bi "prikrila koja je to mreža interesa i pogodovanja u pozadini Lex Agrokora". 