Foto: Hina KOORDINACIJA Hrvatske obiteljske medicine (KoHOM) zatražila je od zagrebačkog gradonačelnika Milana Bandića da povuče netransparentan natječaj za dodjeljivanje koncesija u primarnoj zdravstvenoj zaštiti te da objavi novi, koji će biti u skladu sa zakonima, kao što je to slučaj u ostatku Hrvatske. "KoHOM najoštrije osuđuje netransparentan i krajnje sumnjiv način na koji je Grad Zagreb ponudio davanje koncesije za obavljanje djelatnosti obiteljske (opće) medicine, te dentalne, ginekološke i pedijatrijske djelatnosti u Zagrebu", ističe se u priopćenju. Natječaj raspisan mimo zakona Osim što, tvrde, natječaj nije raspisan sukladno zakonu, najveću sumnju bude kriteriji po kojima će se birati najpovoljniji ponuđači. "Umjesto da se, kao u ostatku Hrvatske, a sukladno preporuci svih nadležnih liječničkih udruga, koncesije dodjeljuju po načelu dobrovoljnosti, radnog staža te specijalizacije iz potrebne djelatnosti, Grad Zagreb se odlučio za potpuno nejasne kriterije što otvara prostor za manipulacije. Naime, prema raspisanom natječaju teoretski bilo bi moguće da koncesiju dobije netko bez dana radnog staža ili specijalizacije samo zato što ima dobro opremljenu ambulantu smještenu na području za koje se traži koncesija", upozoravaju iz KoHOM-a. Ured za zdravstvo danima izbjegava dati odgovor na službene upite  Smatraju to nepravednim prema liječnicima koji imaju sve uvjete za koncesiju i već godinama traže mogućnost da postanu koncesionari, ali i velikom opasnošću za pacijente koji bi mogli ostati bez medicinske pomoći kakva se očekuje. Navode i kako Ured za zdravstvo danima izbjegava odgovoriti na službene upite koje im upućuju liječnici, a KoHOM je uputio Gradu i Predstavku na temu koncesija, no do danas nisu dobili odgovor.