„Vukovar - mjesto posebnog pijeteta“ slogan je pod kojim će se i ove godine održati obilježavanje Dana sjećanja na žrtvu Vukovara 1991. Takvu odluku donio je Organizacijski odbor obilježavanja Dana sjećanja koji je i donio program kojim će se obilježiti 25 godina od sloma obrane Grada Vukovara.  Vukovarski gradonačelnik Ivan Penava najavio je i kako će preživjeli branitelji Vukovara, bez obzira kojoj postrojbi pripadali, zajedno s članovima obitelji poginulih i nestalih predvoditi ovogodišnju Kolonu sjećanja koja će se kretati već ustaljenom trasom od dvorišta vukovarske bolnice do Memorijalnog groblja žrtava iz Domovinskoga rata. Penava je pozvao i sve domoljube, građane i prijatelje grada da toga dana dođu u Vukovar i zajedno s Vukovarcima prisjete se tragičnih događaja od prije 25 godina.  Zamjenik gradonačelnika Vukovara Marijan Pavliček pojasnio je kako je i ove godine program obilježavanja Dana sjećanja podijeljen na glavni i popratni program. U glavnom programu su programi 18. studenoga, koji je i središnji dan obilježavanja Dana sjećanja, 19. studeni, kada se obilježava obljetnica stradanja gradske četvrti Borovo naselje i 20. studeni kada će se obilježiti obljetnica stradanja na Ovčari i u logoru Velepromet.  Središnji događaj i ove godine biti će Kolona sjećanja gdje će ponovo rijeka ljudi, iz cijele Hrvatske i inozemstva, kretati se ulicama grada do Memorijalnog groblja gdje će svetu misu predvoditi nadbiskup zagrebački Josip Bozanić.  Misu dan kasnije, kada će se kolonom sjećanja obilježiti stradanje Borova naselja, predvoditi će gospićko-senjski biskup u miru Mile Bogović. Popratni dio ovogodišnjih Dana sjećanja započinje 11. studenoga, a u okviru njega održat će se stručni skupovi, izložbe, festival neobjavljene domoljubne pjesme, učenički nastupi…    >> Obilježeno 25 godina od progonstva Iločana i stanovnika okolnih mjesta >> Petrinjci se prisjetili 589 ubijenih civila i poginulih hrvatskih branitelja