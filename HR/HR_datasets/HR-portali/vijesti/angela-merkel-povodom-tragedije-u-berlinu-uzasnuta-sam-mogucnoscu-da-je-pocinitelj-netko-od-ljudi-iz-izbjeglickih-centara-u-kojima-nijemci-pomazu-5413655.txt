U utorak u 11 sati kancelarka Angela Merkel obratila se njemačkoj javnosti povodom tragedije na božićnom sajmu u Berlinu, na kojem je vozač kamiona ubio najmanje 12 i ranio 48 osoba.   - Ovo je vrlo težak dan, a ja sam kao i milijuni Nijemaca užasnuta onim što se jučer dogodilo na božićnom sajmu u Berlinu. Ovo je neshvatljiv čin u kojem je 12 ljudi ubijeno, 12 ljudi koji neće biti sa svojim najmilijima za Božić, a najmanje 54 njih je ranjeno. Cijela država je ujedinjena s obiteljima žrtava i nadamo se da će se oporaviti i nastaviti sa svojim životima. Željela bih zahvaliti svim službama koje su pomagale unesrećenima na trgu, a mislim i na istražitelje koji istražuju ovaj strašan zakon.   Počinitelji će biti strogo kažnjeni u skladu s našim zakonima. Sudeći po dosadašnjim dokazima, moramo pretpostaviti da se radi o terorističkom činu. Strašna je mogućnost da je čovjek koji je došao u Njemačku tražiti azil počinio ovakav zločin. Bilo bi to strašno za sve Nijemce koji vrlo aktivno svakodnevno pomažu tražiteljima azila i izbjeglicama, što ne smijemo zaboraviti. Bilo bi to neprihvatljivo za one koji pomažu ljudima koji su došli u ovu zemlju tražeći našu pomoć. Uskoro ćemo imati konferenciju u samom vrhu vlasti o informacijama u vezi tragedije i posljedicama ovog čina - čujem se i s predsjednikom i s ministrom unutarnjih poslova, a poslije ću otići na božićni sajam pokloniti se žrtvama. Hannibal Hanschke / REUTERS   Neshvatljivo je da netko može počiniti ovakav čin na božićnom sajmu, ali mi ne želimo živjeti tako da nam strah oduzme naš način života i našu slobodu - zaključila je Merkel, kojoj je sućut izrazio i ruski predsjednik Vladimir Putin. - Ovaj zločin protiv miroljubivih civila je šokantan u svojem divljem cinizmu – napisao je Putin njemačkoj kancelarki Angeli Merkel i predsjedniku Joachimimu Gaucku, kako se tvrdi na službenoj stranici Kremlja.