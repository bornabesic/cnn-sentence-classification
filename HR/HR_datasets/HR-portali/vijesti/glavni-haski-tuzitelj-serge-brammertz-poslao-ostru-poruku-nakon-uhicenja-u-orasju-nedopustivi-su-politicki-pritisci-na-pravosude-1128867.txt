Glavni tužitelj Međunarodnog kaznenog suda za bivšu Jugoslaviju (ICTY) Serge Brammertz upozorio je da moraju prestati politički pritisci na pravosuđe Bosne i Hercegovine koje nastoji procesuirati počinitelje ratnih zločina, prenio je u srijedu sarajevski Dnevni avaz. U intervjuu za ovaj list Brammertz je kazao kako svaka žrtva zločina zaslužuje pravdu, a smatra da je upravo o tome riječ i u slučaju uhićenja deset pripadnika Hrvatskog vijeća obrane (HVO) osumnjičenih za ratne zločine na području Bosanske Posavine. – Svejedno je govorimo li o Orašju, Sarajevu ili Vukovaru – kazao je Brammertz. Reagiranja na uhićenje bivših pripadnika HVO pokazuju da se "politički način razmišljanja o pravdi za ratne zločine hitno mora promijeniti", rekao je. Brammertz je pozvao političare da u ovakvim slučajevima postupaju odgovorno podsjećajući da je već uoči presude Radovanu Karadžiću istaknuo da kažnjavanje odgovornih pojedinaca nije napad na zajednice kojih su oni pripadnici. – Zapravo je sasvim suprotno. Time što drže pojedince odgovornima za ono što su učinili, kazneni progoni oslobađaju zajednice svake kolektivne odgovornosti – kazao je glavni haaški tužitelj. Ocijenio je štetnim moguće podizanje optužnica u Hrvatskoj koje bi slijedile kao odgovor na optužnice i uhićenja u BiH jer bi se u tom slučaju radilo o nelegitimnim i ispolitiziranim postupcima. – Ono što me brine jest da mnogi političari i dužnosnici u regiji potkopavaju vjeru u pravosuđe, ne samo u inozemno nego i vlastito. To nedvojbeno ima negativan utjecaj na pravdu za ratne zločine – kazao je Brammertz. Upozorio je da je nedopustiv bilo kakav politički utjecaj na predmete ratnih zločina jer to pokazuje da nema razloga vjerovati pravosuđu ni kada se od njega očekuje da procesuira slučajeve korupcije, zloporaba položaja i organiziranog kriminala. Brammertz je oštro osudio i ponašanje vlasti bosanskih Srba koje uporno pokušavaju relativizirati ratne zločine i rehabilitirati osobe koje su zbog njih pravomoćno osuđene, poput Momčila Krajišnika ili Biljane Plavšić. – Svijet zna da su ti ljudi osuđeni ratni zločinci, a sada svijet vidi da vlasti Republike Srpske misle kako su ti ljudi heroji – kazao je Brammertz uz ocjenu da se takvim postupcima teret ratnih zločina zapravo prenosi na mlade generacije. Sve to, po Brammertzovu je sudu, rezultat nastojanja da se stvori lažna verzija povijesti odnosno da se ona ponovno napiše unatoč nepobitnim činjenicama. Brammertz je najavio da će u prosincu haaško tužiteljstvo iznijeti završnu riječ na suđenju Ratku Mladiću, a usmenu argumentaciju u slučaju "Prlić i ostali" najavio je za travanj iduće godine. Presude se u oba slučaja očekuju do kraja 2017. godine kao i obnovljeno suđenje u predmetu "Stanišić i Simatović". >> Ratne dokumente htjeli su uništiti oni koji su počinili zločine