Poslovanje Agrokora u regiji (Slovenija, Srbija, BiH) sasvim je solidno te će se investitori u pokušaju rješavanja dramatične situacije u koncernu fokusirati na problem koji je prvenstveno u - Hrvatskoj. A koji su to problemi u Hrvatskoj? Prije odgovora na to pitanje valja naglasiti kako je očito da je Agrokor kao životno djelo Ivice Todorića u ozbiljnim financijskim problemima, ali za Todorića kao biološku činjenicu nikako ne bismo smjeli reći da je nekakav spekulant, neozbiljan čovjek, poduzetnik koji je potkradao svoje kompanije ili nešto slično pejorativno, što bi najvećega hrvatskog kapitalista nepravedno stavljalo u krivi kontekst. To bi, jednostavno, bilo vrlo maliciozno te nipošto ne bi pridonijelo bistrenju situacije. Ipak, Todorić je, poput svih menadžera, činio greške. Tri su ključne: Prvo, moglo bi se reći da je previše želio biti pionir obnove proizvodnje, pogotovo one poljoprivredne. Izdati obveznicu kako bi oživio PIK Vinkovce, Belje, Vupik… jest vizionarska namjera, ali u zemlji poput Hrvatske, gdje veliki poljoprivredni proizvođač ne može očekivati podršku države kao u Francuskoj, pomalo je naivno izdati skupu obveznicu te dobiveni novac potrošiti u djelatnosti s niskim i previše sporim povratima. No, Todoriću se danas mora priznati da su njegovi kombinati hrvatska vrijednost, možda imaju prevelike kapacitete, ali su zato, što se kaže, state of the art. Drugo, Todorićevi su očigledno bili preambiciozni u segmentu trgovine. Imali su izuzetna ulaganja u Konzum, koji se sudario sa žestokom inozemnom konkurencijom i krizom. U trgovini su odradili i ključnu investiciju - Mercator. Mnogi generali poslije bitke danas tumače kako je navodno preplaćivanje Mercatora bila ključna greška. - Todoriću bi trebali dignuti spomenik u Ljubljani odmah do onoga Prešernu jer je spasio Mercator koji je bio u velikim problemima te je još uz to riješio značajni dio problema financijskog sektora - pomalo se zlurado našalio jedan ugledni slovenski menadžer, komentirajući trenutačnu situaciju. Možda će se danas morati revalorizirati vrijednost Mercatorova brenda jer ga je Agrokor očigledno precijenio, ali Mercator je danas u dobrom stanju, dok Agrokor, upravo zbog toga, više nije. Treća ključna greška Ivice Todorića, koju će generali nakon bitke danas također s lakoćom uočiti, jest podcjenjivanje važnosti kvalitetnog financijskog upravljanja. Oslanjanje na vrlo mladog Ivana Crnjca kao prvog financijaša i presudni utjecaj članova obitelji na vrhu organizacijske piramide očigledno nisu bili najsretnije rješenje. Što se tiče cijele priče, zasad su po tim financijskim pitanjima najintrigantnije situacije oko tzv. PIK Toggle zajma, tj. 500 milijuna eura koje Todorić mora jednokratno vratiti. Njegova vrijednost kolabirala je na 22 posto, što znači da se teoretskom kupnjom PIK Togglea cijela kompanija uzima pod kontrolu za 110 milijuna eura. Što će biti s tim, pitanje je na koje će odgovor morati dati ruski investitor. Nacionalno gledano, puno je osjetljivija priča s tzv. shadow bankingom (bankarstvom u sjeni), kojim se okružio Agrokor. - Recimo da je dug Agrokora dobavljačima od 10-ak milijardi nešto što je kontrolabilno, ali tu je i problem 5-6 milijardi kuna raznih financijskih aranžmana s domaćim tvrtkama – upozorio nas je jedan domaći poduzetnik. Nije, naime, tajna da je niz uglednih hrvatskih tvrtki kroz faktoring i mjenice financirao Todorićev koncern te se sada moraju suočiti s dvostrukom osjetljivom situacijom: kao dobavljači i financijeri. U ovoj drugoj poziciji morat će se vjerojatno suočiti s drastičnim rezanjem svojih potraživanja, ući će u nove kredite te će se suočiti sa, slikovito rečeno, opasno nakrivljenim bilancama. Zaključno, valja naglasiti kako preostaju dva ključna pitanja: Prvo je vlasničko restrukturiranje Agrokora. Drugo ključno pitanje je tajming. Vrijeme istječe. Što se više čeka, rješenja će biti teža. - Ne toči se novo vino u stare mijehove. Rusi koji iznenađuju svojom poslovnošću i odmjerenošću spremni su na novo financiranje Agrokora, ali ne uz aktualnog vlasnika i postojeći menadžment - upozorio nas je vrlo ugledan menadžer iz domaćeg financijskog miljea koji tvrdi da je racionalni optimist, a uvjeren je da ćemo uskoro gledati sve klasične mjere restrukturiranja s naglaskom na demontiranje grupe i prodaju vrijedne imovine s ciljem kapitalnog jačanja Agrokora. Stručnjaci procjenjuju da priča o stvaranju domaćeg konzorcija koji će pomoći Agrokoru nema realnog utemeljenja jer u Hrvatskoj ne vidi grupu tvrtki spremnih da se nose s teretom 1,7 milijardi eura Agrokorova duga.