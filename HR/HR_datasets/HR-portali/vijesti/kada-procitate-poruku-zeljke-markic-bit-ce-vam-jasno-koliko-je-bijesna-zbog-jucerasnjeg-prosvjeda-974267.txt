Ilustracija: Index (FaH) "SDP, HNS + njihove udruge + Index, N1, RTL = 10 x manje ljudi nego prošle godine", bio je komentar čelnice konzervativne udruge U ime obitelji Željke Markić na njenom Facebook profilu.  Podsjetimo kako je jučer u Zagrebu i u još sedam hrvatskih gradova održan prosvjedni skup protiv zaustavljanja reforme obrazovanja, a samo u glavnom gradu okupilo se prema procjenama policije, 20.000 tisuća ljudi. Na prosvjedima se tražila ostavka ministra Pave Barišića i šefice Povjerenstva za provedbu strategije obrazovanja Dijane Vican. No takve poruke ne idu na ruku konzervativcima poput Željke Markić.   Portal udruge U ime obitelji danas je pun naslova o tome kako je jučerašnji prosvjed bio sramotni predizborni skup, a svoje mjesto na tom opskurnom mediju izborio je i Igor Peternel, potpredsjednik Hrvatskog helsinškog odbora (HHO) s izjavom kojom prosvjednike naziva "bezveznjacima bez sadržaja", od kojih "80 posto ne zna zašto su došli".   I prošle godine radikalna desnica pokušala je minimizirati prosvjedni skup zbog zaustavljanja reforme obrazovanja, a tada su u svojim objašnjenjima bili puno kreativniji, poput onog da nije bila riječ o prosvjednicima nego o ljudima koji - čekaju tramvaj.