Predsjednik Hrvatske seljačke stranke (HSS) Krešo Beljak istaknuo jeda je HSS u prvom krugu lokalnih dobio 34 župana, gradonačelnika i načelnika, što je više nego 2013. u prvom krugu, te da još 25 njihovih kandidata ima šanse u drugome krugu, te zaključio da HSS zadržava čvrstu poziciju treće stranke po broju osvojenih mandata i lokalnih dužnosnika. "Opća ocjena rezultata lokalnih izbora, što se mene osobno tiče i HSS-a, je da se nisu bitno 'promiješale karte' na lokalnoj hrvatskoj političkoj sceni. Uglavnom je ostalo manje-više slično - tamo gdje je HDZ bio jak, ostao je, tamo gdje je HSS bio jak, ostao je. Tamo gdje su lijeve stranke bile jake, ostale su jake. Tako da meni osobno to govori da je Hrvatska zrela za promjenu ovog potrošenog izbornog sustava i na lokalnoj, a posebno na državnoj razini", istaknuo je Beljak na konferenciji za novinare u Središnjici HSS-a na kojoj je komentirao rezultate na prvom krugu lokalnih izbora. Treća pozicija Rekao je i kako se neke druge stranke hvale čvrstim trećim pozicijama, no HSS ima konkretne brojke, ustvrdio je. "Hrvatska je zbog mnogobrojnih problema koji se ne mogu riješiti više demokratski na ovaj način, po ovom modelu, na lokalnoj i na državnoj razini zrela za 'treću Republiku'...Hrvatska treba nove temelje, postojeći temelji koji su stari 25 godina su truli, hrvatsko društvo je trulo i ovi lokalni izbori su to pokazali, a nadam se da će se vrlo brzo naći i političke volje i znanja za nužne promjene u samim korijenima, u samom temelju - a to je adminstrativni reustroj Republike Hrvatske i promjena izbornog zakona", istaknuo je Beljak.   Beljak: Postoji i treća opcija, manjinska Vlada Na pitanje kakav je stav HSS-a o "preslagivanju" parlamentarne većine i mogućnosti izvanrednih parlamentarnih izbora, Beljak je rekao da postoji i treća opcija. To je manjinska Vlada, o čemu nitko ne govori, a to smo imali već u Hrvatskoj, kazao je. "Smatram da Hrvatskoj ne trebaju novi parlamentarni izbori, ali isto tako HSS sigurno neće sudjelovati u nekakvim 'preslagivanjima' gdje bi mi mijenjali stranu, varali birače. Birači su jasno svoje rekli što se tiče Narodne koalicije 11. rujna prošle godine i tako će, što se nas tiče, i ostati", ponovi je Beljak svoje stajalište. Razgovarat ću sa svima, ali naš je partner SDP  Upitan očekuje li nakon drugog kruga lokalnih izbora, kad rezultati budu konačni, ponovni poziv od predsjednika Vlade i predsjednika HDZ-a Andreja Plenkovića da sudjeluje u manjinskoj Vladi ili nekom drugom obliku parlamentarne većine, Beljak je rekao kako on misli da je dobro razgovarati, da će on osobno razgovarati sa svima, ali da je HSS-ov partner u ovom trenutku SDP, a vjeruje sutra i HNS i IDS. Smatra da je to opcija koja u dogledno vrijeme može dobiti povjerenje birača da vodi Hrvatsku u promjene jer, kazao je, "ovo sve što smo gledali u zadnjih godinu, dvije, tri nisu promjene nego daljnje utapanje u glib, u blato". Na pitanje je li SDP baš "najpametnija karta na koju se treba kladiti", Beljak je rekao kako su se neki pokazali kao partneri, neki su se pokazali korektni, a neki izuzetno nekorektni. "Na ove izbore je izašlo šest ili sedam HSS-ova: Stjepan Radić, 1904., Autohtoni, Zeleni i tako dalje. Pa ja nisam baš malo dijete da ne bih vjerovao da netko stoji iza toga. I da je nemoguće da u Splitu dvoje HSS-ovaca šest puta izlazi iz stranke i da svi mediji to poprate. Pa netko je to morao odraditi. Tko?  SDP sigurno nije", rekao je Beljak. Rekao je kako je u Samoboru, gdje je ponovno izabran za gradonačelnika, dobio s partnerom SDP-om apsolutno povjerenje treći put i da je to potvrda da su radili dobro.