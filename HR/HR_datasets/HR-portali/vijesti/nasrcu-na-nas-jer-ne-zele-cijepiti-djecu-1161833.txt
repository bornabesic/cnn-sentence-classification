Pravo djeteta na zdravlje iznad je prava roditelja na izbor, poručuje Deklaracija o važnosti cijepljenja koju su jučer potpisali liječnici, pravnici i predstavnica udruge pacijenata. Prva je to rečenica Deklaracije o važnosti cijepljenja koju su jučer potpisali liječnici, pravnici i predstavnica udruge pacijenata. Donošenju deklaracije prethodio je okrugli stol: “Cijepljenje – istine vs. zablude” koji su organizirali Hrvatska liječnička komora i Hrvatski zavod za javno zdravstvo u suradnji sa Školom narodnog zdravlja “Andrija Štampar”. Dobrobit nadmašuje štetu Nesporno je znanstveno utvrđeno kako je dobrobit cijepljenja za zdravlje ljudi neusporedivo veća od rizika pojave mogućih posljedičnih, u pravilu pojedinačnih, neželjenih događaja. Uvođenje cijepljenja predstavlja najuspješniju javnozdravstvenu mjeru koja spašava i spasila je više ljudskih života od bilo koje druge medicinske intervencije u povijesti medicine”, stoji nadalje u Deklaraciji koju su liječnici donijeli u povodu Svjetskog dana zdravlja, a zbog sve raširenijeg odbijanja roditelja da cijepe djecu zbog pritiska antivakcinalnog pokreta koji je za vikend najavio svoj skup. – Mnogi nisu svjesni razornih posljedica epidemija koje mogu desetkovati stanovništvo, prvenstveno djecu, a danas su, zahvaljujući cjepivima, povijest – kazao je dr. Trpimir Goluža, predsjednik Liječničke komore, poručivši da je krajnje vrijeme da liječnici odgovore na nerazumne postupke roditelja i jasno kažu da u 21. stoljeću valja primjenjivati suvremene doktrine sprečavanja zaraznih bolesti, jer, u konačnici, to je i liječnička odgovornost. Javnost zbunjuje što pojedini liječnici kritiziraju cijepljenje. – To su njihova osobna mišljenja koja nisu znanstveno i stručno potvrđena i koja su bazirana na nekom osobnom iskustvu i to na jako malom broju slučajeva – kazao je Goluža. Dr. Krunoslav Capak, čelnik HZJZ-a, ističe da svaki lijek ima nuspojave, koje se prate i vrednuju, ali da medicina nedvojbeno dokazuje da dobrobit daleko nadmašuje štetu od nuspojava i kontinuirano se radi na poboljšanju cjepiva. Nije posljedica, nego slijed Pitali smo ga otkud toliko povezivanje cjepiva mo-pa-ru s autizmom, pa je kazao da je jedan kvaziznanstveni rad izazvao val prihvaćanja tog povezivanja, no da su stotine drugih radova dokazale da ta tvrdnja nije točna. – Riječ je o tome da autizam nastaje u dobi kad je većina djece već cijepljeno, ne kao posljedica nego kao vremenski slijed – rekao je dr. Capak. Prim. Vera Katalinić-Janković, pomoćnica ministra zdravstva navela je kako Zakon o zaštiti pučanstva od zaraznih bolesti nalaže liječniku da prijavi sanitarnoj inspekciji roditelje koji ne cijepe djecu, no kako broj prijava pada: 2014. bilo je 319 prijava, 2015. ih je 207, a 2016. samo 155. To ne znači da pada broj necijepljenih, nego su liječnici obeshrabreni, a još više ustrašeni zbog učestalih prijetnji i nasrtaja roditelja koji odbijaju cijepljenje svoje djece i postaju agresivni kad im liječnik odbije dati potvrdu za vrtić jer dijete nije cijepljeno.      >> Epidemiolog dr. Kaić: Cijepljenje protiv ospica mora biti obavezno! Kujundžić: Od običnog acisala može se umrijeti >> Od ospica u Rumunjskoj umrlo 17 djece, ministar poziva stanovništvo na cijepljenje