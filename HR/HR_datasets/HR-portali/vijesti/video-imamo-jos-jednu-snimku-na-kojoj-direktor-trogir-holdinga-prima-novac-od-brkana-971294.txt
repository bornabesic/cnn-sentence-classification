INDEX raspolaže još jednom snimkom na kojoj se vidi kako Ivo Milić, tehnički direktor Trogir Holdinga i kandidat HKS-a za gradonačelnika Trogira, prima novac od Vinka Brkana, vlasnika tvrtke Brkan Plano. Milić je usnimljen 5. travnja, a Index je već objavio snimke nastale 20. travnja. U prvoj Milić uzima novac od Brkana, a u drugoj ga nastoji privoliti od nauma da ga prijavi USKOK-u za reket i ucjenu.  Brkan tvrdi i da je platio Miliću da Trogir holding ponovno zaposli njegovog sina Jakova, kojeg je potjerao direktor Rožić jer je vlastitu firmu prijavio Ministarstvu zaštite okoliša. Jakov Brkan je vraćen na posao, a po izjavi njegovog oca za to je Miliću isplatio 13 tisuća kuna. Vinko Brkan nam se požalio i kako je Milić tražio najprije 20, a onda i 30 tisuća eura da mu riješi nagodbu u sporu s Holdingom i Gradom Trogirom. Milić nam kategorički tvrdi da nije istina ono za što ga tereti Brkan. Priznaje da je novac uzimao, ali za stranku. Kaže kako ga Brkan neosnovano blati i želi diskreditirati pred izbore jer stranka nije pristala staviti Jakova na visoko mjesto na listi za Gradsko vijeće Trogira. Prijavio je Brkana Državnom odvjetništvu za kazneno djelo neovlašteno snimanje. Tvrdi da je uredno zaveo donacije, ali tek kada su otvorili račun za ove izbore, jer prije nisu mogli. Milić dobio tri dana za pismeno očitovanje Od Zvonimira Bukarice, direktora Trogir holdinga, doznajemo da danas Milić na poslu nije bio, a neće ga biti ni u ponedjeljak. Kada dođe, na stolu će naći nalog direktora da se pismeno očituje o svemu što je izašlo u medijima. Bukarica kaže kako zasad neće pokretati nikakav postupak protiv Milića. Ako i kada odgovarajuće institucije donesu kakav pravorijek, postupit će po zakonu. Direktor Bukarica nam je potvrdio kako ih nije nitko kontaktirao iz policije, Državnog odvjetništva ili USKOK-a, a slično nam je kazao i Milić. Brkan, pak, veli da su ga neformalno nazvali iz policije, ali da im je on odgovorio da je on već cijeli slučaj predao USKOK-u u Zagreb. Kako doznajemo, policija bi u ponedjeljak trebala dobiti nalog USKOK-a da odradi kriminalističko istraživanje ovog slučaja. Uz nalog, stići će i dokazni materijal.