Bilo je intenzivno – ovim je riječima premijer Andrej Plenković opisao prvih 100 dana Vlade koja je na današnjoj sjednici objavila rezultate koje su postigli u tom razdoblju. "Čitam po medijima da završava naš medeni mjesec. Ako je ovo medeni mjesec, nisam siguran da bi se mnogi rado išli ženiti s obzirom na to kakav smo tretman imali, koliko je pitanja bilo na dnevnom redu i s koliko angažmana smo krenuli u ostvarivanje bitnih zadaća koje su prije svega fokusirane na gospodarstvo, na društvenu solidarnost, na pravnu sigurnost i iznad svega na ono što je ključ i poruka naše Vlade – politička stabilnost u zemlji, kultura dijaloga, smanjenje podjela i to je onaj stil, onaj smjer kojim će ova Vlada davati ton političkom radu i životu Hrvatske", izjavio je Plenković na početku sjednice.  Platforma 112, koja okuplja 71 udrugu civilnog društva, ocijenila je danas kako su zabilježeni pozitivni koraci, no kritizirali su neke odluke Vlade, kao  što su primjerice netransparentnost rada Vlade, porezna reforma i namjera prodaje 25 posto vlasništva u Hrvatskoj elektroprivredi (HEP). Zabrinuti su jer se odustalo od Kurikularne reforme i jer se ne postavljaju jasni okviri prema zločinačkom režimu NDH. Kritizirali su i poreznu reformu tvrdeći da će ona prouzročiti dohodovne nejednakosti. Savez samostalnih sindikata Hrvatske pridružuje se rastućoj većini koja smatra kako Vlada ne ide u dobrom smjeru. Prvih "Vladinih 100" obilježila je netransparentnost i neuključivost, izostanak procjene učinaka propisa te time njihova nekvalitetnost i neodrživost, otvoreno pogodovanje poslodavcima na štetu radnika uz samohvalu kako je to dobro i nužno, poduzimanje mjera koje bogate, uključujući političku elitu, čine bogatijima, a siromašne siromašnijima, odnosno izostanak političke volje za rješavanje problema u interesu većine… – stoji u priopćenju Mladena Novosela, predsjednika Saveza samostalnih sindikata Hrvatske. Koju ocjenu vi dajete Vladi? U komentarima nam možete navesti koji su dobri, a koji loši potezi Vlade i kakva budućnost čeka ovu Vladu. >> Vlada podržala Barišića: Predlažemo Saboru da ne donosi odluku o iskazivanju nepovjerenja 