Tužitelj države New York naredio je dobrotvornoj zakladi Donalda Trumpa da odmah prekine prikupljanje donacija uz objašnjenje da privatna zaklada republikanskog predsjedničkog kandidata nije u toj državi registrirana kao dobrotvorna udruga, javljaju u ponedjeljak agencije pozivajući se na tužitelja Erica Schneidermana. Ured tužitelja Schneidermana obavijestio je u petak Zakladu Donald J. Trump da mora "prestati navoditi ljude na davanje priloga" jer će se u protivnom smatrati da zaklada "nastavlja varati ljude u državi New York." Trumpova zaklada ima rok od 15 dana da Uredu za dobrotvorne udruge proslijedi sve zatražene informacije i preda financijska izvješća o svim dobrotvornim aktivnostima tijekom proteklih godina. To je novi udarac za Trumpa pošto je za vikend dnevnik The New York Times objavio izvatke Trumpove porezne prijave za 1995., koji pokazuju da godinama nije plaćao porez na prihode. Trumpov tabor često je u ranijim situacijama napadao Schneidermana, demokrata koji podržava Hillary Clinton, prilijepivši mu pridjev "partijskog vojnika", no u odgovoru tužitelju danas je korištena umjerenija retorika. "I dok nas i dalje brinu politički motivi koji stoje iza Schneidermanove istrage, Trumpova zaklada će bez obzira na to u potpunosti surađivati u istrazi", priopćeno je iz Zaklade. Najnoviji razvoj događaja ide na ruku Hillary Clinton jer joj otvara novi pravac za napade na svog suparnika. Trump, naime, opetovano udara na Zakladu Clinton i tvrdi da je samo sredstvo za izvlačenje političkih usluga. Clinton je do sada uglavnom kritizirala poslovne poteze milijardera s Manhattana i i njegovo privatno Sveučilište Trump. U svezi s objavom New York Timesa Trumpovi suradnici navode da on nije učinio ništa ilegalno i da profitiranje od poreznih "niša" pokazuje Trumpov "genij", njegov dar za business. Međutim, demokratski tabor bez prestanka eksploatira otkrića o Trumpovu izbjegavanju plaćanja poreza kako bi razotkrio licemjerje populističkog kandidata koji u svojoj kampanji neprestance optužuje demokrate za rasipanje javnog novca. >> Ovo je missica koja je posvađala Trumpa i Clinton 