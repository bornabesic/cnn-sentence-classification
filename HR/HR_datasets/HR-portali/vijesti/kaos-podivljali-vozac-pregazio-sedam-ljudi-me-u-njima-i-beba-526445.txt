Nagađa se da je vozač podivljao nakon što su ga izbacili iz noćnog kluba, a osim gaženja ljudi čeka ga optužnica za bježanje policiji i vožnju pod utjecajem opijata.  - Ležao sam na tlu i mislio da ću umrijeti. Vidio sam dvoje pregaženih ljudi i čuo još najmanje šest udaraca - izjavio je jedan svjedok stravične vožnje u odmaralištu Puerto Banus u Španjolskoj.  Za volanom je bio pijani britanski vozač koji je pregazio sedam ljudi u pješačkoj zoni. Nastradala je i beba od tek sedam tjedana, a britanski mediji pišu da je šest ljudi odvedeno u bolnicu i da je jedna u kritičnom stanju. Beba, začudo, ipak nije ozbiljnije ozlijeđena. Incident se dogodio ovog vikenda nakon tradicionalne godišnje zabave "Champagne Party" na koju dolaze i slavne osobe. Na snimci se čuje deranje svjedoka dok crni Audi SQ7 velikom brzinom prolazi kroz pješačku zonu, a zatim i udarci te sirena hitne pomoći.  Nastala je panika, a vozač je uhićen ubrzo s dolaskom policije. Svjedoci su rekli da su isprva mislili da je riječ o terorističkom napadu. Informacije govore da je s vozačem u automobilu bio prijatelj i da su obojica u srednjim dvadesetim godinama. Žrtve ovog suludog pohoda su u bolnici u Marbelli, a zasad nema informacija ima li preminulih.