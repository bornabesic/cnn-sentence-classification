Foto: Pinterest NORMALNO je da se mačke linjaju i staru dlaku zamjenjuju novom. I dugodlake i kratkodlake mačke ih tokom cijele godine gube podjednako, a višak dlaka najčešće završi na tepihu, namještaju ili vlasnikovoj odjeći. Dok linjanje nije nešto zbog čega bi se trebali brinuti, alopecija je. U tom slučaju je gubitak dlake stalan i pojave se područja bez dlake na tijelu mačke. Postoji više uzroka zbog kojih dolazi do ovog problema, a jedan od najčešćih su alergije. Kao i ljudi, mačke mogu biti alergične na hranu, lijekove, određene materijale, prašinu ili neke druge stvari. Do gubitka dlake može doći zbog jeftine nekvalitetne hrane s manjom nutritivnom vrijednošću. Kod alergija možete prepoznati i crvenkaste mrlje na koži koje mačke često grizu ili grebu pa sebi mogu napraviti rane koje mogu i krvariti. Buhe, šuga i lišajevi također mogu biti uzrok, a jedan od ozbiljnijih uzročnika je dijabetes. Tada mačke često gube na težini te su prečesto žedne. Kod gljivičnih infekcija često gube dlaku na licu, ušima i nogama dok mačke s artritisom gube dlaku oko zglobova. Poremećaji u radu žlijezda također mogu uzrokovati gubljenje dlake, no oni nisu česti. Ukoliko primijetite da vaša mačka pretjerano gubi dlaku i da se pojavljuju mjesta gdje uopće nema dlake, odvedite je što prije veterinaru kako bi ih pregledao i počeo s potrebnim tretmanom. Daljnji gubitak dlaka se često brzo i lako zaustavi, kao npr. stavljanjem mačke na dijetu odnosno mijenjanjem prehrane.