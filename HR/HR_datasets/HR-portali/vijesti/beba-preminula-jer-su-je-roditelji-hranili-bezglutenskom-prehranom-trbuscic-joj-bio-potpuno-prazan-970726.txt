SEDMOMJESEČNA beba preminula je sa samo 4 kilograma težine, nakon što su je njezini roditelji odlučili hraniti alternativnom bezglutenskom prehranom.   Majka i otac djeteta vlasnici su trgovine "prirodne" hrane u gradu Beveren u Belgiji te su inzistirali da svoje dijete hrane alternativnim načinom prehrane koji je uključivao mlijeko od kvinoje, unatoč upozorenjima liječnika kako to nije prikladno za bebu. Sa sedam mjeseci imao je samo 4 kilograma  Prehrana na koju su stavili svojeg sina Lucasa dovela je do toga da je dijete sa sedam mjeseci težilo gotovo upola manje nego što bi trebalo težiti dijete te dobi, odnosno imalo je znatno iznadprosječnu težinu novorođenčeta, sa samo 4 kilograma.   Iako se borio za zrak nekoliko dana prije smrti, pred sudom je izneseno kako njegovi roditelji ni u kojem trenutku nisu odlučili potražiti liječničku pomoć za svoje dijete. Obdukcija je tako pokazala da je dijete bilo pothranjeno te kako mu je trbuh bio u potpunosti prazan.   Javni tužitelj u Belgiji za smrt djeteta krivi njegove roditelje. "Roditelji su odlučili, prema svojoj vlastitoj dijagnozi, da je njihovo dijete intolerantno na gluten i da ima alergiju na laktozu. Niti jedan liječnik nema medicinski karton malog Lucasa, niti su socijalne službe imale ikakva saznanja o tome", rekao je javni tužitelj.  Osim toga, roditelji su malog Lucasa odveli na drugi kraj zemlje kako bi ga liječio homeopatski liječnik, umjesto da su dijete koje je umiralo od gladi odveli u prvu najbližu bolnicu, što im optužba također stavlja na teret. Roditelji zaključili da dijete ima poremećaj u prehrani  Otac djeteta se branio izjavom kako Lucasa nikada nisu vodili liječniku jer nikada nisu primijetili ništa neobično, dok je njegova majka rekla kao je dječak i dobivao i gubio na težini, ali kako mu nikada nisu željeli smrt.   Odvjetnica roditelja, Karine Van Meirvenne, tvrdi kako su oni vjerovali da njihov sin ima poremećaj u prehrani.   "Lucas je imao poremećaj u prehrani. Kada su mu davali bočicu dobio bi grčeve, pa su njegovi roditelji tražili alternativu. Mlijeko od zobi, rižino mlijeko, kvinojino mlijeko...sve proizvode koje su imali u svojoj trgovini", rekla je odvjetnica.   Ranije ovog mjeseca, stručnjaci za prehranu su otkrili kako bezglutenska prehrana može donijeti više štete nego koristi, unatoč svojoj rastućoj popularnosti.