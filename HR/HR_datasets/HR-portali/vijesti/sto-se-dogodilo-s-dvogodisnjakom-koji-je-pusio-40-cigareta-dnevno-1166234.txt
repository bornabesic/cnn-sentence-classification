Devetogodišnji Indonezijac Ali Rizal, nekoć najmlađi nikotinski ovisnik na svijetu, uspio se riješiti cigareta i smršaviti, a postao je i uzoran đak, piše The Daily Mail. Rizal se navukao na duhan u dobi od dvije godine i dnevno pušio do 40 cigareta. Nakon što se njegova snimka pojavila na internetu, postao je planetarno poznat. Uslijedile su javne osude te je tada četverogodišnji dječak počeo s odvikavanjem. Tijekom petogodišnje rehabilitacije uspio se riješiti ovisnosti, ali zamijenio ju je drugom - prema masnoj hrani, pa je ubrzo postao pretio. No, s vremenom je usvojio zdrave prehrambene navike, a pored toga revno se primio učenja i postao jedna od zvijezda svoje osnovne škole, prenosi The Daily Mail.