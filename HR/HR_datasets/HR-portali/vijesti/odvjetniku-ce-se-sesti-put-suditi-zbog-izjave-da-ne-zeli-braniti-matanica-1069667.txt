– Nisam još dobio presudu niti znam da je ponovo ukinuta. Bez komentara sam i bez stajališta. Da sam i vidio odluku, ne znam više što bih vam o tome svemu rekao – rezignirano kaže zagrebački odvjetnik Zoran Pilipović ne želeći previše komentirati odluku zagrebačkog Županijskog suda da mu se šesti puta sudi zbog izjave dane 2008. da ne želi braniti Roberta Matanića (kasnije pravomoćno osuđenog zbog ubojstva Ive Pukanića, op.a.) jer se nije slagao s njegovom namjerom da surađuje s USKOK-om. O ovoj njegovoj izjavi, zbog koje ga je Općinsko državno odvjetništvo optužilo za odavanje službene tajne, do sada je u pet navrata odluku donosio Općinski kazneni sud, isto toliko puta i Županijski sud, a svoj pravorijek dao je i Ustavni sud ukinuvši pravomoćnu presudu donesenu protiv Pilipovića. Po broju suđenja zbog istog kaznenog djela, odnosno istog događaja odvjetnik Pilipović je vjerojatno rekorder na hrvatskim sudovima. Poriče krivnju Sudac Općinskog kaznenog suda Rafael Krešić odvjetnika je tri puta nepravomoćno oslobađao optužbe da je odao službenu tajnu, a u svim tim postupcima Pilipović je kategorički poricao svoju krivnju. Međutim, sve presude donesene u korist Pilipovića viši sud je ukidao, a nakon tri ukidne odluke spis je dodijeljen drugome sucu. Na četvrtom suđenju odvjetnik Pilipović je iz očitog protesta promijenio “ploču” te cinično priznao “beskrupulozan i bestijalan zločin”. – Tek sam poslije shvatio da obavještajna zajednica i MUP meni žele dobro, da im je cilj preodgojiti me. Sad sam svjestan da je moj odgoj bio izuzetno loš i da je zadatak Državnog odvjetništva preodgojiti me. Posve sam pogrešno shvaćao da je smisao advokature pružati pravnu i profesionalnu pomoć okrivljenima. Nisam bio svjestan da pomoć uvijek treba pružati državi, a ne pojedincima... Kriv sam što sam 2008. Robertu Mataniću savjetovao da se brani šutnjom ili da nađe drugog odvjetnika.. – rekao je Pilipović sucu Zorislavu Kalebu koji mu je izrekao uvjetnu osudu. Osuđujuću presudu Županijski sud je prihvatio, ali ne i uvjetnu osudu pa je viši sud preinačio odluku te odvjetnika pravomoćno osudio na tri mjeseca zatvora koji je zamijenjen radom za opće dobro. Pilipović je tada podnio Ustavnu tužbu navodeći da se na svim suđenjima, pa i na četvrtom kada je ironično priznao krivnju, jednako branio te da mu je povrijeđeno pravo na pravedno suđenje. Treći raspravni sudac – Rečeničnim konstrukcijama, koje se mogu podvesti pod ironiju, bijes, nemoć, ali nikako pod priznanje i žaljenje, nisam priznao krivnju. Tu konstrukciju riječi, vokabularnu formu, psihički zdrava osoba nikako ne može prihvatiti kao priznanje jer ostavlja gorak okus u odnosu na sud, njegovu ozbiljnost i osjećaj za pravdu i pravednost – napisao je odvjetnik u tužbi koju je Ustavni sud i prihvatio te ukinuo pravomoćnu presudu. Na petome suđenju sudac Kaleb ga je oslobodio optužbe s obrazloženjem da Pilipović nije počinio kazneno djelo kada je govorio o Matanićevoj namjeri da surađuje s USKOK-om. Međutim, zagrebački Županijski sud nije prihvatio to obrazloženje te je presudu ponovo ukinuo naredivši da o Pilipovićevom krimenu opet odlučuje drugi sudac. I dok će se izjavom danom nakon uhićenja osumnjičenih za Pukanićevu likvidaciju na Općinskom kaznenom sudu baviti treći po redu raspravni sudac, ti isti osumnjičenici već su davno postali pravomoćno osuđeni za atentat u Vlaškoj ulici. Treba napomenuti i to da Županijski sud i sam ima ovlasti sazvati raspravu i donijeti pravomoćnu presudu.     >>Odvjetnik Pilipović oslobođen optužbe za prijetnju >>'Neću na rad za opće dobro, ja idem u zatvor'