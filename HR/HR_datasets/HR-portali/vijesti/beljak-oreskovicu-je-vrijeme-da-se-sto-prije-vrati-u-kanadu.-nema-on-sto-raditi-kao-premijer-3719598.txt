U emisiji Pressing N1 televizije gostovao je Krešimir Beljak, predsjednik HSS-a. Razgovaralo se o smjeni Dragana Lozančića, kao i o vijesti da je premijer Tihomir Orešković odlučio Lozančića imenovati svojim savjetnikom. Premijer je, naravno, od tog imenovanja, u međuvremenu odustao. "Pa netko ga mora savjetovati. Ja sam siguran da gospodin Orešković ne poznaje niti gospodina Lozančića niti bilo koga u Hrvatskoj... Tako da očito mu je to netko savjetovao... Vidimo da se predomislio pa mu je očito netko moćniji savjetovao da to ne bi bila dobra ideja", kazao je Beljak. 'Orešković apsolutno nema autoritet. Premijeri bi trebali biti Karamarko, Milanović ili Petrov. Oni imaju legitimitet, drugi nitko nema. Za njega nitko nije glasao, nitko od birača nije čuo za njega i on nema što raditi na premijerskoj funkciji. Vidimo da ide i nekim krivim mjerama. Vrijeme mu je da se što prije vrati u Kanadu, i bude domoljub iz Kanade', smatra Beljak. Komentirao je i plan reformi. 'Ja se ne protivim uštedama, ali ne mogu one biti uvijek po najugroženijima. Uvijek stradaju prosvjetari, medicinsko osoblje i oni koji bi trebali imati određena prava, a oni nedodirljivi se nikada ne diraju. Kad će oni doći na red? To bi bila prava reforma', kaže Beljak. Vjeruje kako će ubrzo doći do ozbiljnog sastanka s Karamarkom. 'Mi u HSS-u nikad nismo donijeli odluku da podržavamo Most i Oreškovića. Na stranačkim tijelima toga nije bilo. Da sam ja onda bio predsjednik stranke, pozvao bih najprije Oreškovića da predstavi svoj program stranci koja ga podržava. Do sada nije bilo nikakve komunikacije i zato ja kažem da on nije loš čovjek, ali očito nema pojma o politici. Mene ne zanima ništa. Da mi konkretno sutra ponude da budem potpredsjednik Vlade, ja bih to odmah odbio. Kome da budem? Gospodinu Oreškoviću? Pa on bi meni mogao biti potpredsjednik. Mi imamo dobrih ideja, ali nas se ništa ne pita. Nadam se da će se to promijeniti, inače nećemo više podržavati ovu Vladu', zaključio je predsjednik HSS-a u razgovoru za N1 televiziju.