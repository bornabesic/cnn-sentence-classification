Skupina migranata koji su pješice krenuli iz Beograda prema Hrvatskoj stigla je tijekom današnjeg prijepodneva u Šid. Radi se o ekonomskim migrantima uglavnom iz Afganistana i Pakistana kojima je, kako je rekao pomoćnik komesara za izbjeglice Republike Srbije Ivan Gerginov, cilj da željezničkom prugom uđu u Hrvatsku.  - Neki od njih su pješke, a neki vlakom iz Rume jutros stigli do Šida i ne vjerujem da će uspjeti da uđu u Hrvatsku. Slični pokušaji ranije, jednom prema Mađarskoj i jednom prema Hrvatskoj, završeni su tako da su migranti vratili se u Beograd, rekao je Gerginov.  Hrvatska policija za sada ne dozvoljava novinarima pristup blizini državne granice tako da se ne može vidjeti što se zapravo događa na granici danas. Najdalje što novinari mogu je doći do Tovarnika.  >> Migranti iz Srbije na 70-ak kilometara od hrvatske granice, neki se od iscrpljenosti vratili u Beograd >> Migranti krenuli pješice iz Beograda prema Hrvatskoj: 'Pustite nas preko granice'