Demokratska kandidatkinja na američkim izborima Hillary Clinton obratila se simpatizerima u New Yorku nakon poraza od Donalda Trumpa. – Ovo je bolno i dugo će biti tako, ali želim da zapamtite: u našoj kampanji nije bila riječ o jednoj osobi, već o zemlji koju volimo – rekla je Hillary koja je pozvala svoje simpatizere da prihvate Trumpa kao predsjednika naglašavajući važnost mirnog prijenosa vlasti. – Još uvijek vjerujem u Ameriku i uvijek ću vjerovati. Trump će biti naš predsjednik, dugujemo mu otvoren um i šansu za vođenje zemlje – poručila je Clinton. Clinton je naglasila da je na građanima još uvijek zadatak da izgrade bolju, jaču i pošteniju Ameriku. Poručila je okupljenima da se trebaju boriti te da se uvijek vrijedi boriti. – Želim da sve žene, a posebno mlade žene koje su položile vjeru u ovu kampanju i u mene, znaju kako ni zbog čega nisam bila toliko ponosna koliko zbog spoznaje da sam njihova zaštitnica – poručila je Hillary Clinton. Djevojčicama je poručila da su dovoljno snažne da ostvare svoje snove. Prije nje govorio je kandidat za potpredsjednika Tim Kaine, koji je rekao da je ponosan na Hillary Clinton. – Ona voli ovu zemlju. Nitko se nije morao pitati hoće li prihvatiti rezultate izbora – rekao je Kaine, referirajući se na Trumpove predizborne najave da možda neće prihvatiti rezultat ako izgubi. >> Što se dogodilo?! Evo kako je Trump 'oteo' pobjedu Hillary >> Tko će biti na ključnim mjestima uz Trumpa? Ovako bi mogao izgledati novi sastav Bijele kuće 