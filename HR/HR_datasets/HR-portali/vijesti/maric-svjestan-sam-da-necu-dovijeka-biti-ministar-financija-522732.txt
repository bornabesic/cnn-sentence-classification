Svjestan sam da neću dovijeka biti ministar financija. Istovremeno, moj je stav vrlo jasan: sve optužbe su neutemeljene, izjavio je na RTL-u ministar financija Marić o čijoj će sudbini zastupnici sutra glasovati u Saboru. - Unatoč tomu što sam još uvijek ministar financija, ipak sam čovjek od krvi i mesa. Pamtim i bolje trenutke i nikome ne bih poželio ovakvu situaciju, no u glavi sam maksimalno čist i fokusiran da sutra u Saboru iznosim argumente koji će pokazati da su sve optužbe koje mi se stavljaju na teret od strane oporbe neutemeljene. Spreman sam na sve, očekujem burnu i dinamičnu raspravu - rekao je. Što se tiče optužbi Peđe Grbina Marić kaže i da ima dokaze da nije kriminalac. - Bez obzira što se radi o saborskom zastupniku koji je po struci i pravnik, iznosi vrlo teške optužbe. Krajnje je vrijeme da se neke stvari sagledaju, i kad se već nekoga proziva, da se iznesu utemeljeni argumenti, a ne na ovakav način - kaže Marić koji je za sutra razradio i strategiju s premijerom Plenkovićem. - Od prvog dana sam bio svjestan da je funkcija ministra financija časna funkcija, da služim narodu. Svjestan sam i da neću dovijeka biti ministar financija. Istovremeno, moj je stav vrlo jasan: sve optužbe su neutemeljene, i niže su od nekih granica etičkog ponašanja, i ja jednostavno ne mogu prihvatiti takve optužbe i spremno čekam sutrašnji dan - rekao je ministar koji u životu ni za čim ne žali, kako ističe. - Ovo što proživljavam ne bih mijenjao za ništa. Uz sve izazove, ima i silnih zadovoljština. Kad čovjek krene leći u krevet i mora drugi dan donijeti tešku odluku o odgađanju zaduživanja, bio sam i kritiziran, to su teški trenuci koje ću uvijek pamtiti. O svakome od nas treba suditi po rezultatima, a ne samo po onome što se događalo uoči njih - rekao je Marić.  Kolege iz Mosta, s kojima je surađivao malo više od godine dana su ga, kaže, razočarali. - Profesionalno sigurno, ali moram reći i ljudski - dosta sam razočaran, ali nije na meni da to osjećam. Ja osobno više to njima ne zamjeram, ali opet mi je žao da nisam dobio priliku da mi se postave elementarna pitanja. Pa da sam i odgovorio na ta pitanja, a da su oni rekli da mi ipak ne vjeruju. Puno više nego ovakav razvoj situacije. Uvijek sam im bio raspoloživ za manje važne i više važne teme. Nisam očekivao da im toliko baš ne valjam - kaže Marić, a na pitanje je li svjesno obmanuo javnost kad je u siječnju rekao da je Agrokor u dobrom stanju odgovara: . - Sastavni dio mog posla je javno djelovanje i ja sam mislim da sam pokazao i dokazao prema javnosti i novinarima da sam otvoren. Isto tako sam svjestan težine riječi koje ministar financija izgovara i prije ću izgovoriti rečenicu manje, nego rečenicu više. Ta izjava koju citirate je rečena, temeljena na činjenicama koje su mi dotad bile na raspolaganju. Krunska činjenica je bila ona izjava Moody'sa. Unatoč tome što je spustio rejting Agrokoru, iskazali su uvjerenje da sljedećih 12 mjeseci neće imati likvidonosnih problema, a istu izjavu je dala i sama kompanija - zaključio je. 