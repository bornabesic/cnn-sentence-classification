Hong Kong se odnedavno može pohvaliti jedinstvenim restoranom koji je dobio glasovitu Michelinovu zvjezdicu iako gostima nudi jela po cijeni već od šest kuna. Skromno uređeni lokal Tim Ho Wan tako je postao najjeftiniji restoran na svijetu koji se našao u najcjenjenijem gastronomskom vodiču. U Tim Ho Wanu, što u prijevodu znači „dobra sreća“ može sjediti najviše dvadeset gostiju jer se sastoji od samo jedne zadimljene prostorije za ručavanje u kojoj je nekoliko iskrzanih stolova od bambusa. Jean-Luc Naret, glavni urednik Michelinova vodiča kaže da je to najpristupačniji restoran na svijetu ocijenjen zvjezdicom. Popularni hongkonški restoran otvoren prije osam mjeseci vodi Mak Pui Gor, bivši šef kuhinje restorana Lung King Heen u hotelu Four Season, koji je imao čak tri, maksimalne Michelinove zvjezdice. Po izbijanju ekonomske krize mladi kuhar Mak Pui Gor donio je neobičnu odluku da pokrene vlastiti lokal u kojem će nuditi jela za manje od jednog eura. Najskuplje jelo na meniju je tanjur tjestenine sa svinjetinom, kojeg po cijeni od oko 22 kune proda 750 porcija dnevno. Među ostalim jeftinijim jelima u ponudi su jednostavna jela na bazi riže, tjestenine, svinjskih jetrica i razni želei. - Otkako se pročulo da smo dobili Michelinovu zvjezdicu, imamo strahovito mnogo posla. Mi smo uistinu vrlo jeftini, ali koliko znam, ne vjerujem da ćemo zbog zvjezdice povećati svoje cijene. – govori konobarica u restoranu Tim Ho Wan. U vrijeme ručka ispred restorana Tim Ho Wan stvori se dugački red niz ulicu u kojem gosti čekaju po sat vremena za ulazak u lokal. U Michelinovom vodiču doslovce stoji da je ovaj mali lokal udahnuo novi život do tada mirnoj ulici. Stalni redovi neosporan su dokaz da je restoran uspješan, a strogi Michelinovi suci tvrde da su namirnice koje se koriste u pripravi jela vrhunske.   