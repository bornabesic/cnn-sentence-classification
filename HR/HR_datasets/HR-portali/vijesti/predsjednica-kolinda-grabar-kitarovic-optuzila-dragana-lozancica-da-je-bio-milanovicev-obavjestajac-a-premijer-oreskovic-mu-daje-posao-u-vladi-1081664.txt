U danu kada je formalizirano ustoličenje Daniela Markića za šefa SOA-e (bez potpore HDZ-a, podržali su ga oporba i Most), a predsjednica Grabar-Kitarović optužila bivšeg ravnatelja Dragana Lozančića da je bio osobni obavještajac bivšeg premijera Zorana Milanovića, premijer Orešković zbrinuo je Lozančića na novom radnom mjestu u Vladi! S obzirom na bivšu Lozančićevu funkciju, moglo bi se raditi o nekom savjetničkome mjestu. Čovjek kojeg predsjednica optužuje da je bio privatni Milanovićev špijun tako bi mogao postati premijerov savjetnik, moguće za područje diplomacije. Je li na pomolu nova runda političke krize zbog dolaska Lozančića u Banske dvore koja je tresla državu od ustoličenja nove Vlade kada je predsjednica zatražila razrješenje tadašnjeg šefa SOA-e Dragana Lozančića, a premijer ju je ignorirao puna dva mjeseca? Iako je predsjednica iznosila teze da se Lozančić ogriješio o zakon, premijer Orešković u intervjuu Media servisu rekao je da nije dobio na uvid dokaze koji bi opravdali optužbe predsjednice da je Lozančić kršio Zakon. Lozančića je Orešković pustio da sam podnese ostavku i časno ode iz SOA-e.  Neće to ‘sjesti’ ni Karamarku  Već ranije mu je premijer obećao nastavak karijere u državnoj službi pa je Lozančićev posao u Vladi posljedica tog dogovora. Lozančićevu je smjenu, osim predsjednice, tražio i Tomislav Karamarko, prvi potpredsjednik Vlade, a s premijerom je zaratio kada je Orešković odbio Karamarkove kandidate za novog ravnatelja SOA-e te odlučio ulogu prvog špijuna prepustiti Lozančićevu suradniku Danielu Markiću. Da Lozančić dolazi raditi u Vladu, sigurno neće “sjesti” ni Karamarku.  Odbor za unutarnju politiku i nacionalnu sigurnost jučer je podržao Daniela Markića za novog šefa SOA-e, na prijedlog predsjednice RH i premijera. Šest članova odbora iz redova oporbe i Mosta podržalo je njegovo imenovanje, dok su četiri zastupnika  HDZ-a i HSLS-a, glasovali protiv. Večernji je list prvi nedavno najavio da će HDZ dati negativno mišljenje na izbor Markića za šefa SOA-e. Time  je Tomislav Karamarko, kao prvi potpredsjednik Vlade u čijoj su nadležnosti tajne službe, poslao poruku kako ne želi odgovarati za rad SOA-e dok njome upravlja Markić, kojeg ne podržava kao novog ravnatelja. Odgovornost je prebacio na premijera Oreškovića koji je izabrao Markića. Iako mišljenje Odbora nije obvezujuće, nakon što se službeno dostavi Vladi, predsjednica i premijer potpisat će razrješenje Lozančića te imenovanje Markića.  Ponovljene optužbe  HDZ-ov Miroslav Tuđman te HSLS-ov Dario Hrebak na Odboru su imali izdvojena mišljenja u kojima su upozorili na zastarjelu Strategiju nacionalne sigurnosti, a Hrebak je problematizirao i Markićevo dvojno državljanstvo, hrvatsko-francusko.  –  Jasno je utvrđeno da Lozančić odlazi na novu dužnost bez mrlje u svojoj karijeri, što znači da nije prekršio zakon  – objasnio je predsjednik Odbora, SDP-ov Ranko Ostojić. Predsjednica RH  optužbe o tome da je Lozančić špijunirao za Milanovića iznijela je u razgovoru za HRT. 