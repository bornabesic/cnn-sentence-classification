Centrist Emmanuel Macron dobio je 23,82 posto glasova, a čelnica Nacionalne fronte Marine Le Pen 21,58 posto, pokazali su gotovo potpuni rezultati francuskih predsjedničkih izbora koje je u noći na ponedjeljak objavilo ministarstvo unutarnjih poslova, a dio pobijeđenih kandidata odmah je pozvao svoje birače da u drugom krugu daju potporu Macronu. Na trećem mjestu je kandidat desnog centra konzervativac François Fillon s 19,96 posto glasova, slijedi kandidat ljevice Jean-Luc Mélenchon s 19,49 posto, a sa samo nešto više od 6 posto rezultat socijalista Benoita Hamona najgori je u povijesti stranke od 1969. Drugi krug predsjedničkih izbora 7. svibnja tako će sučeliti Macrona, koji ima dobre izglede postati s 39 godina najmlađi francuski predsjednik, i šeficu ekstremne desnice Le Pen. Nakon prljave kampanje pune afera, uz dobar broj neodlučnih birača sve do samog dana izbora, nedjelja je iznjedrila dvoje kandidata koji su inzistirali na borbi protiv sustava, ali s dvije radikalno različite vizije budućnosti Francuske i Europe. Ovo je prvi puta da su dvije najveće stranke koje dominiraju izborima gotovo pola stoljeća, republikanci i socijalisti, eliminirani u prvom krugu. U pobjedničkom govoru u Parizu Macron je poručio pristašama svojeg pokreta Naprijed : "U godinu dana promijenili smo lice francuske politike. Danas okrećemo novu stranicu francuskog političkog života", kazao je. "Želim, za petnaest dana, postati vaš predsjednik", rekao je Macron obraćajući se ne toliko svojim biračima već više ostatku zemlje koja nije glasala za njega. "Predsjednik svih građana Francuske, predsjednik domoljuba suočenih s prijetnjom nacionalista". Benoit Tessier / REUTERS Emmanuel Macron   Obećao je prekinuti sa sustavom koji više od trideset godina nije uspijevao odgovoriti na probleme zemlje, te uvesti "nova lica i nove talente" gdje "svaki muškarac i svaka žena mogu imati svoje mjesto". Želi biti predsjednik, kako je rekao, koji će omogućiti onima koji hoće raditi, stvarati, inovatorima, poduzetnicima, da to čine lakše i brže. Ali bit će i predsjednik "koji pomaže onima koji imaju najmanje, koji su najslabiji.. kroz škole, zdravstvenu skrb, rad i solidarnost". U mjestu Henin-Beaumont, uporištu svoje stranke na sjeveru Francuske, Marine Le Pen pozdravila je povijesni rezultat svoje stranke koja je dobila najveći broj glasova dosad na jednim predsjedničkim izborima. "Francuzi moraju zgrabiti ovu povijesnu priliku", rekla je Le Pen. "Prva etapa koja treba dovesti u Elizejsku (palaču, sjedište predsjednika) je riješena. Ovo je povijesni rezultat", rekla je. "Vrijeme je da se francuski narod oslobodi arogantnih elita", rekla je i ocijenila da samo ona može donijeti stvarnu promjenu. Pascal Rossignol / REUTERS Marine Le Pen   Nije izbjegla ni napasti Macrona nazivajući ga "kraljem novca" što je referenca na njegovu bankarsku prošlost, te naglasila da će njegove politike štetiti francuskim poslovnim interesima, te dovesti do masovne imigracije i slobodnog kretanja terorista. Međutim, budući da je nekoliko pobijeđenih kandidata već pozvalo svoje pristaše da ju zaustave, Le Pen će vjerojatno u drugom krugu snaći ista sudbina koja je snašla njezinog oca Jean-Marie Le Pena kada je 2002. u drugom krugu potučen od Jacquesa Chiraca. "Ozbiljno pozivam birače da glasaju za Emmanuela Macrona u drugome krugu... da pobijede Nacionalnu frontu i blokiraju njezin zlokoban plan da unazadi Francusku i podijeli Francuze", rekao je premijer Bernard Cazeneuve. "Nema drugog izbora nego glasati protiv krajnje desnice" koja bi donijela nesreću, podjele i kaos, poručio je Fillon koji je pozvao svoje birače da glasaju za Macrona. "Nacionalna fronta.. ima dobro znanu povijesti nasilja i netolerancije. Njezina ekonomska i socijalna politika odvela bi našu zemlju do propasti. A tom kaosu morate dodati i europski kaos koji bi bio uzrokovan napuštanjem eura", kazao je Fillon. Predsjednik na odlasku François Hollande nazvao je svog bivšeg ministra gospodarstva i čestitao mu. Dosadašnji šef države nije bio kandidat na ovim izborima, oslabljen rekordnom nepopularnošću. Benoit Tessier / REUTERS Pristaše Macrona slave nakon objave prvih projekcija prema kojima on kao kandidat s najviše glasova ulazi u drugi krug predsjedničkih izbora u Francuskoj   Bivši bankar, Emmanuel Macron koji je dao ostavku u kolovozu 2016. na mjesto u vladi favorit je u drugom krugu i vjerojatno će postati najmlađi predsjednik u povijesti Francuske od Napoleona. Istraživanja javnog mišljenja koje su francuski mediji objavili u nedjelju navečer idu mu u prilog. Većina glasača dat će mu svoj glas 7. svibnja, pokazale su ankete Ipsosa i Harris Interactivea. Prva anketa daje mu 62 posto naspram 38 za Le Pen, a druga 64 posto naspram 36 posto. Predsjednik Europske komisije Jean-Claude Juncker čestitao je Macronu i poželio mu sreću u drugome krugu predsjedničkih izbora, a čestitali su mu i njemački čelnici uvjereni da će on 'pomesti' krajnju desnicu u drugome krugu. "Juncker je čestitao Emmanuelu Macronu na njegovu rezultatu u prvome krugu i poželio mu sve najbolje u drugome krugu", objavio je Junckerov glasnogovornik Martin Schinas na Twitteru. Čestitala je i visoka predstavnica za vanjsku politiku i sigurnost Federica Mogherini, a pregovarač EU-a za Brexit Francuz Michel Barnier rekao je da će "pokloniti povjerenje 7. svibnja Emmanuelu Macronu. Francuska mora ostati Europa", napisao je na Twitteru. Njemački ministar vanjskih poslova Sigmar Gabriel također je poruku objavio na Twitteru. Pascal Rossignol / REUTERS Pristaše Marine Le Pen slave njezin izgledni ulazak u drugi krug predsjedničkih izbora u Francuskoj   "Sretan sam što će Emmanuel Macron postati sljedeći francuski predsjednik", rekao je Gabriel u video poruci na Twitteru iz Amana u Jordanu. "Siguran sam da će u drugome krugu (7. svibnja) pomesti krajnu desnicu, populizam desnice, antieuropejce", dodao je socijaldemokrat Gabriel i nazvao Macrona "jedinim istinski proeuropskim kandidatom" za kojega je uvjeren da će biti "odličan predsjednik". Glasnogovornik njemačke kancelarke Angele Merkel poželio je "sreću" Macronu u drugome krugu. "Dobro je što je @EmmanuelMacron imao uspjeha sa svojim stajalištem za snažnu EU + tržišnu socijalnu ekonomiju. Sretno za dva tjedna", napisao je Steffen Seibert na svom Twitteru. Martin Schulz, socijaldemokratski kandidat koji će se natjecati na rujanskim parlamentarnim izborima u Njemačkoj protiv kancelarke Merkel, izrazio je nadu u Macronovu pobjedu u drugome krugu nad "antieuropskom i otvoreno rasističkom kandidatkinjom Marine Le Pen". Potrebna je mobilizacija "kako bi se osiguralo da Macron pobijedi u drugome krugu", rekao je Schulz, a prenijela agencija Reuters. Danski je premijer Lars Lokke Rasmussen bio u svojoj poruci oprezno optimističan te je napisao kako je "potrebno pričekati konačno glasovanje. Sretno!", poručio je Macronu. No, izbori nisu skroz prošli u miru. U nedjelju navečer u Parizu se više stotina antifašističkih prosvjednika sukobilo s policijom. Policija je napala prosvjednike koji su se utaborili na kružnom toku Trga Bastille, javlja agencija France presse. Prosvjednici, od kojih su neki bili maskirani, bacali su na policajce boce i petarde. Tri osobe su privedene. Na poziv antifašističkih pokreta, koji kane organizirati noć na barikadama, oko 300 prosvjednika okupilo se nakon prvih procjena rezultata prvog kruga predsjedničkih izbora, a policija je preventivno zaustavila promet prema tom trgu u istočnom dijelu grada. Jedan od  organizatora pozvao je sve na prosvjede "protiv Marine i protiv Macrona". "Došli smo prosvjedovati protiv tih izbora - igrokaza", rekao je jedan prosvjednik. Prosvjedi su održani i u Nantesu gdje su prosvjednici poručili da ne žele "ni bankare niti rasiste".