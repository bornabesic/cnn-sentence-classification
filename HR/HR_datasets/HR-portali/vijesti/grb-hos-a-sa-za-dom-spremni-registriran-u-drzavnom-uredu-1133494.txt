Policijska uprava Sisačko-moslavačka nema osnove za postupanjem u vezi s postavljenom spomen-pločom poginulim pripadnicima HOS-a u Jasenovcu, na kojoj se, u sklopu službenog grba Udruge dragovoljaca HOS-a Zagreb, nalazi i ustaški pozdrav “Za dom spremni”. Policija je bila nazočna i na postavljanju spomen-ploče 5. studenog, kada, rečeno nam je, nije bilo isticanja neprimjerenih parola ili govora. Spomen-ploču posvećenu jedanaestorici poginulih pripadnika HOS-a u Domovinskom ratu na širem području Jasenovca postavili su bivši HOS-ovci iz Jasenovca i Zagreba, uz nazočnost gradonačelnika Popovače Josipa Miškovića (HSP) i načelnice Jasenovca Marije Mačković (HDZ) te financijsku pomoć Grada Zagreba. Općina je dala dopuštenje za postavljanje ploče, no za neki širi općinski komentar o tome jučer smo ostali uskraćeni. ‘Nadležni šute’ Pozdrav “Za dom spremni” koristio se u režimu NDH koji je od 1941. do 1945. godine ubio desetke tisuće civila u logoru upravo u Jasenovcu, nekoliko stotina metara udaljenom od mjesta na kojem je postavljena spomen-ploča. Stoga je na reakciju države pozvao saborski zastupnik i čelnik SDSS-a Milorad Pupovac. “Na ploči pored imena poginulih nalazi se i pozdrav “Za dom spremni”, službeni pozdrav ustaškog pokreta, službeni pozdrav NDH i pozdrav kojim su se pozdravljali oni koji su odgovorni za smrt više od 80.000 dosad poimenično propisanih žrtava – Srba, Roma, Židova i antifašista (mahom Hrvata) u razdoblju od 1941. do 1945. Do danas nitko od nadležnih predstavnika vlasti odgovornih za ustavnost (RH je sljednica ZAVNOH-a) i zakonitost (zabrana isticanja i veličanja nacističkih znamenja te vrijeđanja žrtava genocida) nije reagirao. Nitko”, objavio je Pupovac na Facebook profilu dodavši kako je reakcija brza kad se u Jadovnu “pojavi netko sa sumnjivim ili “sumnjivim” obilježjem pa policija odmah izdvaja one s porukama koja se prepoznaju kao četničke.” A policije u Jasenovcu neće ni biti jer je grb Udruge dragovoljaca HOS-a Zagreb, kojega je dio i ustaški pozdrav, potvrđen u Uredu državne uprave, a u tome i jest problem, kaže povjesničar Hrvoje Klasić. Nedosljednost na naplati – Ovaj događaj pokazuje da nedorečenosti iz devedesetih dolaze na naplatu. Nedosljednost je u tome da smo 90-ih antifašizam unijeli u Ustav, proglasili državni praznik Dan antifašizma. No, paralelno smo imali i početak anti antifašizma, rušenje spomenika antifašističkih boraca, imenovanje ulica po ustaškim borcima i proglašavanje “Za dom spremni” domoljubnim poklikom. Ta je relativizacija danas dovela do toga da mi ne znamo u principu što bismo s tim pozdravom pa mi danas ne postupamo kao što bi njemačke vlasti postupile kada bi se bilo gdje, a posebno u nekom logoru kao što je Dachau ili Buchenwald, pojavili natpisi “Sieg heil” ili kukasti križ” – rekao nam je Klasić, za kojeg nema nikakvih dilema da je “Za dom spremni” isključivo ustaški pozdrav. Dileme nema ni za postavljače ploče, HOS-ovce. “Pozdrav „Za dom spremni“ integralni je dio znaka Udruge dragovoljaca HOS-a Grada Zagreba koji je kao takav legitimno registriran pri Ministarstvu uprave i opisan je u Statutu UDHOS-a”, ističu u udruzi.      >> Pupovac: Na spomen-ploči je pozdrav NDH i nitko na to nije reagirao >> Stier: Natpis na spomeniku u Jasenovcu je s grba udruge koju je registrirala Račanova Vlada