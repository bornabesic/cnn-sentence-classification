Prebrojavanje glasova sa svih biračkih mjesta u Srebrenici potvrdilo je kako u izborima za načelnika te općine uvjerljivo vodi kandidat ujedinjenih srpskih stranaka Mladen Grujičić, objavilo je u utorak Središnje izborno povjerenstvo Bosne i Hercegovine. Prema podacima objavljenim na mrežnoj stranici SIP-a i nakon prebrojavanja listića sa svih biračkih mjesta u samoj općini, Grujičić je na izborima provedenim 2. listopada dobio 4553 glasa ili 63,8 posto, a bošnjački kandidat i dosadašnji načelnik Ćamil Duraković 2567 glasova ili nešto manje od 36 posto. I dalje traje prebrojavanje glasačkih listića Srebreničana koji su glasovali poštom ili su to učinili na nekom od izdvojenih biračkih mjesta izvan Srebrenice. Takvih potencijalnih glasača je ukupno oko 3300, a do sada su prebrojani glasovi njih nešto manje od 900. Procjene su kako preostali listići koji tek trebaju biti prebrojani ne mogu ugroziti Grujičićevu prednost pa je sve izglednije kako će po prvi puta nakon rata načelnik Srebrenice postati kandidat srpske nacionalnosti. Iz Stranke demokratske akcije (SDA) u ponedjeljak su najavili kako će od SIP-a tražiti poništavanje izbora u Srebrenici i njihovu ponovnu provedbu jer drže da je policija Republike Srpske tamo intervenirala na sumnjiv način preuzimajući nadzor nad glasačkim materijalom, što otvara razlog za sumnju u regularnost izbornog procesa. O takvom zahtjevu SIP može odlučivati tek nakon proglašenja službenih i konačnih rezultata. >> Specijalci Republike Srpske ušli u zgradu općine Srebrenica: 'Nešto se čudno zbiva' >> Prijete Srbinu koji je pobijedio na izborima u Srebrenici: 'Napisali su svašta o meni i djeci' >> VIDEO Srebrenicom odjekivalo 'Srbija', policija stajala između bošnjaka i pristalica Grujičića