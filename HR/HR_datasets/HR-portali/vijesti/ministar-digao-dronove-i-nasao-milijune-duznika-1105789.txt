Španjolski ministar financija Cristobal Montoro, čovjek koji je svojedobno ulovio Lionela Messija, jednog od najboljih, ali i najplaćenijih nogometaša današnjice u poreznom prijestupu i makinacijama s offshore tvrtkama, nakon čega mu je razrezana kazna od 5,1 milijuna eura, ponovo je u akciji. Na zaprepaštenje brojnih Španjolaca, Montoro je u borbi protiv utajivača poreza upomoć pozvao visoku tehnologiju. Da budemo precizniji, pozvao je dronove opremljene kamerama visoke rezolucije koje sada nadlijeću španjolske gradove i sela i snimanju naselja. A na tim videosnimkama vrlo se precizno vide neprijavljeni bazeni, bespravno nadozidane kuće, dvorišni objekti... Ulovio je tako 1,7 milijuna poreznih dužnika. Pratio neopreznu djecu Sve ono za što se prosječni Španjolac baš i ne trudi pribaviti građevinsku dozvolu, ali ni platiti poreze i takse koje uz tu dozvolu idu. Ujedno, dobar dio ovih do sada nepoznatih građevina bit će iskorišten kako bi se pročešljala stvarna primanja Španjolaca jer cijena takvih nekretnina nije proporcionalna prihodima, preciznije, legalnim, prijavljenim prihodima, njihovih vlasnika. Španjolci će ministarstvu financija nakon završetka operacije Dron morati objašnjavati podrijetlo imovine. Nije ovo prvi put da je Cristobal Montoro posegnuo za, u najmanju ruku rečeno, prilično nekonvencionalnim metodama da bi osigurao što bolju naplatu poreza i smanjio utaje. Prije nekog vremena njegova se ekipa poreznika bacila na “češljanje” Facebook i Instagram profila dijela španjolskih građana. Na meti nisu bili samo bogataši i sumnjivci za utaju poreza već i njihova djeca. Jer ako je poneki utajivač u Španjolskoj i bio relativno oprezan i ako je pazio što objavljuje na društvenim mrežama, njegova djeca najčešće nisu bila tako oprezna. Na taj način uočen je cijeli niz Španjolaca koji su ljetovali na lokacijama u inozemstvu, u vilama koje se nalaze u njihovu vlasništvu, no to vlasništvo nije bilo prijavljeno španjolskim poreznim vlastima. Slično je i sa skupocjenim automobilima, jahtama, skupim ljetovanjima koje si, prema svojim redovitim primanjima, dio Španjolaca ne bi trebao moći priuštiti... Španjolski “nacionalni sport” Inače, na čelo španjolskog ministarstva financija Montoro, koji je u Španjolskoj poznat kao vrstan ekonomist i nekadašnji profesor Sveučilišta Cantabria, došao je nakon što je obnašao cijeli niz dužnosti, od zastupnika u parlamentu gdje je predstavljao dio glasača iz Madrida, do ministra gospodarstva Španjolske. Ipak, ni na jednom drugom položaju nije pokazao toliko kreativnosti kao na mjestu ministra financija odakle je pokrenuo cijeli niz akcija kako bi se porezi naplatili u što je moguće većoj mjeri. Inače, do prije nekog vremena izbjegavanje plaćanja poreza u Španjolskoj bio je svojevrsni oblik “nacionalnog sporta” koji je većina građana koristila kako bi znala i umjela. Dolaskom Montora za prvog financijaša, naplata poreza znatno je porasla, a to su, uz Messija, na svojoj koži osjetile i brojne druge španjolske zvijezde koje su bile prvi cilj, upravo kao primjer građanstvu da se naplata poreza nikome ne oprašta. >> Sjajni hrvatski jedriličari na vodećim mjestima 