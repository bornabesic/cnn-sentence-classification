Prva USKOK-ova optužnica protiv bivšeg čelnika GNK Dinama Zdravka Mamića potvrđena je jučer na Županijskom sudu u Osijeku. Optužno vijeće zaključilo je kako postoji osnovana sumnja da su Zdravko i Zoran Mamić te bivši direktor Dinama Damir Vrbanović i poreznik Milan Pernar počinili kaznena djela zloupotreba te davanja i primanja mita kako ih se tereti optužnicom. - Nakon što stranke dobiju pismeni otpravak rješenja o potvrđivanju optužnice, predmet će se dostaviti Kaznenoj pisarnici suda, radi dodjeljivanja kaznenog predmeta raspravnom sucu koji je na redu za dobivanje predmeta. O datumu zakazivanja pripremnog ročišta javnost će biti pravodobno obaviještena - priopćio je glasnogovornik osječkog Županijskog suda Miroslav Rožac. Pripremno ročište trebalo bi biti zakazano u roku od dva mjeseca, a na njemu će se odrediti datum početka suđenja te koji će se dokazi provoditi. Sam Zdravko Mamić po izlasku sa suda rekao je da je obrana u ovom predmetu napravila presedan tako što je prethodno povukla žalbu pred Vrhovnim sudom, a jučer i sve prigovore na optužnicu. - Želimo da suđenje što prije počne. Mislio sam da će sudac biti malo veći džek i da će barem vratiti optužnicu na doradu, ali nije. Do sada nisam mogao ništa reći jer sam bio obvezan čuvati tajnost postupka. Sada mogu otvoreno reći da se ovdje radi o politički montiranom procesu koji se temelji na zločestim konstrukcijama - izjavio je Zdravko Mamić, napominjući da je apsolutno spreman za suđenje te da će zasigurno “uveseljavati i novinare i hrvatski puk” kada bude pričao što je prava istina. A prema optužnici USKOK-a, koja je sada potvrđena i na sudu, Mamić i ostali optuženici oštetili su Dinamo za oko 116 milijuna kuna te proračun za više od 12 milijuna kuna. Optužbe na štetu državnog proračuna odnose se na Zorana Mamića i poreznika Pernara. USKOK tvrdi da je Zoran Mamić podmitio poreznika kako bi izbjegao obvezu plaćanja poreza u spomenutom iznosu. Što se tiče Dinama, radi se o poslovima povezanim s transferima Luke Modrića u Tottenham i Dejana Lovrena u Lyon. USKOK sumnjiči Zdravka Mamića da je na osnovi fiktivnog aneksa ugovora o profesionalnom igranju prilikom transfera Modrića 2009. godine sebi priskrbio više od 50 milijuna kuna, koje zapravo pripadaju klubu iz Maksimira. Prema optužbi, Modrić je 2009. na nagovor Mamića potpisao antidatirani aneks kojim se Dinamo odriče 50 posto novca od transfera, a za račun Modrića. Međutim, Modrić je, nakon što mu je Dinamo isplatio po toj osnovi blizu 67 milijuna kuna, od toga iznosa 52 predao raznim članovima obitelji Mamić. Ostatak od oko 15 milijuna kuna Modrić je zadržao. U slučaju Lovrenova transfera dogodila se identična situacija osim što je Lovren, nakon što mu je Dinamo isplatio 50 posto sredstava od transfera, istoga dana taj novac prebacio na bankovni račun Zorana Mamića. Pored ove optužnice, USKOK po prijavama Samostalnog sektora za otkrivanje poreznih prijevara Ministarstva financija vodi još dvije istrage protiv Zdravka Mamića i nekoliko suokrivljenih osoba. Obje istrage vezane su također za izvlačenje sredstava iz Dinama preko off shore kompanija, pri čemu su, kako tvrdi USKOK, fiktivno prikazivana plaćanja nepostojećih posredničkih usluga, obeštećenja i dugovanja igračima, a novac se zapravo slijevao na račune članova obitelji Mamić odnosno njihovih i tvrtki suokrivljenika. Optužbe su teške ukupno oko 150 milijuna kuna. Potvrda još jedne optužnice protiv Vinka MladineaZagrebački Županijski sud u utorak je potvrdio još jednu optužnicu protiv nekadašnjeg direktora Fonda za zaštitu okoliša i energetsku učinkovitost Vinka Mladinea. Terete ga da je, zajedno s bivšom HDZ-ovom saborskom zastupnicom Barbarom Bešenić Fond fiktivnim otkupom PET ambalaže oštetio za najmanje 130 milijuna kuna. Uz Mladinea i prvooptuženu Barbaru Bešanić, vlasnicu tvrtke BBS, optužen je i njezin sin Krunoslav, direktor metkovske tvrtke Retabl Dragan Mioč, vlasnik zadarske tvrtke Odlagalište sirovina Miho Zrnić Marinović te državljanin BiH Dražen Kovač.