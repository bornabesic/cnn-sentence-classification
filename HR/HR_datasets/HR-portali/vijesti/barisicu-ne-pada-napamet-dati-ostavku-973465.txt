POMOĆNICA ministra znanosti i obrazovanja Sanja Putica rekla je u ponedjeljak da je ministar znanosti i obrazovanja Pavo Barišić imenovao operativnu skupinu od 11 članova za potporu Ekspertnoj radnoj skupini (ERS) za provođenje kurikularne reforme koja će djelovati unutar Ministarstva znanosti i obrazovanja.  Putica je na konferenciji za novinare u Ministarstvu znanosti i obrazovanja, na kojoj je bilo riječi o zadaćama i aktivnostima ERS-a, objasnila kako je ona na čelu te operativne skupine jer je i čelna osoba Uprave za standard, strategije i posebne programe u okviru koje se nalazi i služba za kurikularnu reformu.   Hvale se povjerenstvima i radnim skupinama  "Ministarstvo se, kao što vidite, aktivno uključuje u provedbu kurikularne reforme, ne samo zato što smo do sada sudjelovali u radu Posebnoga stručnog povjerenstva za provedbu Strategije obrazovanja, znanosti i tehnologije (PSP) koju je imenovao premijer Andrej Plenković, već smo osnovali i svoju radnu skupinu kako bismo u punom kapacitetu mogli pružiti podršku ERS-u", istaknula je Putica.  Dodala je da su u toj skupini, osim zaposlenika Ministarstva koji su i ranije radili na spomenutim reformskim procesima, i dionici cijele obrazovno-odgojne infrastrukture, a prvenstveno se to odnosi na tri ustanove - Agenciju za odgoj i obrazovanje (AZOO), Agenciju za strukovno obrazovanje i obrazovanje odraslih (ASOO) i Nacionalni centar za vanjsko vrednovanje obrazovanja (NCVVO).  Istaknula je kako će se, u sklopu Uprave za standard, strategije i posebne programe, pozorno pratiti i sve upute Europske komisije, kao i financijski dio koji se odnosi na provedbu kurikularne reforme. U vezi s tim, smatra kako je važno napomenuti "da je već u studenome prošle godine, pri planiranju i donošenju proračuna ove vlade, a pokazujući itekako interes da ova reforma uspije, za to predviđen novac povećan u odnosu na 2016. za više od tri milijuna kuna na stavci reforme". Ustvrdila je da će se sigurno, s obzirom na to povećanje, reforma nastaviti u punom kapacitetu.  Voditeljica Buljan Culej: ERS neće provoditi moj nacrt akcijskog plana, on je napisan za svrhu kandidature  Voditeljica ERS-a dr. Jasminka Buljan Culej izvijestila je da su se u ponedjeljak prvi put sastali izabrani članovi ERS-a (ona kao voditeljica i još šest od do sada sedam imenovanih članova), upoznali se i, što smatra najvažnijim, izrazili punu spremnost i predanost radu u ERS-u.  Novinare je, među ostalim, zanimalo koje su glavne naznake njezina akcijskoga plana, a Buljan Culej objasnila je kako će ERS, kada budu imenovani svi članovi (do sada još nije imenovano pet članova za koje je raspisan novi natječaj) donijeti akcijski plan.  Objasnila je kako ERS neće provoditi njezin nacrt akcijskoga plana koji je priložila svojoj kandidaturi za voditeljicu ERS-a, jer je on napisan za tu svrhu. Ipak, novinarima je podijeljena fotokopija toga njezina nacrta.  Barišić: Ostavka mi ne pada na pamet  Na konferenciji je bio i ministar Pavo Barišić kojega su novinari, među ostalim, pitali hoće li podnijeti ostavku koju su, uz ostale, i od njega u ponedjeljak zatražili predstavnici GOOD inicijative, a ministar je kratko odgovorio: "Ostavka mi ne pada na pamet".