Britanska policija izvijestila je u ponedjeljak kako zna identitet trojice napadača koji su u subotu navečer izveli teroristički napad u Londonu pri čemu je ubijeno sedmero ljudi i ozlijeđeno još 48, javlja BBC. Njihova imena, izvijestili su, objavit će uskoro. U okviru istrage tijekom ranih jutarnjih sati u ponedjeljak uhitili su više osoba u pretresima na području istočnog Londona. Policija je u nedjelju uhitila 12 osoba u četvrti Barking u istočnom Londonu, a u ponedjeljak su pretresli dvije lokacije u Newham i Barkingu i uhitile 'više osoba'. Pretresi se nastavljaju na obje lokacije. Premijerka Theresa May u ponedjeljak će predsjedati sastankom vladina odbora za hitna stanja kako bi se razmotrilo što se čini kao odgovor na napad. Podsjetimo, napadači su se u subotu navečer zaletjeli velikom brzinom kombijem u pješake na Londonskom mostu i nakon toga noževima napadali prolaznike na ulicama i posjetitelje obližnjih barova u Borough Marketu. Policija je potom ubila trojicu napadača. Napad se zbio uoči britanskih parlamentarnih izbora zakazanih za 8. lipnja i manje od dva tjedna nakon samoubilačkog napada na mančesterskom koncertu američke pop pjevačice Ariane Grande na kojemu su ubijene 22 osobe. Odgovornost za najnoviji teroristički napad u Londonu preuzela je Islamska država, iako zasad nema dokaza da su napadači uistinu djelovali po nalogu ISIS-a.