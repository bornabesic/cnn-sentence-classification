Napade na sebe, pogotovu one koji se odnose na njezin put u SAD, hrvatska predsjednica Kolinda Grabar-Kitarović vidi kao svojevrsni medijski "mobing", a grube kritike analitičara kao njihovu namjeru da joj ospore nacionalno-suverenističku politiku koju ona provodi. Ovo što ona radi, kaže jest moderna diplomacija, dok tradicionalističke, one s crvenim tepisima i protokolima ima sve manje – glavne su tvrdnje predsjednice izrečene u TV emisiji "Iza zavjese", koju javna televizija HTV emitira srijedom navečer, a vodi ju novinar Tihomir Dujmović. Na početku razgovora predsjednica je kazala da je njezin put u SAD bio službeni i radni put. Još kao veleposlanica RH u SAD-u 2008., prilikom tranzicije administracije predsjednika Busha na onu predsjednika Obame svjedočila je koliko je to razdoblje bitno za pozicioniranje države, pa je požurila smanjiti neizvjesnost. Postavilo se pitanje kako od tranzicijskog tima gospodina Trumpa saznati, porazgovarati o tome kakvu politiku se može očekivati, a namjera joj bila prije svega "pozicionirati Hrvatsku kao lidera, kao nekoga tko će sudjelovati u stvaranju politike, a ne da budemo uvijek reaktivni i čekati da netko nešto napravi pa da se onda mi tome prilagođavamo". Na pitanje zašto prije puta nije objavila detalje, predsjednica je odgovorila da to nije uradila zato što se "uvijek nađe netko tko nije sklon Hrvatskoj i tko želi osujetiti plan putovanja, minirati neki od sastanaka ili osujetiti neke od ideja koje želite izložiti". Otkriva da ju je u SAD-u dočekala naša otpravnica poslova i tajna služba SAD-a, te djelatnik veleposlanstva. Nije bilo veleposlanika Joška Pare, za kojega predsjednica kaže da "je donio procjenu da je bolje da bude na godišnjem odmoru od 15. prosinca do 8. siječnja, čujem da je bio sa svojom ženom u Bruxellesu u ključno vrijeme tranzicije kada je trebao u SAD-u obavljati svoj posao". Govoreći o kritikama da nije bila "u rangu", objasnila je da je doba moderne diplomacije i mnogi uzusi više ne vrijede, a da se "puno više stvari rješava tihom diplomacijom nego na nekakvim crvenim tepisima i protokolarnim sastancima". Predsjednica je u SAD-u obavila dvadesetak formalno dogovorenih sastanaka s kongresmenima, senatorima, političarima, pripadnicima nevladinih udruga, prijateljima Hrvatske, njezinim poznanicima iz vojnih krugova koji su vrlo utjecajni, no i dalje nije željela navesti njihova imena. Osim u Washingtonu bila je otputovala i u Boston i New York, gdje se našla s nekim od Trumpovih bliskih suradnika. Nije letjela zrakoplovima, nego automobilom, a vožnja je ukupno trajala 20-ak sati. Sumirajući sadržaj tih razgovora, predsjednica navodi kako Jugoistok Europe doista neće biti jedan od prioriteta Trumpove politike, na sreću ovdje nema rata, turbulencija, pa će se oni usredotočiti na Siriju, Irak, odnose s Rusijom i druga krizna žarišta. Ako SAD i Europa izgube fokus na jugoistok Europe, opasnost je da će se još više usporiti proces uključivanja naših susjeda u EU, kaže. Dodaje da se dosta razgovaralo o BiH, a Grabar-Kitarović je ovdje bilo stalo i da se tu RH pozicionira kao susjedna država koja zna, hoće i može rješavati otvorena pitanja sa susjedima. I koja jest faktor stabilnosti. Glavne teme razgovora s osobama iz Trumpovog tima bile su odrednice Trumpove vanjske politike, kako Hrvatska može i mora naći tu svoje mjesto, naši stavovi o susjedima, ukidanje viza za RH državljane, izbjegavanje dvostrukog oporezivanja, poduzetništvo, investicije i kako poslovati s RH, obrambena suradnja i NATO, inicijativa Tri mora. Na pitanje kako je doživjela žestoko medijsko kritiziranje njezinog "misterioznog" puta, dok za putovanja predsjednika Mesića i Josipovića nije bilo takvog interesa, Grabar-Kitarović je kazala de neće kritizirati prethodnike, bez obzira na to što su oni kritizirali nju ovih dana. No, doista je čula da su se pričale svakakve priče, da je trebala doći državnim zrakoplovom,s ogromnim izaslanstvom, na crvenom tepihu... - U doba kad je Obama još službeno predsjednik, to bi bilo potpuno deplasirano i ti samozvani stručnjaci za diplomaciju doista bi se trebali probuditi, shvatiti da je 21. stoljeće, a da se dolaskom Trumpa otvara sasvim drukčiji način diplomatskog djelovanja kojemu se mi moramo brzo prilagoditi. Čula je i priče da je otišla na nekakve estetske kirurške zahvate, ali njih treba hrvatska diplomacija, jer dio njih doista ne radi svoj posao. Ima ih kojima nije mjesto u diplomaciji i od sljedećeg tjedna, zajedno s premijerom počet će zajedno donositi promjene i reformirati našu diplomatsku službu. Pritisak medija je predsjednica već počela doživljavati kao mobing, ima dojam da ju je dio medija želio zaustaviti u radu. A da djelu analitičara smeta ta nacionalna, suverenistička politika koju ona vodi i da imamo državu koja je suverena, ima i jača svoje Oružane snage koje su prvi jamac sigurnosti. - Ovi napadi mogu me samo ojačati, moja je deviza "što te ne ubije, to te ojača" i nastavit ću takvu politiku kolikogod bude u mojoj moći, kazala je. Odgovorno tvrdi da u RH nema niti ustaštva niti fašizma, postoje određeni incidenti, ne postoje takve stranke u parlamentu, za razliku od Srbije, gdje čak predsjednik Srbije javno govori da je njihov legitimni politički program zapadna granica Virovitica-Karlovac-Karlobag. - Dakle, nek Srbija najprije sebe pogleda, kaže predsjednica. Srbija mora promijeniti svoju retoriku, jer ako misle da će optuživanjem Hrvatske za ustaštvo brže ući u EU, varaju se. A zapravo će izazvati kontrareakcije, jer EU je ionako zamorena proširenjem i ne trebaju im novi problemi. Srbija treba odlučiti u kojem će pravcu ići. Predsjednica kaže da je RH pobijedila u Domovinskom ratu, Oluja je bila legitimna operacija i "znam da to Srbija nikada neće priznati". No, idemo dalje u našim odnosima i zato je pružila ruku g. Vučiću i potpisala Deklaraciju kako bi krenuli u rješavanje otvorenih pitanja. Što se tiče domjenka SNV-a na pravoslavni Božić, Grabar-Kitarović tu prepoznaje i "Miloševićevu retoriku". - Neki mediji spekulirali su da sam otišla u SAD da ne bi bila na tom domjenku. Apsolutno netočno. Jer da sam i bila u Zagrebu, na taj domjenak ne bih niti otišla, jer se on proteklih godina pretvorio u politički i kontraproduktivni miting koji umjesto da radi na zajedništvu i pomirbi, radi na razdvajanju. Vrlo rado bih otišla na liturgiju u pravoslavnoj crkvi, proslavila Božić s pravoslavnom zajednicom, Božić je za mene obiteljski praznik, blagdan mira, a održati onakav govor na domjenku, pa ja ne mogu vjerovati da to nije prije dogovoreno i da nije razgovarano o tome kakve će se poruke poslati, to je čista provokacija. No, ja tu stojim na stavu da sa Srbijom ne smijemo igrati ping-pong. Mi smo pobjednici u ratu, hrvatska država osigurava prava Srbima i svim manjinama i ne treba nam tu nitko doći i soliti pamet, pogotovu ne kad imaju toliko toga za pomesti pred svojim vratima", kaže. Dodaje da nema bojazni niti zbog naoružavanja Srbije. - Mi nikada nismo napali niti centimetra srbijanskog teritorija.a RH će nastaviti izgrađivati svoje Oružane snage i ove godine donijeti odluke o modernizaciji OS RH, i nabavci borbene eskadrile. Zbivanja u Banja Luci vidi kao provokaciju i da bi Dodik mogao destabilizirati BiH, a da međunarodna zajednica nije dovoljno čvrsto reagirala. BiH treba ostati suverena, samostalna, uz jednakopravnost sviju naroda. Predsjednica je na činjenicu da je u dvije godine surađivala s tri vlade, kazala da ne treba plakati za prolivenim mlijekom a da je sada ohrabrena političkom atmosferom gdje svi osjećaju potrebu za zajedništvom, uključujući i oporbu i gospodina Bernardića. Otkrila je da su njen najveći izazov bile konzultacije u kojima je bila "izložena velikim političkim pritiscima sa svih strana". >> Otkrivamo zašto je Kolinda Grabar-Kitarović produljila boravak u Washingtonu Komentirajući i oštre napade koje je doživjela iz Sarajeva čim je spomenula sigurnosne prijetnje iz nekih dijelova BiH, Grabar-Kitarović je ponovila da je stabilnost BiH iznimno važna za Hrvatsku. "Postoji problem radikalizacije određenih struktura društva, tome sam i sama svjedočila, znam da je toga svjesna i sama islamska zajednica u BiH, trude se izolirati radikale, država pokušava riješiti i pitanje odlaska na bojišta, no mislim da nedostaju dugoročni planovi deradikalizacije. Država može i treba tražiti pomoć islamske zajednice u Hrvatskoj koja se tako dobro uspijeva odmaknuti od bilo kakvih radikalnih pokušaja", kazala je. Bosni i Hercegovini, istaknula je, želi sve najbolje, a posebno će se zalagati za konstitutivno pravo hrvatskog naroda koji se danas osjeća ugroženim. "Stoga im treba pružiti potporu i osnažiti ih", kazala je predsjednica države. Govoreći o Republici Srpskoj, ocijenila je da se, realno gledajući, RS ponaša kao zasebni identitet i gotovo kao samostalna država. "Mislim da ih treba polako vratiti na zemlju", smatra predsjednica. Naglašava kako RS nije nastala 9. siječnja, nego je nastala temeljem Daytonskih ugovora. Cijeli taj datum, nastavila je, ne samo da je veliki falsifikat nego je opet provokacija i jedan veliki mit koji se stvara, smatra predsjednica i napominje da je Milorad Dodik najavio referendume koji bi mogli destabilizirati dalje BiH. "Međunarodna zajednica je reagirala, ali ne dovoljno čvrsto, i tu su moji napori u međunarodnoj zajednici da se obrati pozornost na BiH. Treba se napraviti nešto dobro, unaprijed spriječiti potencijalne sukobe bilo kakvih razmjera", rekla je Grabar-Kitarović. (Hina) 