Premijer Andrej Plenković komentirao je jučerašnje izjave ministra vanjskih poslova Davora Ive Stiera, koji je izrazio želju za prijevremenim izborima i žaljenje zbog razlaza s Mostom. – Davor je moj prijatelj, zajedno smo se vratili iz Bruxellesa, HDZ je demokratska stranka, volimo dijalog. Razlaz je nastao zbog odluke Mosta. Za razlaz je odgovoran onaj partner koji je digao ruku protiv kolege s kojim sjedi u Vladi 16 mjeseci. Dulje su bili Orepić, Šprlje i Dobrović u Vladi s Marićem, nego ja s njima. Ovdje je Most odlučio ići sa SDP-om prije nego što je Marić imao šanse govoriti. Stier kaže da je jako dugo radio ovu koaliciju, ali ne više od mene – rekao je Plenković u emisiji A sada Vlada na Hrvatskom radiju. – Da sam napravio bilo što drugo, ja bih bio loš premijer. Ne može se rušiti ministar koji odlično radi svoj posao i ima izvrsne rezultate na temelju nekih a priori teza oporbe – rekao je Plenković. - Ja sam potpuno miran. Meni je kao lideru stranke koja će dobiti lokalne izbore, koja je dobila parlamentarne izbore, koja ima najveći rejting i koja će ponovno biti relativni pobjednik parlamentarnih izbora, to je sa sigurno, meni je iz mog mikrokuta sasvim svejedno. Mogu biti oportunist i reći nešto slično što je rekao Davor (Stier) – 'ajmo mi brzo u drugom krugu lokalnih izbora na nove parlamentarne izbore i dobiti par mandata više. To može biti oportunistička logika, a moja je logika puno veća. Ja sam tu predsjednik Vlade odgovoran za funkcioniranje države… - kazao je Plenković. Plenković je rekao da će imena novih ministara predložiti na prvoj sjednici Sabora. Uvjeren je u dobar rezultat na izborima. – HDZ će uvjerljivo pobijediti na ovim izborima, imat ćemo najveći broj župana – poručio je Plenković. – Odradili smo sve u velikom stilu, homogenizirani smo i nastojimo kapitalizirati rejting koji stranka ima već 10 mjeseci – istaknuo je. Ne vjeruje u formiranje "velike koalicije" SDP-a i HDZ-a. SDP mu ne djeluje da je na to spreman, kaže te objašnjava kako ne doživljava kao konzistentnu politiku poziv na dijalog koji je uputio predsjednik SDP-a Davor Bernardić s obzirom na, kako je rekao, sve SDP-ove zahtjeve za izglasavanjem nepovjerenja, pritužbi Ustavnome sudu, interpelacija, svih mogućih mehanizama koji postoje da se na neki način destabilizira vlast.  "Oni su parlamentarna stranka, odgovorni su, imaju svoje ciljeve, svoje razloge. Što se mene tiče, mogu razgovarati i s njima. Ima i drugih, naravno da se uvijek gleda tko je programski i ideološki bliskiji. Prema tome razgovore ćemo voditi. Mogu ih voditi i s kolegom Bernardićem, ali mislim da su njihovi stavovi poprilično formirani i čvrsti. Ne djeluju mi baš da su spremni na neku suradnju", kazao je. 