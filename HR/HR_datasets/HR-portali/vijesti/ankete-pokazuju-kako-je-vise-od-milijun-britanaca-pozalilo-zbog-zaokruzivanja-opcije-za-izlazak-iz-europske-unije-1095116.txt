Ne znaš što imaš sve dok to ne izgubiš. Izjava je to koja trenutačno opisuje stanje u kojem se nalazi milijun Britanaca nakon što su suočeni s posljedicama provedenog referenduma o izlasku iz Europske unije. Prema najnovijim rezultatima ankete koju je proveo Survation, više od milijun glasača opcije "izlaska iz EU", prozvanih "brexiterima" postali su "regrexiteri", sada kada svjedoče općem ekonomskom i političkom padu Velike Britanije.  Poznato je i kako je najtraženiji pojam na Google tražilici uoči referenduma bilo pitanje što je uopće Europska unija i koje su posljedice izlaska. Čini se kako su nedovoljno informirani građani, unatoč ponavljanom upozorenju o očekivanim posljedicama za gospodarstvo, suočeni sa neočekivanim previranjima u stavovima prema donijetoj odluci.  Čak 7% ispitanih – što je jednako 1,300.000 ljudi, izjavilo je kako misle da nisu trebali zaokružiti opciju za izlazak iz Europske unije. A nekolicina njih izjavilo je i kako su opciju za izlazak vidjeli kao oblik protesta, misleći pritom kako njih glas ionako neće vrijediti ili prevagnuti u korist te opcije.   Finalni rezultat referenduma pokazuje kako je za opciju izlaska" prevagnulo 1,260.000 ljudi.  Računica pokazuje kako bi ishod referenduma prevagnuo u korist ostanka u Europskoj uniji da su svi oni koji sada žale zbog svojeg odabira glasali drugačije. Ipak, anketa pokazuje kako žale i oni koji su zaokružili opciju za ostanak. Njih 4% ili otprilike 696.000 ljudi. Ako uzmemo u obzir sve brojke, opcija za ostanak u EU povećala bi se za otprilike 434.000 glasova. Ti glasovi možda ne bi utjecali na ishod referenduma, ali bi smanjili razliku u glasovima prevage na manje od milijun.    