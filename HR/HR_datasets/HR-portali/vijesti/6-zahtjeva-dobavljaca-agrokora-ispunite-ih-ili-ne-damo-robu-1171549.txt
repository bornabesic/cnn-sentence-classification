Dobavljači Agrokora žele imati sigurniju poziciju u daljnjim pregovorima s izvanrednom upravom koncerna. Imaju šest zahtjeva, a ako se ne ispune, za tjedan dana će obustaviti isporuku robe. Problem je dug po mjenicama Bez obzira na to što neki dobavljači imaju potraživanja po financijskim mjenicama, a neki pretežito po onima za izdanu robu, kao i da tek dio njih najavljuje tužbe, dogovorili su se da će potpisnici zahtjeva biti svi. Traže zato da se sve mjenice tretiraju jednako i da taj dug u postupku izvanredne uprave preuzme Agrokor, da se novi kredit što prije dogovori, da i njihova roba kao i krediti banaka imaju status prioriteta u naplati i da se rok za potpis promemorije pomakne do roka prijava tražbina. – Svojim zahtjevima dobavljači jasno stavljaju do znanja da isporuku roba Agrokoru vezuje uz rješavanje pitanja mjenica. Kako obustava isporuke roba sasvim sigurno ne bi bila u interesu ni jednom od više tisuća proizvođača i dobavljača koji rade s Agrokorom, izvanredna uprava predstavnike 168 tvrtki koje imaju mjenice pozvat će na još jedan sastanak u srijedu – kažu u Agrokoru te naglašavaju da probleme u poslovanju pod bivšom upravom koji su doveli do ovog izvanrednog stanja ne mogu riješiti preko noći, ali da nastavljaju raditi u tom smjeru. Neki dobavljači uvjereni su da su financijske institucije dijelile informaciju o njihovoj kreditnoj izloženosti s bivšom upravom Agrokora, na temelju čega su “morale” kreditirati Agrokor. Zato i namjeravaju podignuti tužbu. – Oni imaju potporu svih dobavljača, a pokušat će se dokazati da je bilo zajedničkog djelovanja u zapravo prikrivenom financiranju sustava Agrokor na teret dobavljača – rekla je prokuristica Kraša Marica Vidaković nakon sastanka dobavljača. Na novinarski upit da odgovori onima koji kažu da su se dobavljači sami krivi za problem s mjenicama, rekla je da se ne bi složila s time. “Tu ima i političke priče” – Vjerojatno ćemo dokazivati tko nas je u to uvalio, odnosno tko je koga uvalio i tko je imao povlaštene informacije te tko je kreirao cijelu priču. A osim što je ovo financijska priča, rekla bih da ovdje ima dijelom i političke – odgovorila je Vidaković. Napomenula je da se dobavljači osjećaju izigrano, jer ih zakon ne štiti kao ostale, a zbog problema koji mogu nastupiti i oni bi mogli imati sistemsku štetu i zato bi ih trebalo zaštititi.   1. Koordinacija proizvođača i dobavljača traži da se pomakne datum važenja promemorije između dobavljača i financijskih ustanova do dana prijave tražbina – 9., odnosno 20. lipnja. 2. Tužba nekih dobavljača protiv financijskih institucija izvjesna je zbog navodnog prikrivenog financiranja Agrokora. Formiran je radni tim kako bi svi podržali tužbu. 3. Isporučena roba nakon 10. travnja trebala bi imati, kao i krediti banaka, prioritet u naplati. Traže da se o tome i službeno izjasni saborski Odbor za zakonodavstvo. 4. Dugovi po regresnim mjenicama u postupku izvanredne uprave moraju se tretirati kao dug Agrokora. 5. Novi kredit izvanredni povjerenik treba ugovoriti što prije te njime platiti i dio starih dugova dobavljačima. 6. Do sljedećeg ponedjeljka ako se zahtjevi ne ispune dobavljači će obustaviti isporuku robe.