Tomislav Karamarko i HDZ rade na tome da pridobiju na svoju stranu preostalih pet manjinaca kako bi u glasovanju o novoj vladi i premijeru Tihomiru Oreškoviću imali i njihovu potporu. Iako je Karamarko prije tri tjedna razgovarao s manjincima predvođenim Miloradom Pupovcem, od tada do jučer s njima nije imao kontakte, a za dobivanje njihove podrške ostalo je još malo vremena. Prvi razgovor održan je prije sjednice Sabora u 9 sati, ali tada potpora manjinaca još nije bila dogovorena niti je potpisan sporazum koji uključuje 17 zahtjeva manjinaca. Zbog tog sastanka, koji se protegao do početka sjednice, HDZ i Most nisu stigli, barem je takvo opravdanje, potpisati svoj reformski sporazum koji bi trebao biti temelj suradnje te dvije opcije. U HDZ-u, kažu naši izvori, planirali su taj sporazum potpisati u saborskoj stanci, ali kako nije postignut dogovor s manjincima, onda se sastanak s njima prebacio u termin pauze pa je potpisivanje reformskog sporazuma s Mostom odgođeno za neki drugi dan. Osim s Karamarkom, manjinci žele razgovarati i s premijerom Tihomirom Oreškovićem. Manjinci su cijeli dan u svojim raspravama slali poruke da bez jasnog dogovora i jamstva poštivanja manjinskih prava vladu ne mogu podržati. Osim zbog deblje većine, jer bez petero manjinaca vladajući imaju samo 79 ruku potpore, čini se da je HDZ-u do manjinaca stalo jer se u toj stranci čuje da bi trojica zastupnika Mosta iz udruge Promijenimo Hrvatsku – Ivan Lovrinović, Juro Martinović i Ivica Mišić – željeli osnovati svoj zaseban saborski klub. U HDZ-u, također, tvrde da će ta trojica zastupnika sigurno glasati za vladu i podržavati njihov rad, ali ideju o zasebnom klubu iščitavaju kao nešto što upućuje na probleme u Mostu. Trojac nije htio potvrditi osnivanje svog kluba, ali indikativna je činjenica da se sinoć nisu pojavili na sjednici zajedničkog kluba Domoljubne koalicije i Mosta. Moguće je da u HDZ-u strepe da bi trojac mogao oklijevati s podrškom vladi, a bez njih imaju tek 76 zastupnika što je krajnje tijesna većina. Ako se ne potpiše reformski sporazum prije izglasavanja vlade, koje se očekuje kasno u noći, ovo bi mogao biti prvi put da su stranke formirale vladu bez temeljnog sporazuma o suradnji. >> I. Antičević Marinović: Mandatar bez papira ne može prepoznati ministre >> Gdje je danas bio i što je radio Zoran Milanović >> Karamarko, Petrov i Orešković razgovarali s manjincima: 'Ide u pravom smjeru' 