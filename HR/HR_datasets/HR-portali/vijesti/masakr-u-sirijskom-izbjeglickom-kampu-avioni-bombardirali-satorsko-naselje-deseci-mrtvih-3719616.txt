Najmanje je 28 ljudi izgubilo život u zračnom napadu na izbjeglički kamp na sjeveru Sirije, u dijelu države koji kontroliraju pobunjenici protiv režima predsjednika Bašara al-Asada, koji se uz podršku Zapada bore i protiv Islamske države. Na fotografijama koje su se pojavile na društvenim mrežama mogu se vidjeti uništeni šatori u kampu Kamouna u pokrajini Idlib, u blizini granice s Turskom, javlja BBC. Prema nekim izvješćima, napad je izvelo sirijsko ili rusko ratno zrakoplovstvo, no to zasad nije potvrđeno. Do ovoga je napada došlo samo dan nakon postizanja dogovora o primirju između Asadovih i pobunjeničkih snaga, koje su posljednjih dana vodile teške bitke u Alepu za koji se strahuje da bi, s obzirom na napredovanje Asadove vojske uz rusku podršku, mogao postati nova Srebrenica jer stotine tisuća ljudi se nalazi u okruženju i praktički nemaju mogućnosti pobjeći iz ovog nekoć najmnogoljudnijeg sirijskog grada. Ujedinjeni su narodi upozorili da bi potpuna propast primirja dogovorenog u veljači, a koje se intenzivnije počelo kršiti na području Alepa prije dva tjedna, predstavljalo katastrofu. Prema procjenama, u tom bi slučaju samo u prvom naletu prema Turskoj krenulo barem 400.000 izbjeglica. Kamp Kamouna od turske je granice udaljen desetak kilometara, a Sirijski opservatorij za ljudska prava, koji se poziva na izvješća lokalnih aktivista, tvrdi da je u napadu poginulo najmanje 28 osoba, uključujući žene i djecu. Procjenjuje se da je više od 50 ljudi ozlijeđeno. Slične su brojke iznijeli i drugi lokalni izvori, javlja BBC.