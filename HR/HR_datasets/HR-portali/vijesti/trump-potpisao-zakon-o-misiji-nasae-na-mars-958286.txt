Foto: Hina AMERIČKI predsjednik Donald Trump potpisao je zakon o središnjem zadatku NASA-e u sljedećim desetljećima u pogledu misija u svemir, preciznije na Mars Prema usvojenom tekstu postignuta je jednoglasnost Senata i Zastupničkog doma Kongresa, američka svemirska agencija će raditi na misiji na Mars tijekom 2030-ih. Program Orion  Zakon ističe važnost programa Orion, svemirske kapsule koja će imati zadatak leta daljeg od ijednog svemirskog puta s ljudskom posadom. Raketa Space Launch System (SLS) će u svemir izbaciti Orion.  "Nasa mora nastaviti razvijati SLS kako bi omogućila da ljudi istražuju Mjesec i Mars", navodi se u tekstu.  "Taj zakon potvrđuje naš angažman za središnju misiju NASA-e, ljudsko iskorištavanje svemira", naglasio je američki predsjednik nakon potpisivanja teksta u nazočnosti brojnih zastupnika, među kojima su bila i dvojica njegovih bivših protivnika za republikanske predizbore Ted Cruz iz Teksasa i Marco Rubio iz Floride. Trump pozdravio ulogu astronauta  Trump je pozdravio povijesnu ulogu američkih astronauta proteklih desetljeća. "Naša zemlja je ponovo spremna biti prva u svemiru", dodao je nastavljajući pravcem svog demokratskog prethodnika Baracka Obame koji je nekoliko tjedana prije odlaska iz Bijele kuće obznanio otvaranje novog poglavlja u povijesti Amerike u svemiru, slanje ljudi na Mars tijekom 2030-ih i njihov siguran povratak na Zemlju.    Stručnjaci su jednoglasni, za dolazak na crveni planet koji se nalazi 225 milijuna kilometara od Zemlje i za život na Marsu bit će potreban pravi tehnički podvig i golem proračun.  Istraživanje svemira je prioritet koji zbližava republikance i demokrate, ali važna uloga NASA-e u istraživanju klimatskih promjena stavlja ih na suprotstavljene strane, jer Trumpova administracija dovodi u pitanje istinitost klimatskih promjena.