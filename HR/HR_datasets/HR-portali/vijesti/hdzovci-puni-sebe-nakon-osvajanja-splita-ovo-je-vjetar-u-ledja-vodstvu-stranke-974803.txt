Foto: Hina PREDSJEDNIK HDZ-a i premijer Andrej Plenković čestitao je u nedjelju kasno navečer stranačkim kolegama na, kako je rekao sjajnim rezultatima na lokalnim izborima, kao i svim drugim političkim strankama i njihovim biračima te svim građanima, koji su im dali povjerenje i izrazio uvjerenost da će odgovorno obnašati povjerene im dužnosti u iduće četiri godine.   HDZ je, zajedno s partnerima u Koprivničko-križevačkoj županiji, osvojio 12 županija, rekao je Plenković i posebno čestitao Ivanu Anušiću novom županu u Osječko baranjskoj županiji, koja je nakon Splitsko-dalmatinske, druga po veličini u Hrvatskoj.   Naglasio je kako je HDZ dobio povjerenje da vodi svih 5 slavonskih i svih 5 dalmatinskih županija i ocijenio kako to pokazuje snagu HDZ-a. Uvjeren sam da ćemo zajedničkim snagama kvalitetno voditi projekt Slavonija, poručio je. HDZ je osvojio 62 grada od 127, a još se vodi utakmica na Hvaru koja je izjednačena pa taj broj možda bude i 63, što je praktički 50 posto, rekao je Plenković. HDZ dobio u pola od 576 jedinica lokalne samouprave  Od 428 općina HDZ je dobio povjerenje u 204, istaknuo je dodavši kako od ukupno 576 jedinica lokalne i regionalne samouprave HDZ zajedno s partnerima ima vlast u njih 279.   Posebno je čestitao na pobjedama u Daruvaru, Dubrovniku, Karlovcu, Ozlju i Oroslavlju, Senju, Đakovu, Požegi, Kutini, Imotskom, Makarskoj, Šibeniku, Vodicama, Vinkovcima, Velikoj Gorici, Zaprešiću i drugima.  Čestitao je i Andri Krstuloviću Opari te splitskom HDZ-u i svima koji su pridonijeli pobjedi.  Osim toga, čestitao je i Nikoli Dobroslaviću u Dubrovačko-neretvanskoj županiji i Blaženku Bobanu u Splitsko-dalmatinskoj županiji, Goranu Pauku u Šibensko-kninskoj, Ivi Žiniću u Sisačko-moslavačakoj te Boži Galiću u Vukovarsko-srijemskoj kao i kolegi Darku Korenu u Koprivničko križevačkoj.  Najavio je kako će idući susret sa županima biti u srpnju u Požegi te izrazio zadovoljstvo partnerskim odnosima.  Plenković je uputio poruku svim parlamentarnim strankama pozvavši ih na suočavanje s gospodarskim, financijskim i socijalnim izazovima.   Pozvao je na razgovore o političkoj stabilnosti, gospodarskom rastu i razvoju te sigurnosti zemlje, ali i demografskoj revitalizaciji i ulaganju u obrazovanje  i odgoj te povezivanju obrazvonoga sustava s realnim potrebama  tržišta rada uz društvenu solidarnost.   Najavio je da od sutra ponovno otvara nacionalne teme s punom odgovornosti prema biračima i ljudima što će, smatra, donijeti najbolja rješenja.  Opara: Ova pobjeda donosi promjenu u Split  Andro Krstulović Opara (HDZ), koji je prema neslužbenim rezultatima Državnoga izbornog povjerenstva (DIP) pobijedio u drugom izbornom krugu za splitskoga gradonačelnika, izjavio kasno u noći s nedjelje na ponedjeljka kako ovakav izborni rezultat donosi promjene u Splitu.  Prema privremenim rezultatima DIP-a Andro Krstulović Opara osvojio je 46,19 posto glasova, njegov protukandidat Željko Kerum 44,30 posto. Nevažećih i neubačenih listića bilo je 9,51 posto.  Na Kerumovu tvrdnju da su izbori u Splitu pokradeni, odgovorio je kako je Kerumovo demokratsko pravo osporavati rezultat izbora. Ja poštujem hrvatske zakone i pozivam ga da zatraži procedurom predviđenu kontrolu brojenja listića i njihovog prebrojavanja, napomenuo je.  "Promjena je večeras došla u Split, a ovo je pobjeda splitske radišnosti, čestitosti i kulture pa nema mjesta trijumfalizmu, no ima slavlja i ponosa," rekao je Krstulović Opara nakon što su mediji objavili njegovu izbornu pobjedu.  Najavio je kako će njegov mandat obilježiti želja da Split bude grad za sve. Štitit ću interese svih građana, ne samo svojih birača, a svjestan sam ogorčenja, ljutnji, razočarenja, cinizma, nervoze, sumnji i nosit ću se s time," poručio je.  Istaknuo je kako je njegova pobjeda ujedno pobjeda svih ljudi koji su izašli na birališta, ali i onih koji su se do zadnjega trenutka lomili hoće li izaći na izbore. "Ovo je pobjeda cijelog Splita i svih nas," poručio je dodavši kako je pred njim veliki posao kojim mora premostiti duboke podjele u Splitu.   Prije svega treba se izvući iz naših gospodarskih problema, srediti gradsku infrastrukturu, riješiti ekološku bombu (Karepovac) u srcu Splita, osigurati vrtiće i škole, osigurati bolji standard i stvoriti nova radna mjesta," kazao je Krstulović Opara.  Ti se ciljevi mogu ostvariti, smatra, ukoliko se probudi ambicija i optimizam u temperamentom Splitu.   Izrazio je žaljenje što je u predizbornoj kampanji u Splitu bilo i ružnih trenutaka. "To je bilo nešto što je bilo teško nositi sa sobom," rekao je aludirajući na Kerumove izjave. Očekuje Kerumovu čestitku  Očekivao da će mu Kerum čestitati na pobjedi te poručio kako čestitku još očekuje.  Na upit s kime će ostvariti većinu u Gradskom vijeću, poručio kako vjeruje da većina vijećnika želi dobro gradu Splitu te da će se najprije usvojiti gradski proračun.  "Vi znate tko se isključio iz moguće suradnje, ja sam također potvrdio da ne računam na tu osobu," rekao je Krstulović Opara dodavši kako u splitskom Gradskom vijeću, osim Keruma, imaju još 34 vijećnika.  Poručio je kako računa na njih.  Učinit ću sve, zajedno s kolegom Petrom Škorićem koji je saborski zastupnik, da sve svoje veze, znanja i iskustvo iskoristimo za boljitak Splita. Dokinut ćemo priču da političar koji pređe Sveti Rok (tunel) zaboravi svoj grad, poručio je. Škorić: Oparina pobjeda je vjetar u leđa vodstvu stranke Predsjednik splitskog HDZ Petar Škorić ocijenio je kako je pobjeda Andre Krstulovića Opare na izborima za gradonačelnika Splita važna za cjelokupni HDZ na državnoj razini te predstavlja "vjetar u leđa" i vodstvu stranke.  "Pobjeda u Splitu je snažna i velika pobjeda, ona je za nas ključna i po njoj se može mjeriti cjelokupan uspjeh HDZ na državnoj razini," rekao je Škorić u noći s nedjelje na ponedjeljak nakon što je Državno izborno povjerenstvo objavilo privremene rezultate izbora po kojim je Andro Krstulović Opara pobijedio protukandidata Željka Keruma.  Na upit hoće li pobjeda Andre Krstulovića Opare u Splitu učvrstiti poziciju predsjednika HDZ-a i premijera Andreja Plenkovića i doprinijeti ne održavanju prijevremenih parlamentarnih izbora, Škorić je kazao kako je pobjeda HDZ-a u Splitu "vjetar u leđa vodstvu stranke."  "Ovo je po prvi puta da smo na neposrednim izborim dobili svog (HDZ-ovog) gradonačelnika Splita, a to je velika stvar i vjetar u leđa vodstvu stranke," rekao je Škorić.