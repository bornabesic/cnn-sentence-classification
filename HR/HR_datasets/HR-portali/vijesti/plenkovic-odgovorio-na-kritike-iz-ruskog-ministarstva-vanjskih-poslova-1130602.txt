– To je niža razina, a ja se bavim ozbiljnom i odgovornom vanjskom politikom – poručio je predsjednik Vlade Andrej Plenković komentirajući oštre kritike koje su stigle na njegov račun zbog "miješanja" u ukrajinsko pitanje. Podsjetimo, Ured za informiranje ruskog Ministarstva vanjskih poslova poručio je Plenkoviću da se bavi kroničnim problemom – kršenjem prava Srba i drugih manjina – a ne Ukrajinom, i to zbog njegove izjave da će Hrvatska prenijeti Ukrajini iskustva mirne reintegracije okupiranih područja, primjenjiva na istočnu Ukrajinu. – To je samo priopćenje jednog odjela ruskog Ministarstva vanjskih poslova. Moj službeni put u Ukrajinu bio je sadržajno fantastičan, razgovori su bili na najvišoj razini, predsjednik Porošenko, premijer Grojsman, predsjednik parlamenta, svi zastupnički klubovi, bio je fantastičan gospodarski forum, izuzetan interes stotinjak hrvatskih gospodarstvenika, imao sam vrlo dobro primljeno predavanje na Kijevsko-mogiljanskoj akademiji, medijski odjek je bio – top – kazao je Plenković.  Kaže da je iznenađen reakcijom "niže razine" Ministarstva vanjskih poslova Rusije. "Konfabulira se" – Tu se govori o našem iskustvu, konfabulira se, govori se o progonu Srba iz Hrvatske, o tome da se mi orijentiramo na neke druge teme... Mi podržavamo Minski sporazum u kojem je 13 točaka i kad usporedimo njegove ciljeve i sjetimo se iskustva Hrvatske iz procesa mirne reintegracije, postoji niz sličnosti. Naša je poruka bila poruka mira, iskustva Hrvatske koja je imala okupirani teritorij i želi savjetodavnim putem pomoći da se olakšaju procesi kako bi se oblasti Donjeck i Lugansk vratile u ustavnopravni poredak Ukrajine i tu bih stavio točku – rekao je predsjednik Vlade te dodao kako ima principijelne stavove iza kojih čvrsto stoji cijela Vlada. Upitan je i kada će se imenovati veleposlanik u Moskvi kojeg nemamo već dvije godine. – Tek smo tu četiri tjedna, a razgovaram s ministrom vanjskih poslova ne samo o Rusiji nego i o nizu drugih destinacija i bit ćete o tome pravodobno obaviješteni. Ako ću nešto napraviti brže od drugih, to će biti teme koje se tiču vanjske politike, mislim da smo tu vrlo aktivni i artikulirani i pitanje veleposlanika doći će na red do kraja godine – objasnio je Plenković. Osvrnuo se i na najavu hrvatskih prosvjetara da će tužiti državu. – Mi smo formirali pregovarački odbor, na njegovu je čelu ministar rada i mirovinskog sustava, sutra se održava prvi sastanak. Pročitao sam najave iz sindikata Preporod, ali i izjave iz drugih sindikata koji prilično realistično pristupaju ovom problemu. Nastojat ćemo pronaći rješenje u okviru mogućeg i realnog s obzirom na financijske okvire kojima raspolažemo – poručio je premijer. >>Rusi oštro kritiziraju zbog Plenkovićeva prijedloga Ukrajini: 'Cijena hrvatske integracije teritorija bio je progon 250.000 Srba' >>Plenković u posjetu Ukrajini: Možemo im prenijeti naše svježe znanje oko ulaska u EU i pomoći im oko mirne reintegracije 