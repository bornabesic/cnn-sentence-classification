Foto: FAH FRANCUSKI predsjednik Emmanuel Macron danas je ocijenio da razgovori u okviru G7 s američkim predsjednikom Donaldom Trumpom o klimatskim promjenama predstavaljaju napredak u odnosu na ono što se očekivalo prije nekoliko tjedana.  "Smatram da postoji napredak i da se vode pravi razgovori i prave razmjene stajališta", rekao je Macron nakon summita G7 u Taormini.  "Treba voditi računa o polazištu, kada su mnogi mislili još prije nekoliko tjedana da će Sjedinjene Države napustiti pariški sporazum o klimi", objasnio je novinarima.  Te izjave su u suprotnosti s izjavama njemačke kancelarke Angele Merkel koja je ocijenila da razgovori o klimi nisu bili zadovoljavajući.  Razgovori između čelnika G7 (SAD, Japan, Njemačka, Francuska, Velika Britanija, Italija, Kanada) omogućili su američkom predsjedniku da uvidi važnost tog pitanja, uključujući i sa stajališta američkih interesa, ocijenio je francuski predsjednik koji je sudjelovao na svom prvom summitu G7. Odluka u sljedećim tjednima  "Trump je pragmatičan i nadam se da će potvrditi sudjelovanje u pariškom sporazumu, u svom ritmu", dodao je.  "Donijet ću konačnu odluku o pariškom sporazumu sljedećeg tjedna", napisao je na društvenoj mreži Twitter američki predsjednik po završetku summita G7.  U završnoj izjavi G7 objavljenoj u subotu stoji da je ta skupina primila na znanje neslaganje SAD-a s ostalih šest članica kada se radi o klimi.  "Sjedinjene Države ponovno procjenjuju svoju politiku o klimatskim promjenama i o pariškom sporazumu i nisu u mogućnosti postići konsenzus o tom pitanju", navodi se u tekstu.  Francuski predsjednik je rekao da odbija pristati na logiku "6+1 jer bismo tada krenuli u fragmentaciju velikih demokracija", naglasio je. "Da, postoji neslaganje, ali nadamo se da ćemo ublažiti razlike".