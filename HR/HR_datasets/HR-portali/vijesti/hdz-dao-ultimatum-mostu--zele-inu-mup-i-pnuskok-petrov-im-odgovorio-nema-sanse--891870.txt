Foto: FaH  HDZ, TOČNIJE njihov šef Tomislav Karamarko, ponudio je ovog tjedna čelništvu MOST-a tri glavna uvjeta za nastavak suradnje. Kako nam je potvrđeno Karamarko od svog partnera očekuje da ih se podupre u zahtjevu da se odustane od arbitraže u slučaju INA - MOL, HDZ želi imati glavnu riječ u kadroviranju unutar MUP-a, a tu je poseban zahtjev da šef PNUSKOK-a bude iz redova HDZ-a. Da se sastanak zaista dogodio i da je dan ultimatum potrdilo nam je nekoliko članova MOST-a.   "Nismo impresionirani zahtjevom HDZ-a i nećemo pristati na prijetnje i ultimatume", kazali su nam jutros neslužbeno iz MOST-a, a neki od članovi bili su otvoreno ljuti na Karamarkove zahtjeve. Naime HDZ, u posljednje  je vrijeme neumoljiv u svojim zahtjevima. Veliki pritisci su upravo u dijelu da im se prepusti kadroviranje u policiji. Petrov: Nećemo pristati  Da je tome tako potvrdio je prvi čovjek MOST-a Božo Petrov koji danas boravi u Splitu.   "Ultimatum sigurno nije pravi način na koji se govori. Zato sigurno nećemo pristati na bilo kakve ultimatume. Uostalom na koji način možete pričati o nekakvim ultimatumima o nečemu što ste se dogovorili prvi dan ", rekao je danas  Petrov novinaru Indexa u Splitu. Na izravan upit znači li to i raspad Vlade, Petrov je odgovorio kako ne vjeruje u tu mogućnost.    "Kakav raspad Vlade? Jednostavno neke se stvari trebaju resetirati, a najviše pri tome mislim na komunikaciju", rekao je Petrov.    Orešković next week Predsjednik Vlade Tihomir Orešković kratko je komentirao o ultimatumu HDZ-a  naglasivši kako o tome danas ne bi govorio. "Drugi tjedan ćemo malo o tome," dodao je premijer Orešković. Opet Ina i Karamarko u središtu sukoba na vrhu Vlade Podsjetimo kako nije prvi puta da se upravo Ina našla u središtu sukoba između MOST-a i HDZ-a. Naime, Petrov je javno kritizirao Karamarka zbog njegovog prijateljstva s Jozom Petrovićem.  "Mislio sam na određene ljude koji se javno hvale kako su u dobrim odnosima s određenim ljudima koji su danas u Vladi. Mogu otvoreno reći, to je gospodin Petrović. On je javno na suđenju Sanaderu rekao da je on konzultant MOL-a. Dakle, radi za drugu državnu stranu tvrtku, ne radi za interese hrvatske tvrtke. I onda se on javno hvali kako je dobar s Karamarkom. Jako su mi to čudne stvari. Ovim putem bih pozvao gospodina Karamarka da se ogradi od toga", rekao je Petrov, no Karamarko se nikada nije ogradio. HDZ je sada zatražio od MOST-a da ih se podupre oko Ine i Mol-a.   "Postoje određene grupacije iza političkog sustava koje pokušavaju ostvariti utjecaj. To je ono što sam istaknuo i ono što Most nikada neće dopustiti. Pri tome ostajemo, a ja vjerujem i svi ostali članovi Vlade imaju jednaku želju i težnju zaštititi nacionalne interese. Dok se ne uvjerim u suprotno, zastupat ću takvo stajalište", govorio je tada Petrov.