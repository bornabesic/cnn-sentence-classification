„Moji prioriteti bit će fokusiranje na borbu protiv terorističke organizacije Islamske države, a nikako na svrgavanje sirijskog predsjednika Assada s vlasti“, kazao je novoizabrani američki predsjednik Donald Trump ističući da će potpuno promijeniti američku politiku prema Bliskom istoku i da neće slijediti politiku dosadašnje administracije Baracka Obame, koja je podržavala takozvanu umjerenu sirijsku opoziciju. “Moje gledište na Siriju razlikuje se od stavova mnogih ljudi”, dodao je Trump. “Mi Amerikanci podržavamo sirijske pobunjenike, ali nemamo pojma tko su oni. Naš je prioritet uništiti terorističku organizaciju Islamsku državu”, napomenuo je Trump dodajući da je Rusija sada apsolutni saveznik Sirije. „Ako SAD napadne Assada, moglo bi doći do sukoba s Rusijom i Sirijom”, kazao je Trump u prvom intervjuu za “Wall Street Journal”. Analitičari su uvjereni da će Donald Trump u potpunosti prepustiti Siriju Rusima da se obračunavaju s pripadnicima terorističke Islamske države te da do vojne intervencije SAD-a protiv režima Bashar Al Assad neće doći. Da su zemlje Zaljeva, među kojima i Saudijska Arabija i Katar, koje su pet godina naoružavale i financirale radikalne islamiste u borbama protiv sirijskog režima, bile svjesne toga da će dolazak Trumpa za predsjednika SAD-a prekinuti sve njihove snove o rušenju Bashara al-Assada, dokazuje i činjenica da su s 250 milijuna dolara financirale kampanju Hillary Clinton čija je politika bila odmah krenuti u vojnu intervenciju protiv režima Bashara al-Assada u Siriji. U međuvremenu, snage sirijske vlade ponovno su preuzele kontrolu nad područjima koja su u protekla dva tjedna izgubile u ofenzivi pobunjenika na obodu strateški važnog grada Alepa, na sjeveru Sirije. Vratili su kontrolu nad naseljem Al-Assad kao i nad četvrti 1070 i nad strateškim uzvišenjima koje se nalaze u blizini. Ohrabreni pobjedom Trumpa na izborima, Rusija i vladine snage pripremaju se za veliku i konačnu vojnu ofenzivu osvajanja izuzetno strateški važnog grada Alepa. Prema informacijama ruske obavještajne službe, u dijelu koji kontrolira opozicija nalazi se oko šest tisuća pripadnika Nusra Fronte i ISIL-a. Istodobno, i dalje se vode žestoke borbe između iračkih i kurdskih snaga s jedne strane i pripadnika ISIL-a s druge strane. Najžešće borbe vode se u istočnom predgrađu Mosula. >> Trump već odustao od prvog obećanja? 