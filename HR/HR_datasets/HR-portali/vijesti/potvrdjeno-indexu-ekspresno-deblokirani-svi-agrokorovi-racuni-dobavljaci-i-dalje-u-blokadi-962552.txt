Foto: Hina / Index IZ FININOG servisa doznajemo da su u 11 sati deblokirani svi Agrokorovi računi i računi njegovih kompanija. Dobavljači su i dalje u blokadi.  Za razliku od 320 tisuća građana, koji za vladu nisu sistemski važni, Agrokoru su danas, stupanjem na snagu Lex Todorića, odblokirani računi, iako, prema do sada poznatim informacijama, banke još nisu doznačile novac potreban za osiguranje likvidnosti.  Ta mogućnost, deblokade bez novca, predviđena je Lex Todorićem, člankom 41., stavkom 1. i 2. koji kažu:  "(1) Od dana otvaranja postupka izvanredne uprave do njegova završetka nije dopušteno pokretanje parničnih, ovršnih, upravnih i postupaka osiguranja kao niti postupaka izvansudske naplate protiv dužnika i njegovih ovisnih i povezanih društava.  (2) Postupci iz stavka 1. ovoga članka koji su u tijeku prekidaju se danom otvaranja postupka izvanredne uprave."  Što se tiče dobavljača Agrokora, od kojih su neki još uvijek u blokadi, najavljeno je da će oni imati prioritet kod plaćanja, ovih dana kada banke doznače novac za likvidnost.  Da podsjetimo, vlada je na današnoj sjednici imenovala povjerenika za Agrokor Antu Ramljaka, koji će voditi proces restrukturiranja kompanije.