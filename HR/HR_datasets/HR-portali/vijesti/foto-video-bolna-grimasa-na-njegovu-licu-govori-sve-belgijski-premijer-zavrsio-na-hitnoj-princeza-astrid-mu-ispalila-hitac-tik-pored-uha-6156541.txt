Nakon što je nedavno bio domaćin američkom predsjedniku Donaldu Trumpu, belgijski se premijer Charles Michel ponadao da će provesti nekoliko ugodnih dana, bez stresa. Da to ne bude tako nehotice se pobrinula princeza Astrid, mlađa sestra belgijskog kralja Filipa, koja je ispalivši hitac koji je u nedjelju označio početak polumaratonske utrke u Bruxellesu oštetila sluh premijera Michela. Belgijski premijer očito je stajao isuviše blizu belgijske princeze jer, kako svjedoči fotografija, naglo se trznuo tijekom ispaljivanja, no nasmijan je nastavio pljeskati te se isprva činilo da je sve u redu. Sljedećeg dana, premijer je ipak morao potražiti liječničku pomoć zbog zujanja u ušima. U utorak je pak morao otkazati dolazak na sjednicu parlamentarnog odbora. - Premijer se mora podvrgnuti nizu tretmana unutar 48 sati od incidenta, novinarima je priopćio njegov glasnogovrnik Barend Leyts. Saznaje se da je kod belgijskog premijera utvrđen djelomični gubitak sluha, no detalji nisu izneseni. Tijekom tjedna očekuju se nove terapije za uho belgijskog premijera. Belgijska kraljevska obitelj zasad se nije očitovala o nedjeljnom incidentu.