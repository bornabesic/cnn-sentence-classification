Potpredsjednik Vlade i čelnik Mosta Božo Petrov rekao je u utorak kako je Vlada u ovom trenutku stabilna, opovrgnuvši da je u medijskim izjavama za jesen najavio prijevremene izbore  Petrov je novinarima u Saboru kazao kako smatra da je "vrlo jasno da je Vlada u ovom trenutku stabilna što se tiče i većine u Saboru". Uvjeren je da su se vladajući "posložili" i da su prošli "svi napadi i neke dječje bolesti", te da će zaista početi raditi.  "Naravno da bi moglo biti puno bolje, ali opet vjerujem da će se moći nastaviti raditi. Ukoliko prestanem vjerovati, znat ćete", rekao je i opovrgnuo da je najavio prijevremene izbore, kako su to prenijeli neki mediji.  "Što se tiče jeseni, rekao sam da na jesen počinju najveći reformski paketi, što se tiče akcijskog plana reformi i onda, ako tu zaškripi, to je možda najfragilnija točka, možda su zbog toga komentirali da sam najavio izbore, a nisam", istaknuo je Petrov. Potvrdio je da će Most u srijedu biti u Saboru na glasovanju. Most je primjer odgovornosti u Saboru, ne samo kod dolazaka na glasovanje, nego na sve sjednice, napominje Petrov, uvjeren da će u srijedu vladajući osigurati kvorum u sabornici. "Da, namjera je da se i sutra i u petak glasuje, ne mislim da će biti problema", rekao je Petrov. O SDP-ovom pokušaju opoziva Karamarka: Treba pričekati odluku povjerenstva Za SDP-ove najave da će pokrenuti opoziv prvog potpredsjednika Vlade Tomislava Karamarka poručio je kako treba pričekati odluku Povjerenstva za odlučivanje o sukoba interesa.  "Mi ćemo se suzdržati od bilo kakvih komentara dok se ne donese odluka koju radi Povjerenstvo", odgovorio je Petrov novinarima, upitan hoće li Most podržati SDP-ov zahtjev za opozivom Karamarka zbog afere Konzultantica.  "Mislim da nije korektno, dok određene ustanove obavljaju svoj posao, na bilo koji način to komentirati. Mi možemo komentirati njihovu odluku kakva bude, ali na bilo koji način utjecati na nju, a to je moguće ukoliko komentirate, mislim da nije korektno", objasnio je. Na novinarsku opasku da u drugim državama, već kod naznake skandala, političari odstupaju sa svojih dužnosti, Petrov uzvraća da je Hrvatska vrlo čudna zemlja što se tiče politike zadnjih 25 godina, te da ne bi uzimao za primjer samo zadnji mjesec ili zadnjih šest mjeseci. Opovrgnuo je i da je u sukobu s Ivicom Relkovićem, bivšim osobnim savjetnikom. - U svađi? To pitate radi izjave gospodina Prgometa. Mislim da bih mogao težiti postati sličan nekome gospodinu Prgometu budući da on sve zna i kada nema informacije. Mislim, jučer sam s gospodinom Relkovićem bio na dva sastanka - rekao je Petrov kroz smijeh, piše Dnevnik.hr.