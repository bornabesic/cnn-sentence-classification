Hrvatski sabor obilježio je u utorak svoj dan, a na svečanost je, uz politički vrh, došao i HDZ-ov doajen i bivši predsjednik Sabora Vladimir Šeks.  Istaknuo je kako je 30. svibnja 1990. godine označio prijelomnicu u stvaranju demokratske Hrvatske. - 30. svibnja 1990. godine je označio prijelomnicu u stvaranju novog ustavnog poretka demokratske Hrvatske i taj dan se obilježavao niz godina upravo kao dan u kojem je u cjelokupnoj povijesti jedan demokratski izabrani parlament, Sabor donio sve državotvorne odluke za samostalnost i nezavisnost Hrvatske države. Upravo tu je značenje tog Sabora i tog 30. svibnja. U cjelokupnoj povijesti svi raniji Sabori su bili nedemokratski, a ovaj je bio prvi demokratski i taj je donio sve ključne odluke vezane za sudbinu Hrvatske - istaknuo je Šeks. Ranije se na datum slavio i kao Dan državnosti, a Šeks je poručio kako je od 2000. godine došlo do potpune zbrke s državnim blagdanima te da građani uopće više ne znaju kad se što slavi.  - Nastala je potpuna zbrka izmjenom datuma 2000. godine. Ovo je stavljeno za spomendan Sabora, Dan državnosti prebačen za 25. lipnja, uveden je Dan neovisnosti, Dan pobjede u kolovozu. Nastala je kompletna zbrka i svake godine se nalazimo, i mediji i svi, u toj jednoj situaciji u kojoj građani više ne znaju koji je blagdan. Izgubilo se svako značenje svih mogućih blagdana, a nešto se umjetno održava. Ja sam apelirao da se istraži javno mnijenje kako da se krovni nacionalni blagdan, kako ima SAD ili Francuska i Njemačka, utvrdi istraživanjem mnijenja i vidi koji bi to bio datum. I da se ovisno o tom istraživanju i raspiše referendum. Ali čini mi se da će sve završiti kao i na svim dosadašnjim  raspravama, žalopojkama zašto nema zastava, zašto građani ne znaju kad ih anketirate. Ogroman broj nema pojma- rekao je. Na pitanje kako komentira najavu njegovog omiljenog predsjednik HDZ-a Tomislava Karamarka da će HDZ kad dođe na vlast vratiti Dan državnosti na 30. svibnja, a to još nisu učinili, Šeks poručuje kako to treba pitati Karamarka.  - Pitajte tog gospodina o kome je riječ. Vjerojatno će on kad ustanovi svoj think tank, ovaj institut za javne politike i dobrobit Hrvatske, s ekipom mozgova doći do rješenja- poručio je Šeks.  Tada se zahvalio novinarima na pitanjima i krenuo. No, na dodatno pitanje je li zadovoljan današnjim političarima, ipak se vratio pa u hodu odgovorima nasmijao sebe i novinare. - Vidim ja kud vi mene vučete. Nisam razočaran nego oduševljen - odgovorio je.  Novinari su ga pitali i što misli koliko će trajati ovaj deveti saziv Sabora, Šeks u svom stilu odgovara "do svog kraja". Nastavilo se pitanje kad je taj kraj, odlično raspoloženi  Šeks kaže "kad mu prestane početak, sad je u prvoj desetini."  - To vi pravite show, a ja bih trebao glumiti u njemu - smijao se Šeks. Novinari su nastavili i s pitanjem o izboru četiri nova ministra te što očekuje kada će ih premijer predstaviti.   - Očekivanje je slatka nada. Nada se ponekad pretvori u zbilju. Vederemo. Drago mi je da sam zadovoljio sav vaš interes u potpunosti - rekao je novinarima kroz smijeh.