Dvadeset i jedna osoba ozlijeđena u subotnjem terorističkom napadu u Londonu u kritičnom je stanju, objavile su britanske zdravstvene vlasti, a među ranjenima je dvoje Nijemaca, dok je kanadski državljanin jedan od sedmoro ubijenih, prenose u nedjelju agencije. Hitna služba glavnog britanskog grada ranije je objavila da je u bolnice prebačeno 48 ranjenih u terorističkom napadu u kojem je poginulo sedmoro ljudi i trojica napadača. Kanadski premijer Justin Trudeau potvrdio je da je u napadu ubijen državljanin Kanade. "Kanada osuđuje taj suludi atentat u kojem su ubijeni i ranjeni nevini ljudi, a činjenica da je među žrtvama jedan Kanađanin slama mi srce", priopćio je Trudeau. Njemački ministar unutarnjih poslova Thomas de Maiziere izvijestio je da je ozlijeđeno dvoje njemačkih državljana. Istaknuo je da Berlin usko surađuje s britanskim vlastima i da, iako apsolutne sigurnosti nema, ključ u borbi protiv terorizma je "znati i preduhitriti počinitelje". Identitet i državljanstvo svih stradalih u terorističkom napadu u Londonu još nisu poznati tako da se ne zna ima li među njima hrvatskih državljana, izjavio je u nedjelju hrvatski veleposlanik u Velikoj Britaniji Ivan Grdešić. U terorističkom napadu u subotu navečer u Londonu u kojemu su se napadači zaletjeli velikom brzinom kombijem u pješake na London Bridgeu i nakon toga noževima napadali prolaznike na ulicama i posjetitelje obližnjih barova u Borough Marketu ubijeno je sedam osoba i ranjeno najmanje 48. Policija je ubila trojicu napadača na području Borough Marketa. Napad se zbio uoči britanskih parlamentarnih izbora zakazanih za 8. lipnja i manje od dva tjedna nakon samoubilačkog napada na manchesterskom koncertu američke pop pjevačice Ariane Grande na kojemu su ubijene 22 osobe. Nitko još nije preuzeo odgovornost za najnoviji teroristički napad u Londonu. Tri napadača imala su na sebi nešto što je nalikovalo na prsluke s eksplozivom no kasnije se pokazalo da se radi o lažnim prslucima. Islamska država koja gubi teritorij u Siriji i Iraku u subotu je preko mreže Telegram pozvala sljedbenike da izvedu napade kamionima, noževima i vatrenim oružjem protiv "križara" tijekom ramazana. Slične napade u Berlinu, Nicu, Bruxellesu i Parizu izveli su militanti u protekle dvije godine. Najnoviji napad u Londonu treći je koji se dogodio u Britaniji od ožujka: 22. svibnja na koncertu u Manchesteru bombaš samoubojica ubio je 22, a ranio 116 ljudi, a 22. ožujka u napadu blizu britanskog parlamenta poginulo je 6 ljudi, a ranjeno ih je još najmanje 50.