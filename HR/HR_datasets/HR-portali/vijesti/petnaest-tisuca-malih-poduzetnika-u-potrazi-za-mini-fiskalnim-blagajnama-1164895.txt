Novi Zakon o fiskalizaciji u prometu gotovinom koji je stupio na snagu početkom 2017. ukinuo je status “malog obveznika fiskalizacije” te je propisao obvezu izdavanja računa putem naplatnih uređaja za sve, neovisno o tome plaćaju li porez paušalno ili ne. Taj status koristili su obrtnici, frizeri, kozmetički saloni, taksisti, pojedine samostalne djelatnosti, pa i novinari. Svima njima ostalo je nešto više od dva mjeseca da se prilagode novim pravilima. Jedna mreža za sve Zakon ih obvezuje da u Fini zatraže potpisni certifikat za fiskalizaciju te osiguraju internetsku vezu, blagajnu i program za dostavljanje podataka Poreznoj upravi. Obaveza prelaska na elektroničko izdavanje računa nastupa 1. srpnja. Mali obveznici fiskalizacije sada izdaju račune putem uvezane knjige računa ovjerene od Ministarstva financija ili Porezne uprave, no od 1. srpnja tom će se knjigom paušalist moći ko­ristiti iznimno, najviše dva dana, u slučaju kvara naplatnog uređaja ili ako nije moguće uspostaviti vezu s Poreznom upravom. – Napominjemo kako se od 1. srpnja 2017. godine ne proširuje broj obveznika fiskalizacije, već se 15 tisuća sadašnjih “malih obveznika fiskalizacije“ koji su izdavali račune putem knjige uvezanih računa mora prilagoditi tako da izdaju račune putem elektroničkih naplatnih uređaja – navodi Porezna uprava. Za novu su se financijsku i poslovnu obavezu malih poduzetnika najbolje pripremili telekom-operatori i konzultanti koji nude tehničku podršku uz mjesečnu pretplatu od 100 do 200 kuna. Tvrde da njihove mini prijenosne fiskalne blagajne uz izravnu vezu s poreznim vlastima osiguravaju i plaćanje karticama. Obrtnici se žale da im je izdavanje računa preko e-naplatnih uređaja dodatni trošak, no telekomima je to novi izvor prihoda. Mogućnost paušalnog plaćanja dohotka imaju obrtnici s prihodom manjim od 230.000 kuna ove, a 300.000 kuna iduće godine. S ovom promjenom, pet godina od uvođenja fiskalizacije svi će njezini obveznici biti elektronički umreženi s Poreznom upravom. Novost je i da nadzor fiskalizacije, osim Porezne, može obavljati i Carinska uprava. Uoči li netko od njih kršenje zakona, mogu posegnuti za novčanom kaznom ili privremenom zabranom rada na osam dana. Za ispravnost programa fiskalne blagajne odgovorni su obveznik fiskalizacije, proizvođač i održavatelj programa. Novost je i da obveznici koji su dostavili potrebne podatke o poslovnim prostorima putem blagajne, moraju to isto u periodu od 1. srpnja do 31. srpnja 2017. učiniti i putem obrasca e-porezne. Povrh starih, dodatno se traže i podaci o vrsti djelatnosti koja se obavlja u poslovnom prostoru, datum prestanka prijave podataka koji se dostavljaju, status poslovnog prostora te podaci o proizvođaču i održavatelju programa fiskalne blagajne. Vrijedi i za slobodne profesije Kad je riječ o slobodnim profesijama, u Poreznoj upravi odgovaraju da će se i takvi obveznici morati prilagoditi postupku fiskalizacije izdavanja računa “na način da račune izdaju putem elektroničkih naplatnih uređaja ako naplaćuju svoje usluge u gotovom novcu”. Poljoprivredna gospodarstva koja prodaju vlastite proizvode na otvorenome i nadalje neće biti obveznici fiskalizacije, kao i poštanski promet, prodaja karata, naplata cestarina i slično. >> Milanović: Pomoći ćemo Češkoj kod fiskalizacije >> Slovenci uvode fiskalne blagajne, stručnjaci hvale Linićev model 