Široka je lepeza osoba - od Rijada do Beča i Sarajeva - koja je sudjelovala u kriminalnim aktivnostima mreže Hasana Čengića, sadašnjeg predsjednika Sabora Islamske zajednice Bosne i Hercegovine, uz kojeg je stajao i - Alija Izetbegović Nakon što smo objavili prvi dio Izvještaja “Istraživanje oblasti financija u odnosu na traženje pravne pomoći u predmetu Az.Inv/10289/T09PH(245)” od 27. 8. 2002. godine Ureda Tužiteljstva (OTP) Međunarodnog kaznenog suda za bivšu Jugoslaviju u odnosu na “Third World Relief Agency” (TWRA), Beč, Austrija, u kojem smo pokazali organizirani kriminal Hasana Čengića, aktualnog predsjednika Sabora Islamske zajednice u BiH, objavljujemo i drugi dio. U ovom dijelu Izvještaja navode se osobe koje su bili pošiljatelji ili primatelji transakcija, i to: – Princ Salman bin Abdul Aziz – guverner Rijada (Saudijska Arabija) – njegova donacija u ukupnom iznosu 120.447.930,13 USD u periodu od 15. 7. 1992. do 11. 7. 1995. godine, koji je u to vrijeme bio član saudijske vladarske kuće, te osnivač Saudijskog visokog komiteta za pomoć BiH, koju je podržao kralj Fahd, a u dokumentaciji koju posjedujemo se nalazi i “Protokol” koji je upućen predsjedniku Predsjedništva BiH Aliji Izetbegoviću o aktivnostima Međunarodne konferencije o zaštiti ljudskih prava u BiH, te se može zaključiti, da su u posjetu Saudijskog Arabiji, Ujedinjenim Arapskim Emiratima, odnosno kod kralja Fahda od 10. 10. 1992. do 17. 10. 1992. godine između ostalih bili Salem Šabić, Elfatih Ali Hassanein, te Mustafa Cerić, tada glavni imam zagrebačke džamije, kada je potpisan i Protokol o zahtjevu za pomoć BiH; Milijunski poslovi i s “igračima” upletenima u napad na WTC – Wael Hamzah Jelaidan, za kojeg se navodi šest transakcija, a zatim četiri isplate s računa TWRA u kojima je navedena svrha – otplata duga Hasanu Čengiću u iznosu od 7.058.973,20 USD i dvije isplate s TWRA u iznosu od oko šest milijuna američkih dolara u periodu 1993.-1994. godine. Ime ovog donatora, kao što smo naveli u prvom dijelu u vrijeme sačinjavanja Izvještaja se nalazilo na sankcijskim listama koje izdaje UN, EU i SAD s ciljem suzbijanja terorizma; – Elfatih Ali Hassanein povezan je s četiri isplate – transfer donacija u ukupnom iznosu od 4.599.684,74 USD, a za ovo lice i TWRA veže se upit Interpola Sarajevo iz 2002. godine u vezi s istragom u povodu sumnje o pranju novca; – Sukarno Ali Hassanein navodi se kao primatelj sredstava u iznosu od oko 60.000,00 USD; – dr. A. Totonji, za koji se veže iznos 90.143,19 USD, a na temelju obavještajnih činjenica utvrđeno je da je lice po imenu Ahmad ili Ahmed Totonji optuženo u vezi napada na Svjetski trgovački centar 11. rujna 2001. godine; – Salim Šabić navodi se kao osoba za koju se veže isplata od 549.989,17 USD od 8. 1. 1993. godine; – Hasan Čengić – za navedenog se provjere odnose za 22 transakcije gdje se spominje prezime Čengić, ali ne kao pošiljatelj ili primatelj. Od 23. 6. 1993. godine bio je jedan od ovlaštenih osoba za raspolaganje računom, a izdvajaju se, kao što smo naveli u prvom dijelu teksta, četiri transakcije povezane s imenom Wael Jelaidan i knjiženje s naznakom da se radi o plaćanju računa Hasanu Čengiću u iznosu od 11.057.237,36 USD; Od uplata za “VW motore” do onih za “pšenicu” – Abdul Quader Hafes – osoba za koju se vežu tri transakcije, odnosno donacije tijekom 1993. u iznosu od 5.219.967,71 USD; – Mahir Hadžiahmetović – osoba za koju se vežu tri isplate tijekom 1992. u iznosu od 5.301.799,31 USD; – Alen Mušović (Pljevlje) – osoba za koju se vežu četiri isplate u iznosu od 2.548.447,47 USD tijekom 1993. i 1994. godine, a za istog je navedeno da je krim-služba u Sarajevu tijekom 1995. godine policijski dokumentirala postojanje sumnje zbog šverca dijelovima VW vozila, kao i 300 motora za VW Golf; – Sadžida Silajdžić za koju se veže isplata u iznosu od 4.015.170,93 USD od 28. 9. 1992. godine; – Marcel Fauvet F-Honesse za koju se veže isplata u iznosu od 1.505.719,17 USD od 2. 7. 1993. godine; – Multicom Information Systems LTD, PO Box 254, FL – 9490 Vaduz, za koje se vežu 41 transakcija, odnosno isplate u iznosu od 13.400.658,67 USD u periodu od 1992. do 1995. godine; – Tecna Cork Rawalpindi, Pakistan, kojem je isplaćem iznos od 3.513.281,82 USD i to 1993. godine, a kao svrha je naznačeno da se radi o pšenici u Albaniji za izbjeglice, a istovremeno je pronađen i dokument naslovljen na dr. Elfatiha, koji je trebao biti proslijeđen Hasanu Cinkiću, a radi se o ponudi za predmete naoružanja; – Albert Elderman, Im Pottaschwald 18 Igebert, kojem je isplaćen iznos od 6.955.366,77 USD u periodu od 1992. do 1993. godine; – Ifa Faisal, Finance Switzerland, kojem je isplaćen iznos od 5.006.397,47 USD tijekom 1993. godine bez oznake svrhe plaćanja; I na Tuškanac stigla velika lova – Hemelson International Trading Comp, Tuškanac 39, Zagreb, kojoj je na osnovi devet transakcija isplaćen iznos od 7.594.316,30 USD tijekom 1993. i 1994. godine; – TMT Tešanj – Azem Mulalić kojem je putem šest transakcija isplaćen iznos od 1.702.256,07 USD u periodu od 1994. do 1995. godine; – Islamic Investment Co., kojem je putem šest transakcija isplaćen iznos od 6.133.096,61 USD tijekom 1992. i 1993. godine bez naznaka o svrsi; – Holder kojem je na osnovi 23 transakcije isplaćen iznos od 11.801.970,26 USD do 1992. do 1993. godine, za koje je utvrđeno da su se obavljale preko Chasemanhahan bank New York bez naznake o svrsi isplata i detaljnijim podacima o licu kojem se isplaćuje; – Merhamet – humanitarna organizacija u Hrvatskoj i BiH, Sarajevo, za koje se vežu isplate od tri milijuna američkih dolara od 1992. do 1994. godine; – Muslimansko nacionalno vijeće Senjak Novi Pazar i Turska za koje se veže više od 25 transakcija, a njima je isplaćeno 2.237.628,08 USD od 1993. do 1995. godine; – Somalia and Bosnia Herzegovina Relief Stricken Committee PO box 248 Bahrain na račun TWRA uplaćen iznos od 499.988,91 USD u 1993. godini; – TWRA putem 71 transakcije isplaćen iznos od 30.218.247,74 USD na šest različitih računa; – Hrvatska – putem 16 transakcija isplaćen iznos od 899.485,42 USD na dva različita računa tijekom 1994. i 1995. godine; – Turska – putem 10 transakcija isplaćen iznos od 18.523.706.86 USD u periodu od 1993. do 1995. godine; – Malezija – uplaćen iznos od 3.003.804,08 USD, a kao pošiljatelj se navodi TWRA s datumom uplate 1994. godine; – Sacide Silayci Istanbul putem tri transakcije isplaćen iznos od 2.149.942,30 USD u 1992. godini; – Isplate su vršene i drugim licima, što je također navedeno u Izvještaju, u manjim iznosima, između ostalog i Halidi Izetbegović. Ovlaštena lica, gotovinske isplate, banke, klijenti… Dakle, između ostalog, kroz gotovinske isplate u ukupnom periodu provjera podignuta je suma od 81.578.905,54 USD putem 156 gotovinskih isplata sa računa. Pojedinačno, bile su 93 isplate u ukupnom iznosu od 74.321.537,52 USD u američkim dolarima i 63 isplate u iznosu od 7.257.368 u austrijskim šilinzima. Iznosi isplata se kreću od 1.507,50 USD do 3.185.778,95 USD. Svrha upotrebe ili primatelji nisu prepoznatljivi. Navedeni primatelji, odnosno brojevi računa jesu pojedine filijale banke “Die Erste Osterreichische Spar Casse”. Na računima 004-65151, pa i 004-73555, 004-65593, 513-91957 i 513-64474 koji su otvoreni na TWRA dr. Elfatih Ali Hassanein je bio ovlaštena osoba za raspolaganje računom, i kako iz Izvještaja proizlazi priljevi i odljevi s ovih računa ne odnose se samo na BiH, ali za Vladu BiH je u studenom 1992. godine isplaćeno 2.222.908,50 KM. Iz Izvještaja se navodi da je obrađivan velik broj dokumenata, priznanica i obračuna u kojima su navedena imena dr. Elfatih Ali Hassanein i “članova BiH vođstva”, i kao primjer je navedeno da je bilo više priznanica o predaji novca u iznosima od 60.000 DM i 300.000 DM od strane dr. Elfatiha Ali Hassaneina – i to Aliji Izetbegoviću. Također se navodi da je pronađeno više dopisa iz kojih proizlazi da se radilo o isporuci vojnih predmeta – i to streljiva, mina i ostalog oružja. Tijekom 2002. godine putem Interpola Sarajevo traženo je da se izvrše provjere o poslovanju TWRA, a u Izvještaju je navedeno da je kopiju dana 6. 11. 2006. godine preuzeo Momo Tubić. U zaključcima Izvještaja navodi se da je TWRA sa sjedištem u Beču, kao navodna humanitarna organizacija, pružao financijsku pomoć B-H vlastima u ostvarivanju njihovih ciljeva, te na bliske veze između BiH “vođstva” i dr. Elfatiha Ali Hassaneina, naročito ističući da je Izetbegović dobivao veće iznose novca, a da je Hasan Čengić bio ovlašten za raspolaganje sredstvima na jednom od računa u banci “Die Erste Osterreichische Spar Casse”. Ovo se ističe iz razloga, što su BiH lideri imali izravnu mogućnost da raspolažu financijskim sredstvima TWRA. Čengić u vezi s Bin Ladenovim partnerom U zaključcima se ukazuje na to da svrha upotrebe sredstava nije razjašnjenja, a da je Protokolom s Konferencije o zaštiti ljudskih prava od 19. 10. 1992. obećana svaka vrsta pomoći muslimanima u BiH. Nekoliko puta u Izvještaju je izražena sumnja da su sredstva korištena isključivo u humanitarne svrhe, nego kao i vojna pomoć. U zaključcima se navodi da je u provedenoj financijskoj istrazi vezano za TWRA utvrđeno da je postojala velika mreža osoba, organizacija i firmi s intezivnim kontaktima “u cjelokupnom islamskom svijetu”, a kao primjer navode se veze i kontakti Hasana Čengića s licem Jelaidan – koji je bio partner Bin Ladena. Dakle, iz Izvještaja proizlazi sumnja da su sredstva namijenjena za humanitarne svrhe dijelom zloupotrijebljena i utrošena u nabavku oružja – i to u vrijeme kada je postojala odluka o embargu na uvoz svih vrsta oružja i vojne opreme (Vijeće sigurnosti UN-a, rezolucija 713), a Izvještaj je sačinjen u okviru vođenja istrage u predmetu AZ.ONV/10289/T09-PH245 Ureda Tužiteljstva MKSJ (nema podataka o kojem predmetu se radi i jesu li ti dokazi – 16 registratora dokumentacije proslijeđenih u BiH, odnosno gdje se nalaze). S obzirom da iz Izvještaja proizilazi da su sredstva utrošena i na kupovinu oružja i vojne opreme, te da je ono uneseno u BiH, a za što bi trebalo prikupiti dokaze, postoji osnovana sumnja da je prekršena odluka Vijeća sigurnosti UN-a o embargu na uvoz svih vrsta oružja i vojne opreme, te počinjeno kazneno djelo vezano za nedopuštenu trgovinu oružja (rokovi zastarijevanja prema KZ u vrijeme počinjenja), a ako su navedene radnje povezane s činjenjem nekog kaznenog djela iz područja ratnog zločina, tada ovakve radnje mogu predstavljati kazneno djelo koje ne zastarijeva.