Smijenjeni ravnatelj KB Dubrava dr. Toni Kolak obrazložio je danas zašto je potpisao ugovor o uštedi vode zbog kojeg je smijenjen. Umjesto 2 milijuna kuna za bolnički cjevovod dug 9 kilometara s 2863 izljevna mjesta plaćali bi bar upola manje, kaže. Objašnjava da je KB Dubrava taj ugovor, čija realizacija je počela pa zaustavljena još 2014., morala zaključiti jer im je to naložila Državna komisija za kontrolu javne nabave. – Postupak nije ni trebao ići kao javna nabava, ali smo ga zaključili jer je tako započet. Za ESCO modele nadležno je samo Ministarstvo zaštite okoliša, a ne Ministarstvo zdravlja – rekao je Ante Jukić, pomoćnik ravnatelja za pravne poslove. U Dubravi voda curi na sve strane, cijela je zgrada moderna ruševina koja nije bolja od one započete u Blatu i ekspertiza je pokazala da ne bi izdržala potres, kazao je Kolak kojeg su podržali mnogi djelatnici, predsjednik Hrvatske liječničke komore Trpimir Goluža te neke braniteljske udruge. Dr. Kolak je naknadno izašao iz bolnice te tamo nastavio verbalni obračun s ministrom zdravstva Milanom Kujundžićem. Ponovio je ranije optužbe da je Kujundžić lažni branitelj i dezerter, a za Kujundžićevu najavu tužbe za klevetu rekao je da će "ministar trebati puno odvjetnika kako bi dokazao da su to klevete". Poručio je da "takav čovjek mora nestati ne samo iz HDZ-a već i iz hrvatske politike". "Ja se tužbe ne bojim, ja se borim protiv ološa u HDZ-u, želim da se ološ iz HDZ-a očisti. Želim da netko ne vara premijera kao što ga vara Kujundžić jer premijer je mislio riješiti stvar na miran način, dogovorom. On ga je prevario i naredio moju smjenu", kazao je Kolak. "On napada hrvatsko zdravstvo, on se ne bavi hrvatskim zdravstvom. Nema ni jedne ideje kako i što napraviti... Bavi se smjenama Upravnih vijeća. Po cijeloj Hrvatskoj je smijenio HDZ-ovce i postavio ljude iz Hrvatske zore", ustvrdio je Kolak. >> Kujundžić: Nisam dezerter, a Kolak je među najgorim ravnateljima! 