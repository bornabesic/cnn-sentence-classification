U najgorem mogućem trenutku majci Tawny Nelson pokvario se automobil. Ona je sa svoje četiri kćeri, stare 9, 5 i dvije godine te najmlađom bebom od šest tjedana, otišla u trgovinu po namirnice. Automobilom koji je ''na izdisaju'' ne vozi se često, no taj dan morala je obaviti kupnju pa se autom odvezla do trgovine. Kada je obavila kupnju, izašla je iz dućana, ''potrpala'' djecu i namirnice u vozilo te okrenula ključ. No, ništa se nije događalo. Automobil se nije htio upaliti. Onda je shvatila da je jedna od njezinih kćeri ostavila svjetla upaljena zbog čega se akumulator ispraznio. Očajna majka zaustavila je dvadesetak ljudi ne bi li joj pomogli, no nitko to nije želio učiniti. – Nisu mi čak ni rekli da neće pomoći, jednostavno su me ignorirali kao da ne postojim. Moja petogodišnjakinja je plakala, novorođenče je vrištalo, a dvogodišnjakinja je galamila da je gladna dok je najstarija kći pokušavala pomoći. Osjećala sam se kao najgora mama na svijetu, a onda je netko pokucao na prozor – ispričala je Tawny Nelson, čiju je priču na Facebooku objavio novinar Frank Somerville. Na prozor joj je pokucao 74-godišnjak sa štakom u rukama koji joj je dao tanjur piletine, kekse i bocu vode. – Nahrani djecu i sebe mlada damo. Imam vozilo za vuču i moja žena je na putu ovamo – rekao joj je 74-godišnji muškarac. Kako je i obećao, njegova supruga brzo je stigla na parkiralište trgovine te su odvezli majku i njezinu djecu kući. Idućega dana 74-godišnjak je došao s mehaničarem kod Tawny te joj je mehaničar zamijenio akumulator te popravio alternator i mehanizam za otvaranje prozora koji su joj od prije bili u kvaru. – Tada je muškarac otišao, a kada sam pitala mehaničara koliko sam mu dužna, on je rekao da je starac sve platio te da sam ja dužna jedino nastaviti biti predivna majka – ispričala je Tawny. – Nikada u životu nisam toliko plakala. Ovaj čovjek nam je pomogao iako nas nije poznavao niti je znao našu situaciju. Nikad mu neću moći zahvaliti jer ne znam tko je, no nadam se da ću jednoga dana moći pomoći nekome kao što je on pomogao nama – rekla je ova mlada majka.