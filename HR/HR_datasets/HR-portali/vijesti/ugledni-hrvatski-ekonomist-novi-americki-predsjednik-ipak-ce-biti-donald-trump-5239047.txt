Predviđanje ishoda američkih izbora na svom je Facebook profilu objavio i ekonomist Vuk Vuković. Prema anketi koju je provodio na blogu Oraclum Intelligence Systemsa, tvrtke čiji je suosnivač, ispada da će novi američki predsjednik ipak biti Donald Trump i to sa 284 elektorskih glasova naspram 254 za Hillary Clinton. Njihov prediktivni model Trumpu daje prednost u ključnim swing saveznim državama: Floridi, Sjevernoj Karolini, Ohiju i Pensilvaniji. - Rezultat je prilično izjednačen, a naša metoda Trumpu u ovim državama daje tek minimalnu prednost. To znači da je Hillary dovoljno tek da preokrene rezultat na Floridi ili Pensilvaniji i onda je ona pobjednica, napisali su na blogu dodavši da su hladno mogli reći da u tih pet država neće pobijediti nitko, ali onda ne bi bilo zabavno prognozirati.   Anketa Oracluma je, tvrde autori, različita od drugih jer se koristi stvarnim anketiranjem kao metodom: - Dakle, stvarni ljudi su posjetili našu stranicu i prognozirali. Nismo uzeli sirovi materijal već smo stvarali vlastiti, iz početka. Osim što anketirani glasaju, od njih tražimo da procijene tko će pobijediti u njihovoj državi, s kolikom razlikom i što misle kako će glasati ljudi koje oni poznaju, pišu autori. I dok većina najutjecajnijih prognostičara prednost daje Hillary Clinton, tim iz Oracluma kaže da njihovi podaci, ma kako malen uzorak anketiranih bio, pokazuju drugačije. Oraclum je inače kompanija iz Cambridgea specijalizirana za skupljanje big date i prognoze izbora.