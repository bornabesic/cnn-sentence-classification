- Sjajno! Odlično, nismo ni sumnjali u uspjeh - komentirali su sinoć HDZ-ovci u središnjici stranke rezultate drugog kruga lokalnih izbora. Kako su se prebrojavali glasovi i pristizali novi rezultati, tako je i raspoloženje bilo sve bolje. A razloga za slavlje HDZ-ovci su imali - njihovi kandidati pobijedili su u svih sedam županija u kojima su ušli u drugi krug. Osvojili su Dubrovnik, HDZ-ov kandidat u Splitu Andro Krstulović Opara u tijesnoj je utrci pobijedio Željka Keruma, a uzeli su Mostu i Metković... Poraz su, međutim, doživjeli u Kninu gdje je njihova Josipa Rimac izgubila s velikom razlikom od protukandidata, nezavisnog Marka Jelića. - Očekivali smo da ćemo izgubiti Knin, ali ne i da će biti takva razlika. Rimac je doživjela pravi potop, očito se mnogima u Kninu zamjerila. To je mali grad, svi se poznaju - komentirao je sinoć jedan član stranke. U HDZ-u su sinoć do zadnjega vjerovali da će i Gospić ostati njihov, ali su ipak izgubili i taj grad jer je na kraju slavio HSP-ov Karlo Starčević, a ostali su i bez niza manjih mjesta poput Svete Nedjelje, Dugog Sela, Ploča... HDZ-ovci su se u središnjici stranke počeli okupljati sinoć oko 19 sati, no najviše je bilo članova Mladeži HDZ-a. Odmah na početku stigao je i HDZ-ov kandidat za gradonačelnika Zagreba Drago Prgomet, a ubrzo su mu se pridružili i Željko Reiner, Jasen Mesić, Domagoj Milošević, Miro Kovač, Ivica Kostović... U središnjici se oko 21 sat pojavio i HDZ-ov veteran Vladimir Šeks. Bio je dobro raspoložen, a na košulji je nosio amblem s oznakom PBV. Kad su ga novinari pitali za značenje, Šeks je odgovorio: "To znači počasni bleiburški vod, čiji sam član". U središnjici su sinoć, ali na drugom katu, cijelo vrijeme bili i Tomislav Čuljak te Milijan Brkić, no tek povremeno bi se spustili među stranačke kolege i novinare. Šef stranke Andrej Plenković u stranci se, kako smo čuli, pojavio tek oko 22 sata. Komentirala se sinoć u stranci, ali neslužbeno, i moguća koalicija HDZ-a i HNS-a. - Znam da se razgovara o tome, ali detalje zna samo Plenković. No, mislim da je to riješeno - rekao je jedan član HDZ-a. Drugi je potvrdio da bi HNS-u, kako su mediji već pisali, trebalo pripasti Ministarstvo obrazovanja. - Vjerojatno će to dobiti, iako bi to moglo izazvati probleme u stranci. Nisu svi za suradnju s HNS-om, ima i otpora, ali što je druga opcija? Opet novi izbori, pa onda potraga za novim partnerima - rekao je jedan od naših sugovornika. Neki HDZ-ovci komentirali su i kako bi se sada situacija mogla zakomplicirati nakon što su se pojavile informacije da u HNS-u traže ostavku Ivana Vrdoljaka. Milijan Brkić sinoć je poručio da je HDZ odgovorna stranka. - Nakon lokalnih izbora građani su poslali poruku da vjeruju HDZ-u. Od sutra krećemo na nacionalnu razinu i bavit ćemo se nacionalnim pitanjima. Ne bježimo od novih izbora. Svima smo ponudili ruku, osim onima iz partije. Pod određenim uvjetima, u interesu građana, partnerstvo s HNS-om dolazi u obzir, ali ne po svaku cijenu, jer je HDZ stranka desnog centra. Koliko je to vjerojatno, znat ćemo uskoro. Dozvolimo da HDZ postupa unutar svojih stranačkih tijela. Predsjedništvo stranke u utorak će odrediti kojim ćemo smjerom ići dalje - rekao je Brkić i dodao da ne zna što će HNS odlučiti u utorak. - Nikada nismo kupovali nikoga od zastupnika, ozbiljna smo stranka. Svi su dobrodošli osim partije - rekao je Brkić sinoć medijima.