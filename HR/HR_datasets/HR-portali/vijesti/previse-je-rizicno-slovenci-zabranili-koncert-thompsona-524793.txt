Mariborska policija odlučila je zabraniti Thompsonov koncert najavljen za subotu u tom gradu zbog, kako navode, sigurnosnog rizika. Vodili su se mišljenjem predstavnika nekih stranaka, udruga i inicijativa, ali  i predsjednika Parlamenta Milana Brgleza, objavilo je Delo. Prijedlog zabrane uputili su mariborskom gradskim vlastima koje su ga prihvatile. Za policiju je problem i što su se ulaznice, osim u Sloveniji, prodavale i u Hrvatskoj i Austriji. Strahovali su da bi na nastup mogli doći "radikalni obožavatelji" iz susjednih zemalja. - Thompsona bi mogli doći slušati njegovi obožavatelji iz Hrvatske. Neki od njih su radikalni, a mi nemamo nikakvih drugih informacija o njima pa to za nas može biti sigurnosni rizik, kažu u policiji. Dodaju i da su se bojali prosvjednika protiv koncerta koji su se mogli sukobiti s obožavateljima.  Ulaznice za mariborski koncert Thompsona bile su rasprodane.  Na odluku o zabrani moguće je uložiti žalbu i to je organizator koncerta Milan Trol već učinio. No, žalba ne odgađa izvršenje odluke.  Stranke Fronta za Maribor i TRS u ponedjeljak su u zajedničkoj izjavi pozvali organizatore subotnjeg koncerta da ga otkažu zbog toga što smatraju da u Mariboru nema prostora za govore mržnje. - Umjetnikovi koncerti ispunjeni su uglavnom proustaškom ideologijom i ikonografijom umotanom u patriotizam - stoji u izjavi. Gradski vijećnik Stojan Auer, pak, u koncertu ne vidi ništa sporno. Za njega je to samo posao, kaže, a na njegove izjave neistomišljenici su burno reagirali. - Predsjednik republike nije poznavatelj glazbe Marka Perkovića Thompsona, ali su mu poznata Thompsonova politička stajališta i on ih odbija - poručeno je iz Pahorova ureda, ali uz dodatak kako je zadaća organizatora koncerta da se pobrine za red i mir na koncertu ako se on ipak održi. Iz ureda premijera Mire Cerara poručili su slično. - Predsjednik Vlade odbija svaki govor mržnje te ne podržava koncerte ili mitinge koji šire mržnju ili sličnu retoriku - poručili su iz Cerarova ureda. Najžustriji je, pak, bio predsjednik parlamenta Milan Brglez u čijoj izjavi stoji kako je takav koncert neprimjeren i za Maribor i za čitavu Sloveniju, da veliča ustaški režim i netoleranciju prema nehrvatima, a da je za to pravi primjer Thompsonova pjesma Anica, kninska kraljica. - Napadi dolaze najčešće od ostataka jugokomunističkog režima koji još ima jak politički utjecaj i u Hrvatskoj i u Sloveniji, kaže Marko Perković Thompson (50). - Svjetonazor koji promičem u svojim pjesmama suprotan je njihovu i oni me na sve načine pokušavaju prikazati kao negativca - kaže Thompson. - Svatko tko je poslušao moje pjesme ne može pronaći ništa od onoga za što me optužuju - kaže Thompson. Thompson je najavio da će potražiti zaštitu u našoj diplomaciji. Zanima ga hoće li Ivo Stier, Zdravka Bušić i Kolinda Grabar Kitarović poduzeti nešto oko reakcija na njegove nastupe u Europi. - Upitat ću ih prihvaćaju li i oni te teze da moja publika i ja širimo mržnju te veličamo fašizam. Zanima me što će poduzeti da se zaustavi to širenje neistina i lijepljenje etiketa. Jesmo li moja glazba i publika možda zabranjeni - pita se Marko. 