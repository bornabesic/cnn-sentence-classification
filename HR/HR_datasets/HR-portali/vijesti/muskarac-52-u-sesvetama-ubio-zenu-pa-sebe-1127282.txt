Teško je bilo u srijedu navečer u Ulici Narcisa u zagrebačkom Brestju pronaći osobu koja kroz suze nije spominjala tragediju koja se nekoliko sati ranije dogodila u kući obitelji Matoš na kućnom broju četrdeset. Ubojstvo i samoubojstvo koje je počinio njihov dugogodišnji susjed Ante Ilišinović (52) koji je sebi presudio nakon što je ubio dvije godine mlađu suprugu Katicu s kojom je u braku bio gotovo dvadeset godina sve je šokiralo, ali, kako su kazali neki, ne i iznenadilo.   - Bio je vucibatina, čovjek koji je nakon rata živio samo od braniteljske mirovine, nije ništa želio raditi, čak niti pomagati po kući. Cijele dane se samo šetao po susjedstvu i vrijeme gubio u lokalnim kafićima, nije tajna da je imao problema s alkoholom. Dovoljno o njemu vam govori to da nije želio supruzi pomoći dok je kosila travu, nego bi ju samo gledao, a kada bi ga pitali zašto joj ne pomogne odgovorio bi 'nije to moja kuća, pa neću niti raditi' - kazuje Ana koja živi dvije kuće dalje od mjesta na kojem se dogodila tragedija.   Drugi susjedi spominju kako je na suprugu znao podići ruku nakon što bi kući došao pijan, ali ona ga je uporno odbijala prijaviti policiji. U više navrata je od njega zatražila rastavu, ali on o tome nije želio niti čuti. Nadao se kako će, ako ostanu u braku, kuća u kojoj se dogodio krvavi čin, a koja je bila u vlasništvu oce njegove supruge, pripasti njemu. U istoj kući je otkako se oženio, dakle od sredine devedesetih, živio sa suprugom i njezinim roditeljima te kćeri koja je danas 17-godišnjakinja.   - Prije nekoliko mjeseci supruga i njezini roditelji su mu rekli da pronađe posao i počne doprinositi obitelji, ili neka se makne iz njihove kuće. Otišao je živjeti nekoliko kilometara dalje u Vugrovec, ali bi se svako toliko vratio supruzi i u kući ostao nekoliko dana, nakon čega bi se vratio u Vugrovec i tako u krug - govore susjedi. Katica Ilišinović posljednjih godinu dana živjela je sama s kćeri i teško bolesnim roditeljima, o kojima se morala svakodnevno brinuti.   Iako je imao ključ od kuće Ante Ilišinović u srijedu popodne, nekoliko minuta prije ubojstva, u kuću je odlučio ući potajno. Preskočio je ogradu, te prošao kroz vrt sa stražnje strane kuće i zatim ušao u unutrašnjost kroz prozor koji je bio pritvoren. Suprugu je zatekao u primaćoj sobi, i nakon kraće rasprave u nju ispalio dva hica. Otišao je zatim u kuhinju i sam sebi presudio hicem u glavu.   U trenutku ubojstva u spavaćoj sobi na istom katu je bio otac njegove supruge koji je sve čuo, a majka se nalazila na prvom katu.   - Kćer im je sva sreća bila u školi. Ali što će ona sad, jedinica je koja je ostala potpuno sama, i bez oca i bez majke, samo s gotovo pa nepokretnima bakom i djedom. Katica je isto bila jedinica, tako da mala sad nema nikog - u suzama priča susjeda Ana.   - Pazite, on je shvatio da može živjeti na grbači njoj i njezinim roditeljima. Oni imaju i više nego pristojnu mirovinu koju su zaradili u Švicarskoj, a i on sam je kao branitelj imao dobra primanja. Ipak, on je toliko pio da su morali prodati kuću na moru koju su imali da pokriju troškove. Katica je zbog toga prodala i kafić koji je imala u Zvonimirovoj nakon čega se zaposlila u poznatom zagrebačkom restoranu, ali je dobila otkaz prije dvije godine - govori nam susjeda.   Pitanje koje će u cijelo priči vjerojatno ostati nerazjašnjeno je to zbog čega je ubijena Katica Ilišinović uporno policiji odbijala prijaviti svog supruga koji je uz sebe, što će potvrditi i mnogi koji su ga poznavali, uz bocu često imao i pištolj. >> Marko Vidaković osuđen na 25 godina zatvora za teško ubojstvo supruge i posjedovanje oružja >> Ana B. (17) pokopana u Koški, dečko joj Matej B. osumnjičen za ubojstvo iz osvete 