Foto: Pool/Pool/Getty ČELNICI ciparskih Grka i Turaka dogovorili su se da će potkraj lipnja nastaviti pregovore o ujedinjenju otoka, rekao je glavni tajnik Ujedinjenih naroda Antonio Guterres.  Dogovor o nastavku pregovora postignut je na sastanku na kojemu su uz Guterresa sudjelovala dvojica čelnika suprotstavljenih ciparskih zajednica, grčke i turske, u UN-ovu sjedištu. Sastanak je trajao četiri sata.  Guterres je krajem svibnja pozvao predstavnika ciparskih Turaka Mustafu Akincija i predstavnika ciparskih Grka Nicosa Anastasiadesa da dođu u New York i spase dvogodišnje diplomatske napore za ujedinjenje Cipra. Nova konferencija u lipnju  Guterres je u društvu dvojice ciparskih čelnika rekao novinarima da su se njih trojica "dogovorila da u lipnju svakako moraju opet organizirati konferenciju o Cipru".  Točan nadnevak održavanja konferencije nije poznat. Glavni tajnik je dodao da će o vremenskom planu razgovarati s Velikom Britanijom, Europskom unijom, Grčkom i Turskom.  UN-ovo posredovanje u obnovi ciparskih pregovora krajem svibnja propalo je.