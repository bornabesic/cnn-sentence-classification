Predsjednik stranke BM 365 i zagrebački gradonačelnik i Milan Bandić izjavio je u intervjuu za televiziju N1 kako na prijevremenim parlamentarnih izborima u rujnu očekuje sličan rezultat onome na prošlim izborima te potvrdio kako je spreman i na suradnju sa SDP-om i Zoranom Milanovićem. "Slažem se da će biti približno isto, osim što ćemo mi dobiti osjetno više, a bez nas se neće moći tvoriti devetu vladu, kao što se nije moglo ni osmu. A što se tiče suradnje sa Zoranom Milanovićem - i sa crnim vragom za boljitak domovine", rekao je Bandić koji se prije petnaestak dana u postupku protiv Milanovića nagodio sa šefom SDP-a i odustao od tužbe zbog duševnih boli. Govoreći o razlozima zbog kojega je povukao tužbu protiv Milanovića za nanesene duševne boli, Bandić je kazao kako mu je njegov odvjetnik Vjekoslav Krsnik "sugerirao da se trakavica prekine". Bandić je 2013. tužio tadašnjeg premijera Milanovića koji je vođenje Zagreba okarakterizirao kao klijentelističko i koruptivno. Zbog povrede dostojanstva, časti i ugleda i duševnih boli Bandić je tražio 300.000 kuna i podmirenje troškova. Povlačenjem tužbe pristao je sam platiti troškove i Milanoviću vratiti 1675 kuna za sudsku pristojbu za odgovor na tužbu. O svim odnosu s Milanovićem rekao je kako se četiri godine nisu vidjeli, jer Milanović to nije htio. "Uzeo je Gradu 100 milijuna eura, ali želimo mu sve najbolje", ustvrdio je. Na pitanje o svojoj čvrstoj podršci Tomislavu Karamarku odgovorio je kako nije podržao samo njega nego je dao povjerenje Domoljubnoj koaliciji, no da taj eksperiment nije uspio. "Da nije bilo podjela između premijera i potpredsjednikâ, izdržali bi četiri godine, kao i prošla vlast. Kad sam vidio da je vrag odnio šalu, da su to rogovi u vreći, rekao sam da je bolje da se održe novi izbori. I mogli smo ih održati i ranije, ako je Sabor raspušten 15. srpnja, mogli su biti iza Velike Gospe, a ovako gubimo mjesec dana", kazao je. Na podsjećanje kako nije ispunio obećanje i u svoj saborski klub u Saboru privukao 10 zastupnika te da ga je uspio okrupniti sa pet do šest zastupnika, Bandić je odgovorio kako će idućim izborima dobiti više od 10 zastupnika. "Sada će ih biti više od 10, vidjet ćete tko će poduprijeti gradonačelnika Hrvatske", rekao je. Potvrdio je da će dio njegove izborne platforme biti okupljanje gradonačelnika u Hrvatskoj od Ivice Vrkića u Osijeku do Ive Baldasara u Splitu,  te da će na izbore izaći u svim izbornim jedinicama. "Ali svi koji budu htjeli bolji život, poduprijet će me. Bit će tu svih, od različitih stranaka do uglednih pojedinaca. Ja preskačem ideološke rovove, rekao sam koje kvalitete imam i jedva čekam kampanju, jer moji protivnici nemaju ono što ja imam", kazao je Bandić. 