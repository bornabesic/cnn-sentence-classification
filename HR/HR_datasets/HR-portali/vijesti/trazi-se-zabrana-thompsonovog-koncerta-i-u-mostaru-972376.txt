Foto: Index GRADSKI odbor SDP Mostar zatražio je od gradonačelnika Mostara Ljube Bešlića zabranu održavanja skupa podrške šestorici dužnosnika Herceg-Bosne osuđenih u Hagu, na kojemu bi trebao nastupiti i Marko Perković Thompson.  Koncert pod nazivom “Podrška Haškim uznicima” na gradskom stadionu pod Bijelim Brijegom 8. lipnja organizira udruženje “Hrvatsko srce nade” iz Mostara pod pokroviteljstvom Hrvatskog narodnog sabora (HNS).  Neofašistička ikonografija  "Prepoznajući pojave, a zabrinuti za budućnost grada, tražimo da gradonačelnik Ljubo Bešlić, prihvaćajući europske norme ponašanja, donese odluku kao i brojne njegove kolege iz Europe i zabrani održavanje ovog skupa pod Bijelim Brijegom. U protivnom ne preostaje nam ništa drugo nego pozvati građane na kontra skup, na skup podrške pravdi, istini i antifašizmu", javili su iz SDP-a.  Iz SDP podsjećaju da znatan dio antifašističke Evrope zabranjuje koncerte Tompsona zbog neofašističke ikonografije, sadržaja pjesama te cjelokupne atmosfere na tim skupovima, javlja Blic.rs.  Također, i Vijeće Kongresa bošnjačkih intelektualaca traži i zahtijeva zabranu tog skupa.   "Održavanje takvog skupa podrške presuđenim ratnim zločincima i organizatorima i osnivačima Heliodroma, Dretalja i drugih logora u kojima su mučeni i ubijani pripadnici bošnjačkog i srpskog naroda, uz koncert Marka Perkovića Thompsona, deklariranog fašiste, vrijeđa sve poštene građane i antifašiste ne samo ovog grada već i šire te produbljuje podjele u našem gradu", navode bošnjački intelektualci, javlja Bljesak.info.  Ukupno 111 godina zatvora  Dužnosnici takozvane Herceg-Bosne Jadranko Prlić, Bruno Stojić, Slobodan Praljak, Milivoje Petković, Valentin Ćorić i Berislav Pušić, 2013. godine su prvostupanjski osuđeni na ukupno 111 godina zatvora zbog udruženog zločinačkog pothvata i zločina nad bošnjačkim stanovništvom u razdoblju od 1992. do 1994. godine.