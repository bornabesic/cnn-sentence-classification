Priča o preslagivanju saborske većine u Saboru s HNS-om još je u petak bila vrlo izvjesna, u subotu su se i sastali prvi čovjek HNS-a Ivan Vrdoljak, glavni tajnik HNS-a Srećko Ferenčak i premijer i predsjednik HDZ-a Andrej Plenković. Dogovor je već bio praktički gotov, a Vrdoljak je bio uvjeren da će njegovu ideju podržati stranačka tijela i Klub zastupnika HNS-a. No, treba reći da je i on sam najavio da od preslagivanja neće biti ništa ako HDZ-ovu ponudu ne prihvati barem sedam od devet saborskih zastupnika HNS-a. Sinoć je očito shvatio da to bit teško izvedivo jer, kako smo i mi izračunali, najmanje četiri od tih devet zastupnika bilo je izričito protiv takve ideje. I sam Vrdoljak je rekao da u tom slučaju nema dogovora s HDZ-om, da će podnijeti ostavku, a da mu je i premijer Plenković rekao da se onda ide na nove prijevremene izbore. Očito se nešto dramatično promijenilo u samo jednom danu. Naime, u vrhu HNS-a, članovi Predsjedništva bliski Vrdoljaku još do subote su mislili da bi HDZ-ova ponuda mogla proći stranačka tijela, odnosno da će je potvrditi Predsjedništvo i Središnji odbor, no znali su da zapinje na Klubu zastupnika. Koaliciji s HDZ-om protivili su se Vesna Pusić, počasna predsjednica HNS-a, Anka Mrak Taritaš, potpredsjednica stranke, Nada Turina Đurić, te Goran Beus Richembergh. Iako je Vrdoljak mislio da će imati većinu u Predsjedništvu i Središnjem odboru, još jučer ujutro naši izvori su govorili da to neće tako glatko proći. Naime, koaliciji s HDZ-om od 17 članova u Predsjedništvu protivilo se njih barem sedam. Uz Pusić i Mrak Taritaš, tu su i Andro Vlahušić, Srđan Gjurković, Andrej Poropat, Sonja König i Matija Zamljačanec. Klement Bašić njegov je blizak prijatelj, a Stjepan Čuraj Ferenčaku blizak suradnik. Predrag Štromar se nije htio izjašnjavati prije završetka lokalnih izbora, Matija Posavec je bio rekao da će sve reći na Predsjedništvu, a Milorad Batinić da će on saslušati sve argumente za i protiv i na temelju toga odlučivati. Boris Blažeković bio je blizak Vesni Pusić, a Anđelko Topolovec je Štromarov kadar, dok je Tomislav Stojak blizak Srećku Ferenčaku pa se može pretpostaviti da bi on bio za. Vrdoljak s jedne strane u razgovorima sa stranačkim kolegama tvrdi da je s Vesnom Pusić bilo dogovoreno da ode u mirovinu kako bi HDZ lakše progutao preslagivanje s HNS-om, a zauzvrat bi joj dali mjesto u diplomaciji, dok s druge strane izvori bliski Pusić kažu da je ona ogorčena jer je Vrdoljaku rekla da će se umiroviti u slučaju da HNS ode s HDZ-om, zato je i poručila preko društvenih mreža da HNS neće ići u koaliciju s HDZ-om te da joj ne pada na pamet staviti saborski mandat u mirovanje. Krugovi bliski Vrdoljaku mislili su da bi mogli “slomiti” Beusa Richembergha jer mu je stranka omogućila da se provuče na listi za Sabor, a da je s Mrak Taritaš bio dogovor da uđe preferencijalno, no on je to odbacio. - Nema nikakve privole. Uvjeren sam da koalicije s HDZ-om neće biti jer ne postoji nikakva šansa da sedam zastupnika bude za to, niti će itko morati izlaziti iz HNS-a - kaže Beus Richembergh. Dodaje da ne smije biti podjela u stranci, sukoba i frakcijskih obračuna.- Ništa što bi dovelo u pitanje jedinstvo stranke ne može biti predmet odlučivanja - zaključuje Beus Richembergh. I Andro Vlahušić odmah se oštro usprotivio suradnji s HDZ-om. Misli da se Vrdoljak izletio s tom pričom, da je napravio veliku grešku, a da je sve to naštetilo Anki Mrak Taritaš u Zagrebu i Valentinu Dujmoviću u Dubrovniku. Zato je i sinoć odmah zatražio njegovu ostavku. - Imali smo stav Predsjedništva da se o tome neće razgovarati prije završetka lokalnih izbora. Ne postoje opravdani razlozi za ulazak u koaliciju s HDZ-om, zašto bi mi spašavali Plenkovića i gdje je tu HNS za tri, pet, sedam do 10 godina, jer ne postoji nijedna stranka koja je preživjela zagrljaj HDZ-a. Zašto onda raditi samoubojstvo? - pita se Vlahušić.Uvjeren je da idu novi izbori i HNS u koaliciji s IDS-om ili i s SDP-om. U utorak se održava ta sjednica Predsjedništva HNS-a na kojoj će se odlučivati o HDZ-ovoj ponudi, a u srijedu je sjednica Središnjeg odbora koji broji 132 člana. Prema ponudi koja je u subotu dogovorena s premijerom Plenkovićem na sastanku na kojem su bili Vrdoljak i Ferenčak, šef narodnjaka trebao je biti potpredsjednik Vlade za društvene djelatnosti, HNS bi dobio Ministarstvo obrazovanja, znanosti i sporta, Ministarstvo graditeljstva i Ministarstvo pravosuđa. Vrdoljakova je računica u tom slučaju bila da do kraja mandata voditelj radne skupine za kurikularnu reformu bude Boris Jokić, a Pero Lučin ministar obrazovanja. Poanta je bila, kažu izvori bliski Vrdoljaku, da budu nestranački ljudi kako ih se ne bi prozivalo za uhljebništvo, pa baš zbog toga nisu htjeli preuzimati Ministarstvo gospodarstva niti Ministarstvo zaštite okoliša i energetike. Ministarstvo pravosuđa trebao je preuzeti sudac Vrhovnog suda Ranko Marijan, a Mrak Taritaš bi se ponudila pozicija ministrice graditeljstva. Četiri presudna danaPonedjeljak, 5. lipnja Dan nakon završetka izbora, sastaju se tri stranačke organizacije HNS-a sa sjevera, iz Međimurske, Varaždinske i Koprivničko-križevačke županije, kako bi raspravljale o ponudi HDZ-a. Izvori kažu da bi one mogle biti za koaliciju. Srijeda, 7. lipnja Održava se sjednica Središnjeg odbora HNS-a koji broji 132 člana, biranih prema lokalnom ključu. Izvori bliski Vrdoljaku vjeruju da bi on i tu mogao imati većinu te da bi ga moglo podržati 80-ak članova, a posebno najveće organizacije na sjeveru i Slavoniji. Utorak, 6. lipnja Održava se presudna sjednica Predsjedništva HNS-a. Očekuje se burna rasprava o koaliciji s HDZ-om. Od 17 članova Predsjedništva zasad ih je 7 protiv ili bi mogli biti protiv, a ostali su ili neodlučni ili za. Četvrtak, 8. lipnja Održava se sjednica Hrvatskog sabora na kojoj se očekuje da premijer Andrej Plenković predloži nove ministre u Vladi. Ako HNS pristane na koaliciju, njima će pripasti obrazovanje, graditeljstvo, pravosuđe, a možda i kultura.