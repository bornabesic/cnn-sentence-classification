Bijela je kuća u ponedjeljak objavila službeni portret prve dame Sjedinjenih Američkih Država Melanije Trump. Ta će se fotografija od sada pa do daljnjega koristiti u službenim prigodama kada god je riječ o prvoj dami SAD-a. BIJELA KUĆA   Točna lokacija na kojoj je prva dama fotografirana nije otkrivena, a nije poznato ni tko je autor portreta. 'Čast mi je služiti u ulozi prve dame te se radujem suradnji s američkim narodom tijekom nadolazećih godina', rekla je Trump u izjavi prilikom predstavljanja portreta. Trump je naglasila da će se tijekom prvog mandata svog supruga usredotočiti na borbu protiv cyberbullyjinga. BIJELA KUĆA Nancy Reagan   Htijući vjerojatno izbjeći kontroverze koje je prouzročio prvi portret njezine prethodnice Michelle Obame, koja je na svom prvom portretu obukla haljinu bez rukava, Trumpova se odlučila za konzervativniju opciju, međutim korisnici društvenih mreža odmah su uočili skupocjeni prsten na Melanijinoj lijevoj ruci. BIJELA KUĆA Michelle Obama   Prema pisanju The Telegrapha, vjenčani prsten ima 25 karata te vrijedi tri milijuna američkih dolara. 'Prodajte prsten, spasite Meals on Wheels (državni program koji slabo pokretnim starijim osobama dostavlja hranu, op.a.)', napisao je jedan korisnik na Twitteru, prenosi The Wrap. 'Lijep prsten, molim vas pokažite ga svima koji gube zdravstveno osiguranje, obrazovanje i obroke. Kako ono ide borba protiv cyberbullyjinga?', napisala je druga korisnica. Osim toga, neki promatrači fotografije nisu se mogli oteti dojmu da je lice prve dame ponešto retuširano. Melania Trump rođena je 26. travnja 1970. godine u Novom Mestu u Sloveniji. Trump, rođena Knavs, doživjela je svjetsku slavu zahvaljujući manekenskoj karijeri koja ju je odvela u Milano, Pariz i naposljetku New York. Tijekom svoje je karijere surađivala s eminentnim fotografima modne industrije poput Patricka Demarcheliera, Helmuta Newtona, Arthura Elgorta, Ellen Von Unwerth, Petera Arnella, Antoinea Verglasa i Marija Testina te se pojavljivala u svim za mogu ključnim časopisima poput Voguea, Harper's Bazaara, InStylea, Glamoura, Vanity Faira i Ellea. Trump je tek druga prva dama koja je rođena izvan SAD-a nakon Louise Adams, supruge šestog američkog predsjednika Johna Quincyja Adamsa, koja je rođena u Londonu.