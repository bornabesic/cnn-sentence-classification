Ivica Puljak iz stranke Pametno, profesor na splitskom Fakultetu elektrotehnike, strojarstva i brodogradnje, svjetski poznat fizičar uključen u potragu za Higgsovim bozonom javno je stao na stranu Borisa Jokića za kojeg drži da je odradio dobar posao koji je sada prekinut. Zašto ministar Šustar po vašem mišljenju treba dati ostavku? Zato što nije uspio obrazovanje i znanost postaviti kao relevantnu temu za naše društvo, da ne kažem da ih je trebao postaviti kao prioritet. Prioriteti modernog društva su obrazovanje, obrazovanje i obrazovanje. On ne samo da u tome nije uspio već je dopustio da se smanji proračun za obrazovanje i znanost, a sada je odgovoran za zaustavljanje najvažnije reforme.  Zašto ne vjerujete da kurikularna reforma ide dalje, kako tvrdi ministar Šustar? Volio bih u to vjerovati jer je ova reforma prevažna da bi se zaustavila. Ali ona zahtijeva punu podršku politike, jamstvo da se politika neće miješati u struku, nego samo definirati proces i donijeti konačnu odluku, da će se osigurati sredstva za reformu te u konačnici graditi širi društveni okvir u kojem će te promjene biti moguće. Nažalost, ne vidim da je ijedan od ovih faktora ispunjen i iskreno sumnjam da bi se reforma mogla nastaviti. Jednoga dana kada se sve promijeni, a ja se nadam da će to biti što prije, reforma se može i mora nastaviti. Zar nije demokratski u ekspertnu skupinu uključiti ljude različitih stavova? Možda i ne bi bio problem da se postigao konsenzus o proširenju ekspertne grupe za nekoliko ljudi iz STEM područja, ali ovo što se pokušalo, to je uplitanje politike u cijeli proces, što je u demokratskom društvu apsolutno nedopustivo.  Je li Boris Jokić mogao pokušati raditi s proširenim timom? Boris Jokić i njegov tim ispravno su procijenili da se s takvim proširenim timom ne bi moglo raditi te da je ovo što je predloženo protivno svim demokratskim normama. To je i pokazatelj da cijeli proces nema podršku vladajuće politike i zbog toga su ispravno postupili što su se povukli. Je li uopće moguće nastaviti započeti posao? Nažalost, mislim da nije. Ljudi koji sada vode naše društvo ne razumiju da budućnost pripada znanju i radu. Tko ne razumije da je 21. stoljeće ne samo stoljeće znanja nego stoljeće znanosti, ne bi smio pomisliti voditi društvo, a kamoli to stvarno raditi. Ali, kako sam ja optimist, nadam se da će uskoro društvo voditi drugi ljudi koji ovo potpuno razumiju. Je li ovo sukob ideologija, odnosno SDP-ove i HDZ-ove političke grupacije? Nažalost, mislim da su obje grupacije u ovom segmentu jednako loše. Ni oni, a ni Most, jednostavno ne mogu voditi jednu modernu zemlju. Moderna i građanska Hrvatska treba se temeljiti na civilizacijskim vrijednostima zapadnoeuropskih zemalja, na programu razvoja temeljenom isključivo na znanju i radu, poticanju sloboda pojedinaca i poduzetničkog duha, uz zaštitu ranjivih skupina društva. Takva vizija Hrvatske je moguća, ali ne uz postojeće, već nove političke opcije. Takvu mi gradimo u stranci Pametno. Može li se u podijeljenom hrvatskom društvu naći kompromis?  Vjerujem da može, kada bi stranke koje upravljaju društvom bile odgovornije. Zamislite situaciju u kojoj se čelni ljudi HDZ-a i SDP-a dogovore da će apsolutno podržati Strategiju znanosti, obrazovanja i tehnologije, koju su već donijeli, i da nikome neće dopustiti da to dovede u pitanje. Kada bi se to dogodilo, naše društvo bi napokon počelo napredovati. Ali, sumnjičav sam prema njihovoj dobroj volji za tako nešto. Ipak, vjerujem da je moguće izgraditi političku opciju s dovoljno snage za ovakve vizionarske ideje koja će ih i implementirati u društvo. Nije lako, ali je moguće. Zašto mislite da je Jokić napravio dobar posao? Zato što je, osim što je dobro vodio cijeli proces, sa svojim timom pobudio entuzijazam nastavnika, ali i roditelja. Bilo koja reforma, naročito ovako kompleksna kao reforma obrazovanja, nemoguća je bez entuzijazma sudionika. Oni su to izvrsno napravili. Reforma je doživljavala i brojne kritike, npr. zbog izbacivanja Marka Marulića iz lektire, Domovinskog rata itd.? Kritike su uvijek dobrodošle da se stvari poprave. I trebale su se popraviti. Mislim da nitko s tim nije imao problema. Pojedinačne stvari komentirali su ljudi iz struke, oni sigurno znaju bolje od mene. Zatim bi drugi ljudi iz struke to prihvatili ili odbacili. Opet bolje od mene. Kako vi vidite reformu školstva? Upravo ovako kako je provođena do sada. Prvo se donese strategija, definira proces, demokratskim putem izabere tim, krene u definiciju globalnog okvira, izradu dokumenata, stručnu raspravu, javnu raspravu, eksperimentalnu primjenu, doradu procesa i dokumenata, daljnju implementaciju, opet poboljšanje i doradu i na kraju konačnu implementaciju u sve škole. Prve faze jako su dobro napravljene, samo ih je trebalo nastaviti, a ne zaustaviti. Može li pasti Vlada zbog reforme školstva? Trebala bi, ali je izgledno da će pasti zbog drugih stvari. Moram priznati da mi nije žao što će ovakva Vlada pasti, nije se trebala ni sastaviti. Ovo je bio neuspio društveni i politički eksperiment. Vrijeme je da ga se zaustavi i stvari ponovno poslože, nadamo se na temeljima ozbiljne politike kao društveno korisnog rada. Takvu politiku promoviramo i gradimo u stranci Pametno. Jeste li potpisali peticiju podrške kurikularnoj reformi? Jesam i zamolio sam druge da je potpišu. Najavljeni su i prosvjedi, očekujete li da će se pretvoriti u prosvjede protiv Vlade? Mislim da bi ovi prosvjedi, osim da se ljudi žale jedni drugima, trebali imati jasnu političku poruku da Vlada treba odstupiti jer je zaustavila budućnost naše zemlje. Oštro ste kritizirali HDZ, ali i Most, unatoč tome što je svojedobno stranka Pametno planirala izaći na izbore pod njihovom platformom. Kako gledate na njihov rad u Vladi? Na rad Mosta gledamo negativno. Odustali smo od zajedničkog izlaska na izbore jer nisu prihvatili naše prijedloge da se stvori jasna, demokratska i transparentna organizacija, da saborski zastupnici budu profesionalci i da im to bude jedini posao te da izradimo ozbiljan program za budućnost Hrvatske. Oni su se smijali ovim idejama i objašnjavali kako je jedino važno dobiti glasove, a nije važno što će se raditi. Nažalost, bili smo u pravu u procjenama da se radi o ljudima s lošim namjerama. Bilo bi nam draže da smo pogriješili. Kako očekujete da će se ova priča s reformom školstva završiti? Kao nepopravljivi optimist želim vjerovati da će se nastaviti na istim temeljima na kojima je građena i s istim ljudima, istim tempom, voljom, znanjem i entuzijazmom. S druge strane, mislim da se to ne može napraviti u sadašnjem političkom okviru. Zato bi bilo najbolje raspisati nove izbore, izabrati nove ljude koje će voditi naše društvo i onda nastaviti s reformom obrazovanja. Nije ništa zauvijek izgubljeno. Uz predan i strpljiv rad sve se može nadoknaditi i možemo brzo izgraditi modernu Hrvatsku.  >>Boris Jokić: Nedvojbeno se povlačimo iz ovog procesa, molimo da nas se razriješi 