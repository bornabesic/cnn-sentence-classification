Zbog obustave isporuke plina, u kutinskoj Petrokemiji je u noći s četvrtka na petak obustavljena proizvodnja amonijaka, temeljne sirovine za proizvodnju mineralnih gnojiva, a Stožere za obranu Petrokemije uputio je u petak ujutro pismo Vladi zbog bojazni od prestanka proizvodnje i upitne budućnosti i sudbine radnika Petrokemije i grada Kutine. "Unatoč naporima koji se ulažu u razrješenje nezavidne situacije u kojoj se tvrtka već dulje vrijeme nalazi, vaša je Vlada već treća u nizu koja ne donosi odluke nužne za očuvanje strateški značajne proizvodnje čiji je utjecaj na ukupno gospodarstvo RH sve samo ne zanemariv", navodi se u pismu Stožera premijeru Andreju Plenkoviću i ministrima zaduženima za gospodarstvo. Stožer navodi da se Vlada RH kao većinski vlasnik Petrokemije mora žurno izjasniti što, kako i kada kani učiniti u cilju osiguravanja stabilnosti poslovanja Petrokemije. "Uprava i Nadzorni odbor ne mogu bez vas kao većinskog vlasnika donositi strateške odluke. Taj je dio posla na vama, a vremena više jednostavno nema", stoji u pismu. Navodi se i kako su iz Stožera nebrojeno puta upozoravali na značaj održanja poslovanja Petrokemije za ukupno gospodarstvo, ali osim "deklarativne prigodničarske podrške i jalovih sastanaka ništa se nije dogodilo i nikakve strateške odluke nisu donesene". Stožer smatra kako bi Vlada više energije i odlučnosti morala pokazati u rješavanju problema Petrokemije, stoga predlažu sastanak vlasnika, dobavljača plina i kreditora Petrokemije s ciljem osiguranja nužne likvidnosti za opstanak i stabilizaciju proizvodnje u Kutini. Stožer također zahtijeva hitno donošenje strateške odluke o položaju i budućnosti Petrokemije, s obzirom na nezavidno stanje hrvatske poljoprivrede. Na kraju pisma navodi se kako radnici Petrokemije i građani Kutine neće šutke gledati kako se uništavaju njihova radna mjesta, gasi proizvodnja i ugrožava egzistencija grada i kraja. Petrokemija je u četvrtak objavila da je zaprimila dopis od dobavljača prirodnog plina, Prvog plinarskog društva da će u petak od šest sati ujutro obustaviti isporuku prirodnog plina Petrokemiji zbog povećanja duga za isporučeni plin, što može posljedično uzrokovati blokadu društva.  Na tu vijest u četvrtak navečer aktiviran je Stožer za obranu Petrokemije, a tu odluku donijela su tijela Samostalnog sindikata energetike, kemije i nemetala, Sindikata DEMOS-HUS i Udruga hrvatskih branitelja Petrokemije, koji zajednički čine Stožer. "Iako nema mjesta panici, želimo biti spremni za sve scenarije. Iako smo najveći potrošač plina, opskrba još nije trajno riješena. Dug za plin je bio reprogramiran, ali očito ta inicijativa nije urodila plodom", rekao je sinoć za Hinu glasnogovornik Stožera i glavni povjerenik EKN-a Davor Rakić. Predsjednik Uprave Đuro Popijač izrazio je, pak, uvjerenje kako je riječ samo o privremenom prekidu isporuke od strane PPD-a, dok će INA nastaviti isporuku kao i dosad. Poručio je i kako je u stalnom kontaktu s Vladom oko postupka restrukturiranja, pa se očekuju povoljna rješenja. >> U traženju modela za otkup Ine nećemo prodati kravu zbog šnicla >> Petrokemija: Noćas se zbog obustave isporuke plina zaustavlja pogon amonijaka