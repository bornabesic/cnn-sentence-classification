Bivši inspektor Odjela organiziranog kriminaliteta PUZ-a Mislav Merkaš, kojeg je USKOK optužio da je za novac svodnicima odavao informacije o racijama, dobio je na zagrebačkom Općinskom građanskom sudu spor protiv države zbog nehumanih uvjeta kojima je bio izložen za svog sedmomjesečnog boravka u istražnom zatvoru u Remetincu, a država mu mora isplatiti odštetu od 5000 kuna. Međutim, Merkašu će od navedene odštete ostati svega 27,50 kuna s obzirom na to da mora platiti troškove postupka od 4972,50 kuna. Naime, iako mu je sud dao za pravo da mu je za boravka u Remetincu povrijeđeno dostojanstvo, dosuđen mu je samo manji dio tužbenog zahtjeva od traženih 50.000, tako da za odbijeni dio tužbe mora snositi trošak postupka. Bojao se za obitelj Uz prigovore na veličinu ćelije i na katastrofalne higijenske uvjete, Merkaš se u tužbi i na sudu najviše žalio na prijetnje svojih cimera i drugih zatvorenika u Remetincu. Dok su se prijetnje unutar ćelije brzo “razvodnile”, one u šetnji nisu prestajale s obzirom na to da se kretao među osobama u čijim je uhićenjima kao policajac i sam sudjelovao. – U ćeliji ima konzervi od tune, koje se naoštre, pa su mi njima prijetili. Tražio sam da mi se omogući šetnja na ženskom odjelu gdje ne postoji mogućnost dobacivanja, no nisu mi udovoljili. Najviše me bilo strah za roditelje i dijete u kući te suprugu koja je bila na ženskom odjelu. Problem je bio što su na mom odjelu bili zatvorenici koje sam osobno uhitio, kao ubojice Pukanića, odnosno otmičari Zagorčeva sina koji su mi prijetili. Nisam se bojao za sebe, već za obitelj – svjedočio je Merkaš na sudu. Da su Merkašu u zatvoru prijetili smrću, potvrdili su i neki njegovi cimeri. Međutim, te prijetnje nije nikome službeno prijavio pa pri odmjeravanju primjerene naknade sud to previše nije uzimao u obzir. Merkaš je tvrdio i da mu se u zatvoru pogoršalo zdravstveno stanje te da mu je nakon izlaska iz Remetinca dijagnosticiran PTSP. No sudu nije priložio dokumentaciju. Ono što je sud sa sigurnošću utvrdio jest da Merkašu nije bio osiguran prostor propisan zakonom te da mu nije bio omogućen boravak izvan ćelije. Naime, u sobi je, kao i ostali stanovnici zatvora, bio zaključan 22 sata dnevno, a šetnja na svježem zraku omogućena je dva sata dnevno. – Smještanje šest ili sedam zatvorenika u sobu od 20-ak kvadrata na čak 22 sata u danu ne može se smatrati dostojanstvenim postupanjem – piše u obrazloženju nepravomoćne presude. Sud je zaključio i da zatvorenicima nije omogućeno ni obavljanje osnovnih fizioloških potreba s obzirom na to da se sanitarni čvor nalazi unutar ćelije u kojoj nema ni ventilacije. Otpušten iz policije Inače, Merkaš još čeka da Županijski sud potvrdi optužnicu prema kojoj je od kraja 2006. do prosinca 2012. godine odavanjem informacija “zaradio” 162.000 eura, a tom optužnicom obuhvaćena je i njegova supruga Nataša Gudek Merkaš. Iz policije je otpušten, no još vodi spor oko svog radnog mjesta. >>Mislav Merkaš ne može dokazati kako je stekao 206.618 eura