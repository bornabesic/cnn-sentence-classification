Predsjednik SDP-a Davor Bernardić u utorak je u Rijeci, dajući podršku kandidatima SDP-a za funkcije gradonačelnika i načelnika u Primorsko-goranskoj županiji, ustvrdio kako je u Hrvatskoj teško biti SDP-ovac jer je kandidatima SDP-a put teži budući da, u odnosu na druge, moraju biti "tri puta bolji da bi bili jednako uspješni te da bi dobivali jednako veliko povjerenje". Bernardić je na konferenciji za novinare ocijenio rekao kako su kandidati SDP-a pokazali da su "tri puta bolji, tri puta odlučniji, da imaju tri puta više entuzijazma i srca". Primorsko-goranska županija pokazala je u proteklih 20 godina da zna i može više i predvodi razvoj na Jadranu, rekao je. Predsjednik SDP-a čestitao je HNK Rijeka na osvajanju titule nogometnog prvaka Hrvatske te poručio kako se pokazalo se da se isplate rad, upornost i poštenje, kako u politici tako i u drugim segmentima života. Govoreći o dosadašnjem gradonačelniku Rijeke i kandidatu SDP-a za sljedeći mandat Vojku Obersnelu, Bernardić je rekao kako nije propustio iskoristiti 300 milijuna eura iz europskih fondova te priliku da Rijeka postane Europska prijestolnica kulture, kao i da izgradi jedan od najmodernijih start-up inkubatora i Sveučilišni kampus. "Možemo biti ponosni na Rijeku, kao grad s najvećim potencijalom, s najboljom socijalnom politikom, otvoren, koji uključuje, solidaran i za sve jednak. To je Rijeka, to je Primorsko-goranska županija", istaknuo je. Bernardić je dao podršku sutrašnjem prosvjedu za reformu obrazovanja, ocjenjujući kako je to "prosvjed protiv nazadnjaštva u koje se Hrvatska pokušava gurnuti, prosvjed protiv načina na koji se obrazovna reforma pokušava provesti, koja je postala velika lakrdija, jer je preuzimaju ljudi kojima se ne znaju ni životopisi i koji nas pokušavaju vratiti u srednji vijek". Hrvatska, kaže, ne smije ići nazad, mora svoj djeci omogućiti jednake uvjete i šanse. "Obersnel je s timom ljudi u Rijeci uveo građanski odgoj u osnovne škole te time nepovratno Rijeku stavio uz bok gradova u kojima se obrazovna reforma provodi na lokalnoj razini. Vrijeme je da Hrvatska postane zemlja jednakih mogućnosti za sve, u kojoj će zakoni vrijediti jednako za sve, u kojoj će djeca imati jednake uvjete za školovanje, u kojoj će radnici imati pravo na dostojanstvenu plaću za dostojanstven rad", kazao je Bernardić. Predsjednik primorsko-goranskog županijskog SDP-a Zlatko Komadina kazao je kako u drugi krug za izvršne funkcije u gradovima i općinama ide devet kandidata SDP-a, od kojih je njih šestero dosad bilo na pozicijama gradonačelnika ili načelnika općina. Njihovi rezultati rada i programi jamče da će osigurati bolju kvalitetu života i odgovornost u obnašanju dužnosti, rekao je Komadina. Vojko Obersnel je istaknuo kako želi da Rijeka ostane moderan, otvoren i europski grad, a njegova koalicija "Rijeka za sve" jamstvo je za to. "Želim da ostanemo predvodnici u inovativnim programima, kao što je uvođenje građanskog odgoja te da uspješno realiziramo projekt EPK 2020". Podršku SDP-ovim kandidatima, kao i kandidatima drugih stranka u koaliciji, dali su i predsjednik koalicijskog partnera PGS-a Darijo Vasilić te županijski čelnici drugih stranaka koalicije, koju uz SDP i PGS, čine IDS, HSU, HSS, Laburisti i SDSS. Odgovarajući na pitanje novinara podržava li nezavisnog kandidata Željka Keruma u drugom krugu izbora za gradonačelnika Splita, Bernardić je rekao da ne treba podcjenjivati glasače u Splitu, jer oni vrlo dobro znaju tko je najbolji da preuzme upravljanje njihovim gradom.  "Ako me pitate hoće li Andri Krstuloviću Opari biti honorirano što je dočekivao Mamića u Splitu, vjerojatno neće", kazao je, spominjući kandidata HDZ-a za gradonačelnika Splita. Na pitanje daje li SDP preporuku glasačima da glasuju za nekog od te dvojice, rekao je da tamošnja gradska i županijska organizacija imaju lokalnu odgovornost, ali da glasači znaju za koga treba glasati te im nitko ne može nametnuti mišljenje i stav. Upitan mogu li se očekivati sankcije za Miranda Mrsića, nakon njegovog odgovara na Bernardićevu tvrdnju kako na Mrsića više ne računa, Bernardić je rekao da je za njega ta priča završena. Što se tiče moguće podrške SDP-a kandidatu Mosta nezavisnih lista za splitsko-dalmatinskog župana Miri Bulju, i u ovom slučaju je ponovio da će birači izabrati župana po vlastitoj savjesti, da lokalne i županijska stranačke organizacije imaju pravo i autonomiju u svojoj odluci, ali da "birači nisu na upravljanje". Na pitanje osjeća li se siguran na svojoj poziciji predsjednika, predsjednik SDP-a je odgovorio kako stoji čvrsto na zemlji i to mu pomaže kao u uvijek u životu. "U ovom poslu je najbitnije imati integritet, rad, poštenje i obraz", zaključio je.