Dva velika grada, dvije velike bitke: sirijski Alep i sada irački Mosul. U prvome režim sirijskoga predsjednika Bašara al-Asada i njegovi saveznici već neko vrijeme napadaju sirijsku opoziciju, a u drugom je u noći s nedjelje na ponedjeljak iračka vojska pokrenula dugoočekivanu ofenzivu protiv tzv. Islamske države. Očekuje se da će i jedna i druga ofenziva biti prekretnice u sukobima koji bjesne u Siriji i na zapadu Iraka, a pad Alepa i Mosula predstavljat će tranziciju u novu fazu rata. Obruč oko Mosula se zatvara, ali strahuje se da bi IS mogao koristiti civile kao ljudski štit ili da bi i protiv njih mogao iskoristiti kemijsko oružje. Pojavljuju se i izvještaji kako ne dopuštaju stanovnicima da napuste grad te ih usmjeravaju prema zgradama koje bi mogle biti meta zračnih napada. U Alepu ofenziva na istočni, opozicijski dio grada bjesni neko vrijeme, a jučer su ruske snage proglasile 8-satni prekid vatre da dopuste stanovnicima da napuste poprište bitke. Ruski predsjednik Vladimir Putin, koji je pod optužbama za zločine u tom gradu, pozvao je saveznike u Mosulu da paze kako se ponašaju prema civilima.   1. Zašto je grad specifičan? Alep: Nekada najveći grad Sirije, Alep je bio njezino komercijalno i financijsko središte. Poprište jedne od najžustrijih i najvažnijih bitaka u Siriji postao je još 2012. godine i trenutačno predstavlja posljednje urbano uporište umjerene sirijske opozicije koja uživa podršku Zapada. Ona se utaborila u istočnim dijelovima grada koji su već dulje pod opsadom. Mosul: Drugi najveći irački grad nakon Bagdada je tzv. Islamska država pregazila u lipnju 2014. godine. Tad je postao iračka prijestolnica samoproglašenog kalifata, a trenutačno, nakon niza ofenziva na ostale gradove koje je IS držao pod svojom kontrolom, predstavlja njegovo posljednje urbano uporište u Iraku. Prije IS-a je Mosul bio multikulturalni grad, ali je uništen sektaškim nasiljem i netrpeljivošću, prvenstveno između sunita i šijita. 2. Što s civilima? Alep: Procjenjuje se da u istočnom Alepu još uvijek živi oko 250.000 ljudi u katastrofalnim uvjetima. Očajnički im trebaju pitka voda, hrana i lijekovi. Režim i saveznici ne biraju sredstva - svakodnevno pristižu izvještaji o nediskriminatornim napadima na civile, među ostalim i o korištenju oružja kao što su fosforne bombe. Mosul: Bitka za Mosul mogla bi ugroziti oko milijun ljudi. Iračke vlasti navodno nemaju kapaciteta zbrinuti potencijalne izbjeglice, a UN prikuplja resurse kako bi priskočio u pomoć. U gradu su ostali samo suniti dok su svi ostali - šijiti, kršćani, Jazidi, Turkmeni - odavno pobjegli. Uoči ofenzive na grad je bačeno više milijuna letaka kako bi se smanjile posljedice za civile. Procjenjuje se da bi u Siriju i Tursku iz Mosula moglo pobjeći oko 100.000 ljudi. 3. Što bitka znači za IS? Alep: Iako i u istočnom Alepu ima džihadističkih elemenata, taj grad nije uporište IS-a i njegov pad neće imati direktne posljedice za IS. Premda režim i Moskva tvrde suprotno, smatra se kako glavni cilj ofenzive nije protjerati džihadiste iz grada, nego uništiti opoziciju, potpuno preuzeti Alep i zatvoriti područje koje Asad želi imati pod svojom kontrolom. Mosul: Pad Mosula bio bi velik udarac za IS i u strateškom i u simboličkom smislu. Upravo je u tamošnjoj džamiji vođa IS-a, Abu Bakr al-Bagdadi, sebe proglasio kalifom i najavio širenje samoproglašenog kalifata na nevjernički svijet. Pad Mosula značio bi kraj tzv. Islamske države u Iraku u dosadašnjem smislu te diskreditirao kalifat i imidž nepobjedivosti koji njeguje. 4. Što ofenziva znači za tijek sukoba u Iraku i Siriji? Alep: Pad Alepa označio bi vojnu prekretnicu u sirijskom konfliktu i ostvarenje ciljeva Bašara al-Asada: kontrolu nad naseljenim, najbitnijim dijelom zemlje te formiranje tampon-zone oko Latakije, sjedišta alavitske (šijitske) manjine kojoj pripada. Usprkos kontroli nad tim dijelom zemlje koju bi tako ostvario, to ne bi iskorijenilo nezadovoljstvo i pobunjenike, a kamoli okončalo opći sukob ili uredilo iznimno komplicirane odnose u zemlji te pomirilo interese velikih sila koje izvana utječu na tijek rata. Mosul: I Mosul bi značio vojnu prekretnicu, ali ne i konačno rješenje problema. IS bi, doduše, bio istisnut, no područjem ne bi zavladao instantni mir. Velik izazov i dalje predstavljaju sektaško nasilje te strah kako će se šijitske milicije ponašati prema sunitskom stanovništvu koje je prihvatilo IS kao manje zlo, odnosno po principu "neprijatelj mog neprijatelja (šijitske vlade u Bagdadu) moj je prijatelj". Mir bi zahtijevao veliku mudrost središnjih vlasti u Bagdadu i strogu kontrolu šijitskih milicija, što je vrlo upitno. 5. Koliko će dugo ofenziva trajati? Alep: Ako se nastavi ovim tempom, bez promjene okolnosti, istok grada ubrzo će se naći u bezizlaznoj situaciji, a povjerenje u mirovne pregovore potpuno se istopilo i nema nade za političko rješenje. Nemoguće je sa sigurnošću procijeniti koliko se opozicija još može držati, ali su pokazali zavidnu žilavost. Mosul: Zbog velikog broja civila, ali i potencijalnih zamki koje je IS postavio, šanse da bi ofenziva mogla biti munjevita jednake su nuli. Pretpostavlja se da bi ofenziva mogla potrajati od najmanje četiri tjedna do čak nekoliko mjeseci.