Hrvatska je jučer Srbiji uputila prosvjednu notu zbog "neprihvatljivih izjava" srbijanskih dužnosnika o poništenju presude kardinalu Alojziju Stepincu. U MVEP-u su, između ostalog, istaknuli da takva retorika potiče raspirivanje netrpeljivosti između dvaju naroda. Danas je pak šef srpske diplomacije Ivica Dačić rekao da će zbog rehabilitacije fašizma njegova zemlja uputiti prosvjednu notu Hrvatskoj. "Srbija će danas Hrvatskoj uputiti prosvjednu notu zbog rehabilitacije fašizma, zločina protiv Srba, njihova pokrštavanja i incidenata koji se u toj državi povećavaju protiv građana srpskog porijekla", rekao je Dačić, javlja B92. "Stepinac je bio duhovnik ustaškog pokreta, blagoslovio je zločine i ustašku državu govoreći da je to božje djelo i dar Hrvatima", rekao je Dačić. Prosvjedna nota je samo forma Na pitanje što će biti ako Hrvatska neće željeti primiti prosvjednu notu, Dačić je rekao da je to samo forma i da će ona u svakom slučaju biti objavljena. "Mi ne radimo prosvjedne note zbog paralele, već zato što je riječ o suštinskom pitanju. Isto kao što sam bio protiv rehabilitacije nekih na teritoriju Srbije", rekao je Dačić.  Dodao je da je fašizam univerzalno zlo, da je zabranjena njegova promocija, a da je "ustaška NDH svakako fašistička tvorevina".  Raspirivanje nesnošljivosti Podsjetimo Ministarstvo vanjskih i europskih poslova (MVEP) uputilo je u ponedjeljak prosvjednu notu Srbiji zbog "neprihvatljivih izjava" srbijanskih dužnosnika o poništenju presude kardinalu Alojziju Stepincu, doznaje se u ministarstvu. Na Zrinjevcu smatraju da se tim izjavama na neprimjeren i revizionistički način ocjenjuju Hrvatska i djelovanje njezinih institucija, što predstavlja izravno miješanje u unutarnja pitanja susjedne zemlje. Izražavajući najoštriji prosvjed, u MVEP-u ističu da takva retorika potiče raspirivanje nesnošljivosti između dvaju naroda i udaljava Srbiju od prihvaćanja europskih vrijednosti i priključenja europskoj obitelji. MVEP poziva obnašatelje državnih dužnosti u Srbiji da svoj diskurs usmjere k jačanju dobrosusjedskih odnosa i da se umjesto tendencioznih verbalnih obračuna prožetih neistinama, povijesnim revizijama i optužbama posvete racionalnom dijalogu o svim pitanjima važnim za odnose dviju zemalja, doznaje se u Ministarstvu. 