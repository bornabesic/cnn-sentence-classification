Premijer i predsjednik HDZ-a Andrej Plenković prozvao je bivšeg političkog partnera u vlasti, Most, da je zbog oportunističkog, predizbornog pristupa, nastojeći nešto ušićariti, "sjeo u vlak SDP-a" koji je pred lokalne izbore krenuo u inicijativu za izglasavanje nepovjerenja ministru financija Zdravku Mariću. "Odgovornost za zbivanja u Vladi snosi prije svega spoj političkoga interesa SDP-a da pred izbore krene u inicijativu za izglasavanje nepovjerenja ministru Zdravku Mariću… U taj vlak sjeo je Most. Dakle, Most je imao oportunistički pristup, predizborni, nastojeći nešto ušićariti. Mi smo - za razliku od onih koji nastoje nešto ušićariti i nismo protestni pokret - ozbiljna, odgovorna, državotvorna stranka koja donosi prave, hrabre i odvažne odluke u pravo vrijeme. A sve to u skladu s vladavinom prava i najvišim standardima", poručio je Plenković nakon sjednice Predsjedništva HDZ-a kojoj su nazočili i svi ministri u Vladi. Ističe da će HDZ nastaviti raditi na političkoj stabilnosti te će, uvjeren je, dobiti većinsko povjerenje hrvatskih birača na lokalnim izborima. "Laži, neistine i konstrukcije ćemo odlučno odbacivati, a ljudi će na kraju vidjeti tko je tko, i tko iza čega stoji u hrvatskoj politici", dodao je. Konkretna Marićeva postignuća Ustvrdio je da ministar Marić godinu i pet mjeseci u Vladi predano radi kako bi "rast BDP-a bio kontinuirano najveći zadnjih tromjesečja, da bi bio smanjen javni dug, kao i proračunski manjak na 0,8 posto, da bi broj nezaposlenih po prvi put nakon niza godina bio samo 197 tisuća, a porastao broj zaposlenih". Dodaje i da su kreditne rejting agencije izglede promijenile iz negativnih u stabilne, da je porastao izvoz, industrijska proizvodnja i povjerenje međunarodnih partnera u Hrvatsku. To su konkretna postignuća ministra Marića, a oni koji su ga željeli srušiti i destabilizirati vlast i Vladu doživjeli su poraz, istaknuo je. Nakon što je HDZ-ov Gordan Jandroković prošli tjedan izabran za predsjednika Sabora, Vlada i sva ministarstva normalno nastavljaju svoje aktivnosti, a nakon što se održe lokalni izbori, kazao je, "nastojat ćemo na prvoj sjednici Sabora predstaviti rekonfiguriranu parlamentarnu većinu i predstaviti nove ministre". "To je ono što je najbitnije. Okrenuti smo ključnim problemima u hrvatskome društvu", dodaje premijer te navodi kako je to i rješavanje krize vezane uz najveću hrvatsku kompaniju Agrokor.   HDZ se zalaže da se apsolutno sve istraži Pritom odbacuje prozivke Mosta da HDZ štiti kriminal u tom koncernu. "Dakle, umjesto ove konstrukcije i jedne netočne, lažne i sad već ne znam koliko puta izrečene teze naših bivših partnera u vlasti o tome da HDZ navodno štiti nekakav kriminal u Agrokoru – obrnuto. HDZ se zalaže da se apsolutno sve istraži, da se provjere knjige, financijska izviješća, da to naprave i nadležna tijela RH i nezavisni, priznati revizori. Ako se utvrde nezakonitosti, nepravilnosti, onaj tko je za to odgovoran naravno da će u odgovarajućem postupku biti pozvan na odgovornost. To je naš cilj", ističe. Cilj je i zadržati radna mjesta, isplatiti plaće zaposlenicima, platiti potraživanja prema dobavljačima, od najvećih do obiteljskih gospodarstava, uvjeriti banke da daju novu, svježu likvidnost, dodaje. Plenković: Stabilizacija Agrokora je proces, ne može se odviti "preko noći" "Na taj način, kao što je sasvim jasno svakome tko malo analizira, Vlada je svojim aktivizmom, predvođena HDZ-om, spriječila gospodarski i financijski tsunami koji bi se odrazio na sve u Hrvatskoj, ali vrlo vjerojatno i na neke druge susjedne zemlje. To se nije dogodilo zahvaljujući našem leadershipu i našoj političkoj odgovornosti i odvažnosti. Na tom tragu nastavljamo rješavati i upravljati ovom krizom", ustvrdio je. Budući da je kazao da je poslovanje koncerna stabilizirano, novinare je zanimao komentar na to što je rejting agencija Standard&Poor's (S&P) ponovno snizila kreditni rejting Agrokora, a Plenković  je rekao kako je stabilizacija koncerna proces koji će trajati oko godinu dana, da se radi na osiguranju nove likvidnosti i da će trebati određeno vrijeme kako bi rejting agencije vidjele kontinuitet angažmana ne samo Vlade nego i što će u tome procesu pridonijeti renomirani savjetnici Alex i partneri koji su odabrani da pomognu u procesu koji se ne može odviti "preko noći". "To nije ništa neuobičajeno i ono što je bitno da ljudi dobivaju plaće, da kompanije generiraju nove prihode,a zakon je omogućio da se osigura "standstill", odnosno mirovanje starih potraživanja, a njihovi prihodi i nova likvidnost omogućavaju funkcioniranje kompanije. Proces restrukturiranja ni jedne kompanije, a kamo li tako velike ne može biti gotov preko noći", dodao je. Hasanbegović je sam izabrao Plenković je izjavio da je Zlatko Hasanbegović sam izabrao, a oni su njegovu odluku - da na lokalne izbore ide na drugoj listi i da mu tako prestane članstvo - primili na znanje. "On je odabrao, odabrao je provedbu Statuta HDZ-a koji jasno kaže da onome tko ide na izbore bez suglasnosti stranke na nekoj drugoj listi prestane članstvo", ustvrdio je Plenković u izjavi novinarima te dodao kako poštuju Hasanbegovićev odabir. "To je njegova odluka i naravno da, u ovom trenutku, sve posljedice za takvu odluku snosi on osobno. HDZ će biti jedinstvena, kohezivna, snažna i pobjednička na lokalnim izborima", poručio je Plenković. Na novinarsku tvrdnju kako bez Hasanbegovića HDZ nema većinu od 76 glasova koja je u Saboru podržala izbor Gordana Jandrokovića, Plenković je uzvratio protupitanjem  "i?". Ponovio je da je to Hasanbegovićev politički odabir te podsjetio da je u nedjelju vrlo jasno kazao da kad netko sam odluči napraviti politički potez, sukladno Statutu stranke, dovodi se u poziciju da više nije član stranke i onda jedan oblik suradnje završava. "A za buduće relacije ćemo vidjeti", dodao je. Upitan tko će  i kada zamijeniti Hasanbegovića u Predsjedništvu HDZ-a, Plenković je pojasnio kako ga prema Statutu ne može nitko zamijeniti i da je to mjesto upražnjeno, odnosno da će na to mjesto doći netko tko će biti izabran na izbornom saboru stranke.  Manjine su dio parlamentarne većine Plenković je izjavio da će budući članovi Vlade biti plod dogovora njega kao premijera i onih koji budu izabrani na te dužnosti. Plenković je dodao i da su predstavnici manjina dio parlamentarne većine od 19. listopada i da s njima surađuju. Podržali su Vladu, ministra financija Zdravka Marića, a u saborskoj raspravi svi njihovi nastupi bili su odmjereni i kvalitetni, ocijenio je. Njegov zamjenik i potpredsjednik Hrvatskog sabora Milijan Brkić ranije je poručio da potpredsjednik SDSS-a Milorad Pupovac i nacionalne manjine neće određivati sastav Vlade te da je ovo hrvatska država u kojoj uz nacionalne manjine, koji imaju ustavom zajamčena prava, odlučuju Hrvatice i Hrvati. Pupovac je na to odgovorio da "onima koji su posegnuli za njegovim imenom odgovara 'javnom šutnjom'". Politički dogovori Plenković je također rekao da u potpunosti želi otkloniti teze o političkoj korupciji. Pritom je podsjetio da je general Željko Glasnović izabran u 11. izbornoj jedinici i brine o Hrvatima izvan Hrvatske i da su mu bitne teme koje se odnose na mirovine pripadnika HVO-a regulirane međudržavnim sporazumom. Naveo je da postoji ranija odluka Vlade odluka da se krene u isplatu mirovina koje nisu isplaćene još  2007. To je proces koji se ovako i onako odvija, rekao je Plenković i dodao da je zakon o hrvatskim braniteljima u izradi već godinu dana, da će uskoro biti finaliziran i ide u javnu raspravu. Kada je riječ o oporezivanju mirovina, već je porezna reforma smanjila porezno opterećenje za tuzemne i inozemne mirovne. Raspravu o Hrvatima izvan Hrvatske u Hrvatskom saboru ćemo zdušno podržati, tretman Hrvata izvan Hrvatske u procesiranju dokumenata u komunikaciji s institucijama RH bitan je za njega (Glasnovića), ali i za mene kao predsjednika Vlade i za Središnji državni ured za Hrvate izvan Hrvatske, za hrvatsku diplomatsku mrežu. Tu je i doprinos gospodarstvenika i ljudi koji žive u dijaspori kojeg želimo strukturirati i organizirati da nam pomogne u gospodarskom razvoju. To su politički dogovori, ustvrdio je te dodao da bi se na taj način mogla dovesti u pitanje i predizborna jamstva nekih drugih stranaka.  Upitan kada se može očekivati isplata oko 1,2 milijarde kuna, Plenković je odgovorio da je to proces i da će se vidjeti priopćenje Hrvatskog zavoda za mirovinsko osiguranje te da je riječ o postupnoj isplati obveza koje su ionako na dnevnom redu. Član Predsjedništva HDZ-a i predsjednik Hrvatskog sabora Gordan Jandroković ustvrdio je i kako se ne radi o 1,2 milijarde kuna i da je to teza koja je lažna.  Ministar rada i mirovinskog sustava Tomislav Ćorić pojasnio je kako će do isplate mirovina doći kroz nekoliko dana i da u konkretnom slučaju dug pripadnicima HVO-a iznosi više do 200 milijuna kuna i  bit će isplaćen u nekoliko faza te financiran primicima koje Hrvatska dobiva od zavoda za mirovinska osiguranja u regiji, a u tom kontekstu prvih 82 milijuna kuna su primljena na račun HZMO-a i nema nikakvog razloga da budu isplaćena. Ukupan iznos (od 1,2 milijarde kuna) je paušalna izjava Predraga Matića (zastupnika SDP-a  i bivšeg ministra branitelja) i vrlo bismo rado vidjeli o kojim se iznosima radi iz njegove perspektive i što podrazumijeva pod  iznosom od  1,2 milijarde kuna. To jednostavno nije točna teza, ustvrdio je Ćorić. Na upit oko službenog puta Vladinim zrakoplovom u Split, a nakon jutarnjeg stranačkog skupa u Zagrebu, Plenković je pojasnio da je u Split otputovao na poziv Vladine povjerenice za Split Branke Ramljak i nadbiskupa mons. Marina Barišića. Ondje je, kaže, pribivao svečanom objedu, razgovarao o značaju sv. Dujma za Split i 1700 godina tradicije, posjetio katedralu sv. Duje i prošetao gradom kao je to bilo i planirano. Predsjedništvo HDZ-a okupilo se u sjedištu stranke, a  jedna od tema je bio istup donedavnog istaknutog člana stranke Zlatka Hasanbegovića koji se kandidirao na nezavisnoj listi Brune Esih za zagrebačku gradonačelnicu. Kako je najavio predsjednik stranke Andrej Plenković novinarima prigodom dolaska, pojedinosti o temama sastanka očekuju se po završetku. Upitan može li Hasanbegović za sobom 'povući' još nekog člana stranke, član predsjedništva Lovro Kuščević rekao je da je HDZ čvrsta zajednica i da ostaje pri svojim načelima i principima. Što se tiče poteza Hasanbegovića, stranački statut je vrlo jasan i tu se nema što komentirati, dodao je.   Sam se isključio iz stranke HDZ-ov kandidat za gradonačelnika i član predsjedništva stranke Drago Prgomet ponovio je stranačko stajalište da se Hasanbegović sam isključio iz stranke. "S predsjednikom Plenkovićem čuo sam se u subotu ujutro i dogovarali smo nastup u KD Lisinski, i to je jedina istina, odgovorio je Prgomet na pitanje je li s Plenkovićem razgovarao o izbacivanju Hasanbegovića iz stranke. Sve odluke donose se na predsjedništvu, Hasanbegović je bio njegov član i na sve je odluke mogao utjecati. Ne mogu komentirati postupak čovjeka koji usred kampanje ode iz jedne u drugu stranku, rekao je Prgomet novinarima uoči početka sjednice Predsjedništva.     