Čak četiri milijuna kuna čiste zarade imat će Općina Gunja u sljedećoj godini, ako se realizira ugovor s Gradom Dubrovnikom prema kojem bi se tijekom 2017. na gunjanskom odlagalištu otpada Kraplja odlagao komunalni otpad iz Dubrovnika. Iako je gotovo nevjerojatno da bi se nekome isplatilo voziti komunalni otpad zbog odlaganja na 880 km udaljenu lokaciju, čini se da je ovakav epilog jedini moguć, jer Dubrovnik više nema kamo odlagati komunalni otpad u svojoj neposrednoj blizini. Usvojili prijedlog Čuli su za naš deponij, uvjete i kapacitete koje imamo, pa smo im poslali ponudu i sada čekamo njihov odgovor. Informiran sam da je njihovo Gradsko vijeće usvojilo prijedlog, a nakon što to dobijemo i službeno, odluku o tome donijet će naše općinsko vijeće. Vjerujem da će i kod nas sve biti u redu - rekao je Hrvoje Lucić, načelnik Općina Gunja. Iz Gunje je za Dubrovnik otišla ponuda od 350 kuna plus PDV za tonu otpada, a očekuje se da bi iz suprotnog smjera u 2017. došlo oko 20 tisuća tona otpada, ali i 8,7 milijuna kuna, a općinskom proračunu bi nakon plaćanja svih troškova zbrinjavanja ostalo čistih oko 4 milijuna kuna. Odlagalište Kraplja sanirano je nakon katastrofalne poplave koje 2014. uništila ovaj dio Slavonije. Ono je, inače, prije toga bilo praktički divlji deponij, a danas je najsuvremenije odlagalište u Hrvatskoj u koje je Fond za energetsku učinkovitost i zaštitu okoliša uložio već 4 milijuna kuna. Na njemu je ugrađena kaseta za odlaganje otpada kapaciteta 27 tona i tu se osim otpada iz Gunje odlaže i otpad iz susjednih općina Vrbanja i Drenovci. No, Kraplja je istovremeno osuđena na gašenje krajem sljedeće godine te bi u 2018. trebala biti potpuno sanirana i ukinuta. Kako je u njoj ostalo prostora za prijem još više od 20 tisuća tona, Lucić smatra da je ovo pragmatičan potez. Dobra prilika Nema logike da to ne prihvatimo, jer će deponij svakako dogodine u ovo doba biti pred zatvaranjem, a nudi nam se prilika da dodatno na njemu zaradimo. Već smo isplanirali da bi novac koji bismo zaradili uložili u gradnju mezarja u Gunji, zatim mrtvačnice na groblju u Šumanovcima te obnovu pješačkih staza uništenih u poplavi, koje nam država nije obnovila. Također bismo sva kućanstva u Gunji tijekom 2017. godine oslobodili od plaćanja odvoza kućnog otpada - rekao je Lucić. Inače, prema riječima Nikice Perića, direktora općinskog komunalnog poduzeća, u Gunji je 1145 kućanstava koja su u sustavu odvoza kućnog otpada, a cijena je 12 kuna po osobi. Ušteda za kućanstva Drugim riječima, Gunjanci bi imali godišnju uštedu od oko 600 kuna po domaćinstvu. Uzme li se u obzir da će gunjanski proračun u sljedećoj godini biti 9,3 milijuna kuna, pri čemu su izvorni prihodi od 2 do 2,5 milijuna, jasno je zašto općinska vlast želi realizaciju ovog projekta. No, iz oporbenog HDZ-a smatraju da da je to osjetljivo pitanje te da bi se prije svega trebalo biti mještane što misle o tome. - Oni su i inače protiv svega, pa me ne čudi ni ovo. Konačno, već treći put zaredom ne dolaze na sjednice Općinskog vijeća u želji da opstruiraju rad, što im je dva puta i uspjelo, ali smo u srijedu ipak uspjeli skupiti kvorum i izglasati proračun. Vjerujem da ćemo i za ovaj projekt imati potrebnu većinu u Vijeću jer, ponavljam, dogodine u ovo doba Kraplja će svakako ići u zatvaranje, a na nama je da odlučimo hoće li nam prije toga donijeti neočekivanih 4 milijuna kuna ili ne - poručio je Lucić.