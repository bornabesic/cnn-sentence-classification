Pjevač Ivan Zak (37) predsjednik je žirija u glazbenom natječaju “Stihomanija”, na koji su učenici osnovnih i srednjih škola slali tekstove. – Zaista je bilo teško odabrati pobjednika, žiri je stvarno bio na sto muka. Sva su djeca jako nadarena i pravi mali umjetnici. Svaka im čast – kaže Zak. Na natječaj je pristiglo više od stotinu originalnih pjesama iz 15 različitih škola, a žiri je među devet polufinalista odabrao najbolji tekst. Jednoglasno su se složili da je to pjesma “Škola ljubavi” učenice četvrtog razreda Lane Marenčić (10) iz Donje Zeline. Originalna i dobra poruka – Tražili smo da pjesma bude originalna i s dobrom porukom. Obećali smo da ćemo uglazbiti Laninu pjesmu ili bar neke dijelove teksta. Vidjet ćemo još kome će od kolega najviše odgovarati senzibilitet pjesme – kaže glazbenik. S njim u žiriju bili su književnik Enes Kišević i skladatelji Miroslav Rus te Nenad Ninčević. – Djecu i mlade treba poticati i dati im priliku da što prije otkriju svoj skriveni talent – kaže Ivan. Dodaje da je on počeo pisati tek u dvadesetim godinama. – Pjesme sam počeo pisati sasvim slučajno, nisam ni znao da to čuči u meni. Ipak, kad čovjek ima veliku želju, razvije se i talent. Bez ljubavi prema umjetnosti nema ni uspjeha – kaže glazbenik. Posebno voli pjevati pred najmlađima jer, kako kaže, njihova je energija nezamjenjiva. Talentiranoj pobjednici Lani uručio je u Osnovnoj školi Gračani poklon-paket i VIP ulaznice za svoj veliki koncert u zagrebačkoj Areni 11. veljače. S poklonima i ulaznicama razveselio je i ostale finaliste.  – Dat ću stvarno sve od sebe da moji obožavatelji uživaju u koncertu i da ih ne razočaram. Da pamte tu noć zajedno sa mnom – kaže glazbenik. Potencijal za glazbu Svojim VIP ulaznicama posebno se razveselila Lana Marenčić. – Na koncert ću voditi svoju mamu Ljiljanu. Presretna sam što sam pobijedila i jako volim Ivana Zaka – kaže učenica Osnovne škole Ksaver Šandor Gjalski iz Donje Zeline. Tekst za pjesmu “Škola ljubavi” učenica je napisala sama, bez ičije pomoći. – U slobodno vrijeme volim pisati pjesme. Zasad imam pet odličnih tekstova – kaže Marenčić. Na natječaj ju je prijavila njezina učiteljica Višnja Dananić koja je u njoj vidjela veliki potencijal za glazbu. – Jako bih voljela da Ivan Zak uglazbi moju pjesmu. To bi mi puno značilo – otkriva Lana. Osim pisanjem pjesama, kaže da se bavi još samo učenjem. Iako je njezina pobjednička pjesma ljubavna, učenica kaže da je nije posvetila svojoj simpatiji.  – Mojem će se uspjehu osim mojih roditelja najviše razveseliti seke blizanke Larisa i Lorena te šestomjesečni brat Fran – zaključuje učenica.   >>Ivan Zak i Opća opasnost pobrinuli su se za zabavnu i opuštenu dionicu festivala Moja poduzetna Hrvatska 