Vlada Srbije intenzivno prati situaciju s Agrokorom, početkom idućeg tjedna održat će novi sastanak na tu temu, izjavio je ministar trgovine Rasim Ljajić. O događajima u koncernu Ivice Todorića u Srbiji se piše suzdržano, u medijima u Bosni i Hercegovini o tome se gotovo uopće ne govori, a najviše pažnje temi pridaju slovenski mediji. Od devet računa Agrokor Group u Srbiji blokirano je osam, piše Insajder, pozivajući se na registar Narodne banke Srbije. Deveti račun ne podliježe blokadi. Dobavljačima plaćaju sa 200 dana odgode, a radnici dobivaju plaću i u bonovima, navodi taj sajt za istraživačko novinarstvo. U sistemu Agrokora u Srbiji su lanci Idea, Roda i Merkator, te tvrtke Frikom, Dijamant, Kikindski mlin, Mg Mivela. Zapošljavaju 10.836 radnika, pišu Večernje novosti. - Pratimo situaciju s Agrokorom. U kontaktu smo s poslovodstvom Mercatora S koji je dio koncerna Agrokor i oni tvrde da posluju potpuno stabilno, da njihovo poslovanje u Srbiji nije ugroženo - rekao je ministar Ljajić za Večernje novosti. Početkom idućeg tjedna zakazali su novi sastanak s predstavnicima Agrokora u Srbiji. - Također smo u kontaktu s njihovim dobavljačima, jer je naš interes da se obaveze prema njima na vrijeme ispunjavaju - kaže Ljajić. U Srbiji strahuju zbog mogućeg gubitka radnih mjesta, no ekonomist Ljubomir Madžar ističe da u slučaju promjene vlasničke strukture nemaju razloga za brigu. Stečaj je već druga priča, kaže Madžar. Al Jazeera Balkans prenosi da Agrokor u BiH zapošljava oko 5000 ljudi, a u Sloveniji još 10.000. Situacija za Sloveniju je važnija nego što se u Sloveniji misli, rekao je Maks Tajnikar s Ekonomskog fakulteta u Ljubljani za Al Jazeeru. “Za slovensku privredu trgovina je dosta značajan sektor, pa ako bi se nešto ozbiljno dogodilo s Mercatorom, to bi vjerojatno slovensku privredu pogodilo slično kao hrvatsku”, ocjenjuje Tajnikar. “Agrokor da, Todorić ne”, objavljuje Delo jučer na naslovnoj stranici, dok Finance pišu o “sumraku imperija” i postavljaju pitanje hoće li Agrokor postati ruski. U Sloveniji se dobavljačima plaća u roku, tvrdi Delo. Prenose izjavu predsjednika Uprave Mercatora Tonija Balažiča da Agrokor nije financijski preopteretio Mercator. List prenosi događaje iz Zagreba i postavlja pitanja: Što se događa? Je li politika napustila Agrokor?