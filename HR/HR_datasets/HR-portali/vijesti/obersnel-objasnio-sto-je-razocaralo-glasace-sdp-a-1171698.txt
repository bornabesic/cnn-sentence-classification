Kandidat koalicije "Rijeka za sve" za gradonačelnika Rijeke Vojko Obersnel (SDP) izjavio je, komentirajući rezultate izbora, da se i ovoga puta pokazalo da u Rijeci ima mnogo protestnih glasova birača nezadovoljnih tradicionalnim strankama, pa se glasuje i za one za koje ni sami građani ne znaju kakvu politiku nose. Upitan zašto je SDP generalno podbacio na ovim izborima Obersnel je ustvrdio da je stranka platila cijenu svega što se događa u njoj proteklih godinu i pol, od gubitka izbora do nepotrebnog sukobljavanja oko novog vodstva, koje je prilično podijelilo SDP, i u kojem smo se više bavili sobom nego politikom a to je zbunilo i razočaralo birače. Novi parlamentarni izbori Pojava novih političkih opcija, poput grupacije oko Brune Esih i Zlatka Hasanbegovića, dodatno komplicira političku situaciju u zemlji. "Nadam se da kolege iz HDZ-a mogu naći snage da izrastu u modernu demokršćansku stranku, a da će se udaljiti od ultrakonzervativnih stavova, jer je očito da još uvijek unutar HDZ-a postoji jako krilo tog usmjerenja", rekao je. Obersnel je također ustvrdio kako ne vidi drugu opciju osim novih parlamentarnih izbora a sve drugo je "mrcvarenje" jer "Vlada praktički ne postoji". Preslagivanje u Hrvatskom saboru ne može osigurati stabilnu većinu, smatra Obersnel. Na pitanje zašto nikada u okviru stranke nije nagrađen s nekom značajnijom funkcijom na državnoj razini, Obersnel je istaknuo da je njemu u fokusu interesa Rijeka. "Sukobljavao sam se s Vladama i SDP-a i HDZ-a, i ne mogu reći da mi nije nuđeno  mjesto u Saboru ili Vladi, ali mi je u primarnom interesu Rijeka. Smatrao sam da SDP ima dovoljno kadrova da se nosi bez mene", rekao je. Obersnel će se za novi gradonačelnički mandat natjecati u drugom krugu s nezavisnim kandidatom Hrvojem Burićem.