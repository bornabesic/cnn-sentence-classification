Županijsko državno odvjetništvo u Varaždinu je podiglo pred Županijskim sudom u Varaždinu optužnicu protiv 57-godišnjeg francuskog državljanina zbog počinjenja razbojničke krađe. Tereti ga se da je 5. prosinca 2016. s polica trgovine u Varaždinu uzeo i stavio u vrećicu nekoliko prehrambenih proizvoda, prošao pored blagajne i izašao iz trgovine bez da je tu robu platio. U trenutku kad je ušao u kombi vozilo sustigao ga je zaštitar i pokušao spriječiti u odlasku, no Francuz ga je ubo kemijskom olovkom u ruku. Zaposleniku trgovine koji je došao pomoći zaštitaru zaprijetio je skalpelom kojim je mahao pred njima i potom je pobjegao. No, tu nije kraj priče. Državno odvjetništvo je 10. siječnja 2017. postiglo sporazum s okrivljenikom da se za opisano kazneno djelo osudi na kaznu zatvora od jedne godine. Republika Francuska je, pokazalo se, za 57-godišnjaka izdala europski uhidbeni nalog radi izvršenja zatvorske kazne na koju je okrivljenik osuđen zbog tri kaznena djela spolne zlouporabe djeteta mlađeg od 15 godina počinjenih na teritoriju Francuske! Izvanraspravno vijeće Županijskog suda u Varaždinu usvojilo je prijedlog Državnog odvjetništva i donijelo odluku da se izruči Francuskoj, ali da se predaja odgodi do dovršetka kaznenog postupka koji se protiv njega vodi u Hrvatskoj zbog razbojničke krađe.  >> Priveden pedofil zbog sumnje da je počinio 13 kaznenih djela nad djevojčicama mlađim od 15 godina