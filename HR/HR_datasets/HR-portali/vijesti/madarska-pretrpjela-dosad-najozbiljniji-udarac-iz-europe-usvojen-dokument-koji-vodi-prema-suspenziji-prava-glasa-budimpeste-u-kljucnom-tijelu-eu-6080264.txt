Europski parlament u srijedu je usvojio rezoluciju koja bi mogla dovesti do aktivacije članka 7. Ugovora o Europskoj uniji i posljedičnog pokretanja sankcija protiv Mađarske u smislu ukidanja, odnosno suspenzije njenog prava glasa u Europskom vijeću. Mađarsku se tereti za ozbiljno narušavanje vladavine prava, demokracije i temeljnih prava. Zastupnici od Mađarske traže da ukine zakone za koje tvrde da ugrožavaju vrijednosti EU, a koji postrožuju prava za tražitelje azila i nevladine organizacije te traže postizanje dogovora koji bi omogućio slobodno funkcioniranje Srednjoeuropskog sveučilišta. - Mađarska postaje pitanje koje nadrasta neke ideološke podjele u Europskom parlamentu jer smo dosad imali situaciju da se Europska pučka stranka (EPP), koje je Orbanov Fidesz dio, relativno benevolentno odnosila prema onome što Orban već godinama radi gradeći tzv. neliberalnu demokraciju. Međutim, s pokušajem zatvaranja sveučilišta i promjenom zakona o obrazovanju očito je prešao crtu koju više ne tolerira ni EPP, čiji pojedinci sada traže da se zauzme oštriji stav, tvrdi Tonino Picula, hrvatski zastupnik u EU parlamentu iz redova socijaldemokrata. Pitanje je hoće li se, dodaje, aktivirati spomenuti članak 7., no u svakom slučaju 'radi se o ozbiljnom žutom kartonu Orbanu', koji, uvjeren je Picula, 'pokušava dovesti funkcioniranje EU institucija na sam rub pucanja'. Picula smatra da se u pozadini skriva vrlo ozbiljno pitanje, koje nadilazi problem samo jedne zemlje i koje se odnosi na način funkcioniranja EU u budućnosti – nesklad između sjevernih i zapadnih zemalja s jedne strane i Višegradske skupine s druge. - Taj se nesrazmjer mogao tolerirati sve dok nije došao u prostor u kojem Europa, zbog sebe, mora odlučiti što će, ne samo s Erdoganom, Putinom, May, nego i devijacijama unutar vlastitog korupusa, tvrdi Picula. Dubravka Šuica, hrvatska parlamentarka iz redova EPP-a, smatra da se radi o delikatnom pitanju. - Možda mi s prostora bivših komunističkih zemalja malo bolje razumijemo stanje, uzroke i razloge za takvo ponašanje u Mađarskoj. Ne treba ni zaboraviti da taj i takav Orban pobjeđuje na izborima. No, pritom osuđujem postupke oko sveučilišta i nisam za njegovu zabranu, objašnjava Šuica. Ona nije za izbacivanje Orbanove stranke iz Europske pučke stranke, pitanje koje je već neko vrijeme aktualno unutar te stranačke grupacije. Upravo članstvo Orbanova Fidesza u EPP-u, tvrdi ona, pokazuje „lepezu različitosti“ u EPP-u.