Udruga za sindrom Down – Zagreb, Rotary klub Zagreb Gradec i Adria Media Zagreb sa svojim magazinom Story povodom predstavljanja akcije „Uljepšajmo njihov svijet“ organizirali su edukativno druženje s najmlađom djecom sa sindromom Down. Pridružila im se i Vanna koja će u okviru akcije 21. ožujka u Lisinskom održati svoj peti solistički koncert. Projekt je, uz brojne građane, osobno podržao i Gradonačelnik Grada Zagreba koji je, zajedno s Predsjednicom Republike Hrvatske, njegov službeni pokrovitelj. Akcijom „Uljepšajmo njihov svijet“ prikupljaju se sredstava za razvoj programa rane intervencije s ciljem unaprjeđenja razine skrbi koja će biti na raspolaganju najmlađim downićima i njihovim obiteljima. Središnje događanje ovoga plemenitog projekta je veliki koncert „Vanna u Lisinskom“ koji će se održati na Svjetski dan sindroma Down, a sav prihod bit će doniran Udruzi za sindrom Down – Zagreb. Ulaznice za koncert dostupne su po cijeni od 120 do 180 kuna, a prihod je namijenjen edukaciji i angažmanu logopeda i rehabilitatora koji će s najmlađom djecom sa sindromom Down raditi od prvih dana njihovih života. Važnu ulogu stručnog osoblja u pravilnom razvoju downića prvi su prepoznali Rotary klub Zagreb Gradec i Adria Media Zagreb, a službeno pokroviteljstvo nad projektom su prihvatili i predsjednica Republike Hrvatske Kolinda Grabar Kitarović te gradonačelnik Grada Zagreba Milan Bandić. > > Vanna u Lisinskom: Koncert za najmlađe sa sindromom Down