BiH bi mogla pokrenuti postupak revizije odluke Međunarodnog suda pravde (ICJ) koji je 2007. presudio da Srbija nije odgovorna za genocid u BiH, a hoće li se to dogoditi ovisi o procjeni postoji li proceduralni legitimitet, pojasnili su čelnici dvije najveće bošnjačke političke stranke Bakir Izetbegović i Fahrudin Radončić. Dužnosnici bosanskih Srba ranije su zbog toga iskazali zabrinutost, a ministar vanjskih poslova Srbije Ivica Dačić zaprijetio je kako bi takav čin ozbiljno poremetio odnose Beograda i Sarajeva. Član Predsjedništva BiH Izetbegović potvrdio je u petak kako se razmatra mogućnost revizije presude jer BiH na to ima pravo. "Ja ću do kraja stajati uz svoj narod, kao i uz to da se ne može trgovati i praviti kompromise na tako bolnim stvarima kao što su genocid. Ne možemo skloniti kosti pod tepih da bismo napravili privremene političke ustupke i kompromis", izjavio je Izetbegović novinarima u Travniku prvi put se javno očitujući o ovom pitanju. ICJ je presudom iz 2007. po tužbi BiH protiv Srbije odnosno bivše SR Jugoslavije za agresiju i genocid presudio kako vlasti u Beogradu za to nisu odgovorne, a jedinu odgovornost snose zbog toga šo nisu poduzele potrebne mjere kako bi se pravdi priveli počinitelji genocida nad Bošnjacima u Srebrenici. Ključna za takvu presudu bila je činjenica da bosanskohercegovačka strana nije pružila dokaz koji bi izravno potvrdio da je genocid planiran i organiziran uz znanje i potporu Beograda. Odlukom je ostavljena mogućnost revizije postupka u roku od deset godina koji istječe potkraj veljače, pod uvjetom da bosanskohercegovačka strana predloži nove dokaze. Otkako je počelo nagađanje de će zahtjeva za reviziju ipak biti postavilo se i pitanje tko to može učiniti u ime BiH s obzirom da za to nema suglasnosti unutar predsjedništva. Predsjedatej predsjedništva Mladen Ivanić jasno je rekao da on zahtjev za reviziju neće potpisati, a isto je stajalište iznio i hrvatski član državnog vrha Dragan Čović. Obojica drže kako će se time bespotrebno zakomplicirati odnosi u BiH i u regiji. Izetbegović pak tvrdi kako neka nova odluka predsjednštva BiH i nije potrebna, a na ICJ-u je da odluči može li reviziju zahtijevati Sakib Softić koji je BiH pred tim sudom zastupao i tijekom prvotnog procesa. "Bitno je to imamo li čovjeka s tzv. legitimacijom koji može predati zahtjev za reviziju i zastupati BiH. Mislim da ga imamo, a to je Sakib Softić koji je akreditiran i koji je vodio i prvi proces", rekao je Izetbegović. "Neki se s tim ne slažu, ali o tome neće odlučivati vlasti BiH, nego se radi o procesu koji treba biti završen pred sudom. Mislim da se bespotrebno dižu tenzije jer se ne radi ni o nekakvoj novoj tužbi, nego o završetku procesa i Softić ima pravo i obvezu da taj proces i završi", dodao je. Fahrudin Radončić, lider Saveza za bolju budućnost (SBB), druge po snazi bošnjačke stranke u vladajućoj koaliciji, kazao je kako on osobno nije protiv pokretanja postupka revizije presude, iako smatra da su izgedi da se to dogodi slabi. "Tu će se, ipak, pojaviti i mnogi pravni i politički problemi. Da budem iskren, pesimist sam da ćemo dobiti novu spektakularnu promjenu presude. Ali, neka se traži pravna osnova da se ide u taj postupak", kazao je Radončić u intervjuu za televiziju BHT 1.