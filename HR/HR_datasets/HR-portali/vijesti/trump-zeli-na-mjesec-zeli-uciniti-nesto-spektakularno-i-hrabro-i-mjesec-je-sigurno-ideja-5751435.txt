Dok ga je bivša administracija predsjednika Baracka Obame izbjegavala, Mjesec je novom predsjedniku postao vrlo poželjna destinacija te on potiče inicijative privatnog sektora u kojima vidi obećavajući potencijal. Iako je Donald Trump malo o tome javno govorio, njegovi suradnici i bivši djelatnici NASA-e koji ga savjetuju govore kako postoji interes o povratku na Mjesec u okviru partnerstva s privatnim sektorom. Milijarder Elon Musk (Space X) i Jeff Bezos (Amazon) susreli su se nekoliko puta sa savjetnicima Donalda Trumpa nakon izbora. "Sigurno je da postoji novi interes za Mjesec u Trumpovoj administraciji", kazao je John Logsdon, bivši direktor Instituta za svemirsku politiku u Washingtonu. Neki od savjetnika novog predsjednika radili su u programu Constellation bivšeg predsjednika Georgea W. Busha koji je predvidio povratak na Mjesec kao prvu etapu prije misije na Mars. Međutim, Barack Obama, ocjenjujući Constellation preskupom, odustao je od te misije, pojašnjavajući da su SAD već bile na Mjesecu i da se treba koncentrirati na Mars. Neki od ljudi uključenih u tu misiju još su uvijek ljuti jer smatraju da je odluka o odustajanju bila pogrešna. Drugi se nadaju Trumpovom ambicioznom svemirskom projektu koji bi uključio javno-privatno partnerstvo. "Trumpova administracija želi učiniti nešto spektakularno i hrabro i Mjesec je sigurno ideja", rekao je Eric Stallmer, predsjednik Federacije komercijalnih svemirskih letova.