Foto: 123rf, Screenshot: DHMZ POSLJEDNJIH dana vrijeme nas uvjerava i podsjeća da je ljeto sve bliže, a tako će se nastaviti i sljedećih dana. Kraj radnog tjedna u većini će zemlje biti u znaku sunčanog i toplog vremena. U Zagrebu će se tako u petak najviša dnevna temperatura popeti do vrućih 26 stupnjeva, a u Splitu će biti tek stupanj-dva manje. Jednako će biti i diljem Slavonije, dok će nešto oblačnije, ali i dalje uglavnom sunčano, biti u Istri.   Subota pak donosi promjenu vremena, u većini će se zemlje naoblačiti, a očekuje se i dosta kiše. Slično se vrijeme očekuje u nedjelju kad nas očekuje i osjetan pad temperatura. Doduše, neće biti hladno, ali će, uz kišu koja će padati, u većini zemlje biti znatno hladnije nego u petak.   U nedjelju nas tako kiša očekuje u većini zemlje, od Vukovara pa do Dubrovnika. Ponegdje, u Lici i Gorskom kotaru kiša bi mogla biti nešto obilnija. U ostatku zemlje izmjenjivat će se kišno i suho vrijeme. Takva vremenska prognoza mogla bi utjecati i na lokalne izbore koji se održavaju ovu nedjelju. Štoviše, vremenski uvjeti bitan su faktor koji bi ponegdje mogao odlučivati i o konačnom ishodu. Dobro organiziranima odgovara kiša  Politički analitičar Žarko Puhovski smatra da će eventualna kiša manje naštetiti onima koji su dobro organizirani, dakle velikim strankama. Dapače, njima bi kiša mogla pomoći.   "To će pomoći onima koji su bolje organizirani, velikim strankama. I eventualno u manjim mjestima nekim visokomotiviranim skupinama okupljenima oko nezavisnih lista. Mi imamo situaciju da će biti puno napetije u drugom krugu, gdje će se pojedine destinacije možda odlučivati u nekoliko desetaka glasova. U prvom krugu to vjerojatno neće biti napeto, osim na nekoliko mjesta. Međutim, bit će borba za vijeća u prvom krugu", kaže Puhovski.   "Dakle, to odgovara bolje organiziranima ili visoko motiviranima u nekim manjim skupinama, u manjim mjestima", ponavlja.   Prema njegovom mišljenju, kiša je Josipovića udaljila od drugog mandata.   "Prije nekoliko godina je iznenadno nevrijeme po mojem uvjerenju utjecalo na to da je Josipović izgubio izbore. Njegovi glasači su dolazili sa skijanja i vidjeli su da je u Zagrebu teško nevrijeme, tih nekoliko tisuća bi možda učinilo razliku", kaže Puhovski.   On smatra da će eventualne vremenske neprilike kod kuće ostaviti mlađe birače.   "Po mojem uvjerenju, stariji birači su najdiscipliraniji. I u plaćanju računa i u izlasku na izbore", kaže.   Prokomentirao nam je i prognoze za najveće hrvatske gradove.  "Jedino gdje je stvar sigurna od većih gradova je Osijek. Tu će biti drugi krug, ali pobjeđuje kandidat koji je oko sebe skupio jednu interesantnu koaliciju koja privlači čak i dio desnice. I u Rijeci i u Zagrebu i Splitu stvari će se rješavati u drugom krugu. U Rijeci i Splitu će u drugom krugu razlika biti veoma mala, kako sad izgleda. Prema mom sudu, u ovom trenutku nešto veću šansu imaju Kerum i Obersnel. U Zagrebu će veoma neizvjesno biti u prvom krugu između Bandića i Mrak Taritaš. U drugom krugu Bandić ima jasnu prednost prema prognozama, ukoliko HDZ ne odluči podržati Mrak Taritaš jer je to jedina šansa da dobiju HNS-ovce u parlamentu", zaključuje Puhovski.