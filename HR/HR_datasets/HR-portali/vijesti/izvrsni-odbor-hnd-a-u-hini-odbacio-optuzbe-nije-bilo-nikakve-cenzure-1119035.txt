Izvršni odbor Hrvatskog novinarskog društva (HND) u Hini odbacio je u četvrtak optužbe o cenzuri u Hini u slučaju, kako kažu, neovlaštenog uzimanja i distribucije radne verzije teksta o dugu tvrtke supruge bivšeg ministra rada Miranda Mrsića, ističući da u tom slučaju nije bilo nikakve cenzure, već se radilo o uobičajenom postupku pisanja i objave Hininih vijesti. Iz HND-ova ogranka u Hini u priopćenju navode kako u slučaju vezanom uz neovlašteno uzimanje s Hininog deska nedovršenog teksta, kasnije objavljenog pod naslovom "Unatoč izvrsnom poslovanju, tvrtka Mrsićeve supruge duguje HZZO-u 10,6 milijuna kuna", pokušaj cenzure nije prijavila ni autorica teksta, niti bilo tko drugi od Hininih novinara i urednika.  Napominju i kako u zadnjih nekoliko godina nisu dobili nikakve pritužbe za cenzuru u Hini, a da su ih dobili, ističu, ozbiljno bi pristupili njihovu rješavanju.  Naglašavaju kako su svi novinari i urednici u Hini mogli vidjeti da je sporni tekst na desku Hine stajao uz oznaku "čekati", znajući da se radi tek o radnoj verziji teksta koju još treba doraditi prije nego je tekst spreman za objavu. To, dodaju, nije ni prvi niti zadnji put da neki tekst stoji na desku sve dok ne bude pripremljen za emitiranje, "i to također znaju svi u redakciji".   "Stoga IO HND-a Hine smatra da u slučaju spornog teksta nije bilo nikakve cenzure, već se radi o uobičajenom postupku u procesu pisanja i objave Hininih vijesti", zaključuje u priopćenju predsjednik Izvršnog odbora HND-a u Hini Damir Margetić.  Novinarka Smiljana Škugor Hrnčević, koja je dobila otkaz u Hini jer je jednoj političkoj stranci proslijedila radnu verziju spomenutog Hininog ekskluzivnog teksta, u srijedu je na konferenciji za novinare istaknula kako je smatrala svojom moralnom dužnošću da proslijedi taj tekst, s obzirom da je, po njenim tvrdnjama, njegova objava u Hini četiri dana prije parlamentarnih izbora bez obrazloženja stopirana.  Istaknula je da nitko u Hini, uključujući i nju, do 9. rujna nije dobio informaciju zbog čega se čeka s objavom teksta koji je, kazala je, profesionalno napisala dugogodišnja novinarka i uredio dugogodišnji urednik, ilustrirajući ga čak fotografijom. >> Škugor Hrnčević smatrala moralnom dužnošću proslijediti radnu verziju teksta političkoj stranci >> Prosvjed ispred Hine protiv otkaza novinarki Škugor Hrnčević 