Večerašnje Provjereno donosi priču o trgovini ljudima i robovlasništvu u 21. stoljeću. Istražujući priču o mladiću i djevojci, radnicima iz Bosne koje gazda izrabljuje i koji pokušavaju pobjeći od njega, reporter Provjerenog Nove TV Ivan Čorkalo se na zagrebačkom Glavnom kolodvoru našao usred velike policijske akcije istraživanja slučaja trgovanja ljudima. Nakon što je dvoje radnika smješteno na sigurnu lokaciju, za ‘Provjereno’ su ispričali kroz kakvu su kalvariju prošli tijekom mjesec i pol rada u humanitarnoj udruzi „Ljubav, vjera, nada“. On i njegova djevojka u Zagreb su došli iz Bosne početkom prošlog mjeseca nakon što su se preko oglasnika javili na natječaj za posao u humanitarnoj udruzi u kojoj bi im plaća bila 500 eura, a imali bi i smještaj i hranu, priča radnik. Opis posla bila je prodaja figura u trgovačkim centrima i prikupljanje donacija u humanitarne svrhe. No, nisu ni slutili da će se njihova odluka pretvoriti u noćnu moru. Ubrzo nakon što su stigli u Zagreb, počelo je izrabljivanje, prisjećaju se mladić i djevojka. Tjerali su ih da stoje na nogama po 13 sati dnevno, s minimalnom pauzom od 15 minuta i minimalnom naknadom za jelo, a kada bi sjeli, uslijedilo bi maltretiranje. Donacije koje su prikupljali su umjesto u humanitarne svrhe išle gazdi u džep, a osim u Zagrebu, prikupljali su ih u Virovitici, Kutini, Novoj Gradiški, Bjelovaru, Vukovaru i Osijeku. Na čelu udruge za koju su radili formalno je bila žena, no glavu je riječ vodio njezin partner. “Ženu je na svakom koraku udarao pred nama, vršio pritisak ako mi ne skupimo dovoljno novca, govorio kako smo nesposobni glupi Bosanci, naravno, psovao nas na svakom koraku i govorio kako smo došli na njegovu odgovornost i da će raditi s nama što hoće“, priča radnik. Osjećali su se kao robovi, no gazda im je znao prijetiti da će “im kopat leševe po šumi ako naprave neku glupost i krenu bježati“, priča radnik za ‘Provjereno’. O prijetnjama koje su bivale sve ozbiljnije i na rubu nasilja nisu se usudili obavijestiti policiju jer su vjerovali kako gazda tamo ima nekog svog. No, uspjeli su o ovome obavijestiti rodbinu i plan im je bio angažirati bližnje koje imaju u Zagrebu i Sloveniji da dođu po njih. Upravo kada je njihov rođak iz Slovenije to i učinio, akciju je započela i policija koja je njega i njegovu djevojku odvela na sigurnu, zaštićenu lokaciju. Nakon toga, formalna voditeljica udruge „Ljubav, vjera, nada“ je uhićena – određen joj je mjesec dana istražnog zatvora, a istog popodneva njezin partner dao se u bijeg.