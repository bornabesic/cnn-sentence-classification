Tina Šunjergu, 18-godišnjeg mladića koji je u subotu ubio oca Marina, 45-godišnjeg specijalca splitske antiterorističke jedinice, u nedjelju oko 19 sati u Tribunju su uhitili kolege njegova oca, nakon filmske potjere u kojoj je oštećeno nekoliko policijskih vozila. Koliko je završnica policijske akcije bila dramatična, pokazuje i to što je Šunjerga, bježeći, Mercedesom E klase nekoliko puta vozio u suprotnom smjeru te se okretao pod ručnom kočnicom. Kad je napokon oko 19 sati uočen u Svetojurjevojskoj ulici u Tribunju, Mercedesom je krenuo na jedan od taktičkih timova specijalaca. Da bi izbjegli nalet i spriječili svoje stradavanje, specijalci su preciznim hicima u gume i blok motora onesposobili vozilo. Ostalo je bilo kao na filmu: specijalac je razbio bočno vozačevo staklo, odblokirao vrata koja su bila zaključana i izvukao Tina Šunjergu iz vozila. Pretražili su ga i ulisičili, a taktički tim specijalne policije u vozilu je uočio oružje koje ubojica nije stigao opet upotrijebiti. Prepratili su ga u policijsku postaju i daljnji dio posla prepustili kriminalističkoj policiji. Kako smo doznali, Tin Šunjerga je o ubojstvu svojih roditelja nakon uhićenja rekao: “J... su me. Majka je htjela da živim pod staklenim zvonom.” U jednom se trenutku, kažu, čak i rasplakao. No, prema svemu dosad utvrđenom, Tin Šunjerga isplanirao je zločin, koji nije počinio očevim službenim pištoljem koji je bio pohranjen u bazi njegove jedinice. Prema onome što je dosad utvrđeno, u subotu oko 16 sati u masliniku udaljenom dva kilometra od Čiste Velike, nedaleko od autoceste, u vozilu je hicem u potiljak u Citroënu Saxu usmrtio majku. Ona je sjedila za upravljačem, on iza nje, a u automobilu je bio njegov prijatelj. Nakon što je hladnokrvno usmrtio majku i ostavio tijelo u vozilu, pješice se zaputio prema obiteljskoj kući u Čistoj Velikoj. Prijatelj koji je bio s njim i njegovom majkom u vozilu otišao je i nije ništa rekao o zločinu.   Bilo je već oko 18 sati kad je došao blizu kuće i u garaži je hicem iz pištolja u čelo ubio oca. Hitac se čuo, ali u tom trenutku nitko nije slutio da je 18-godišnjak ubio oca. Nakon što je pokrio očevo tijelo, Tin Šunjerga iz garaže je izvezao “Mercedes” E Klase. Večer i noć proveo je u Gaćelezima na tulumu na kojem su se konzumirali alkohol i droga. “Napravio sam neko sr...., ubio sam mater i oca”, navodno je rekao i dvojici prijatelja. Nakon cjelonoćnog tuluma Tin Šunjerga u nedjelju ujutro zaputio se prema Zagrebu. Dok se vozio prema Zagrebu, u 8 sati na prozivci u bazi specijalne jedinice u Splitu nije se pojavio njegov otac. U tom trenutku još se nije znalo da je Marin Šunjerga mrtav. Negdje između 9 i 10 sati Tin Šunjerga zaustavio se na benzinskoj crpki u Stankovcima. privatni album Silvana Šunjerga sa sinom Tinom, snimljena u siječnju   Natočio je 60 litara goriva. Pobjegao je ne plativši, a prodavač je odmah nazvao policiju. Mercedes je nastavio starom cestom prema Zagrebu, a na Staroj karlovačkoj cesti zaustavio se na još jednoj benzinskoj postaji. Opet je natočio gorivo i pobjegao. Dovezao se do Zagreba, pola sata “bauljao” autom, a onda se istim putem odlučio vratiti natrag. U međuvremenu, negdje oko podneva, alarmirana je i specijalna policija iz Lučkog. Jureći autocestom pod sirenama, specijalci su krenuli prema Vodicama, a na teren se zaputilo i nekoliko taktičkih timova splitske jedinice specijalaca. Dignut je i helikopter s ciljem da pokuša locirati Saxo Silvane Šunjerga, supruge njihova kolege. I negdje oko 16 sati u masliniku, tri kilometra jugozapadno od Čiste Velike u smjeru Stankovaca, uočeno je vozilo. Helikopter se prizemljio na sigurnoj udaljenosti, a taktičkti tim specijalaca oprezno je prilazio vozilu. Kad su utvrdili da nema nikoga, specijalci su pozvali su temeljnu policiju da osigura mjesto događaja. Helikopter je nastavio prema Šibeniku, prema planu potjere temeljna i interventna policija trebale su samo pratiti kretanje bjegunca, a za uhićenje je bila zadužena specijalna policija. U nekoliko navrata specijalna policija imala je bliske susrete s bjeguncem, koji je vozio i u suprotnom smjeru. Antiteroristički timovi specijalaca blokirali su sve izlaze na kojima se bjegunac mogao očekivati. Konačno je oko 19 sati lociran u tribunjskoj Svetojurjevojskoj ulici. Na specijalce je krenuo vozilom, ali uslijedila je dramatična završnica potjere. Iako je ubio oca, njihova kolegu, iako su bili pod adrenalinom i emocijama, splitski su specijalci izvukli Tina Šunjergu bez ogrebotine iz vozila i odvezli ga do policijske postaje. Već u policiji počeo je govoriti zbog kojih je razloga ubio roditelje. Navodno je povod svemu bio pritisak roditelja da se makne od lošeg društva, od alkohola i droge i ode na liječenje u komunu. Prijatelji obitelji Šunjerga kažu da je Tin do završetka osnovne škole bio uzoran učenik te da su problemi počeli u srednjoj. Upravo da bi bila više sa sinom i brinula se o njemu, Silvana Šunjerga nije radila, nego mu se posvetila. Osim maslinika, obitelj Šunjerga imala je i paintball teren, a Marinov otac još je kao dijete i mladić bio ljubitelj borilačkih vještina i trenirao ih je. Marin Šunjerga, pripadnik splitske jedinice specijalne policije, svoje kolege na poslu nije htio opterećivati svojim obiteljskim problemima. privatni album Marin Šunjerga   Kažu kako je bio uzoran specijalac, koji se kao 17-godišnjak nakon agresije na Hrvatsku priključio Zboru narodne garde, a kasnije specijalnoj policiji. Kad je 2001. godine ukinuta postrojba specijalne policije PU šibensko-kninske, ostao je u specijalnoj policiji iako je morao putovati na posao do Splita.Bio je vrsni poznavatelj borilačkih vještina, a obzirom na izvrsno poznavanje njemačkoj jezika, sudjelovao je kao prevoditelj prilikom službenih posjeta i suradnje s njemačkim kolegama specijalcima. Jučer tijekom dana nad Tinom Šunjergom provodilo se kriminalističko istraživanje, a policija je obavljala pretrage u masliniku u kojem je nađeno tijelo Silvane Šunjerga. Oko 19 sati Tin Šunjerga priveden je uz kaznenu prijavu pritvorskom nadzorniku PU šibensko-kninske. Specijalna policija  glavnog ravnatelja policije izvijestila je o uporabi oružja. Natočio je gorivo, sjeo u auto i odjurioKad je crni Mercedes šibenskih oznaka stigao nešto poslije 9 sati ujutro u nedjelju na benzinsku crpku Ine u Stankovcima, zaposleniku nije bilo ni na kraj pameti da će mu taj posjet zadati glavobolju. Iz vozila je izašao Tin te natočio 60 litara goriva. - Vozač je imao kapu. Čim je natočio gorivo, brzo je sjeo u automobil i odjurio. Ja sam bio u prodajnom prostoru. Snimila ga je nadzorna kamera. Odmah sam javio policiji i nadređenima te napisao izvještaj. Ne znam je li i ranije tu dolazio taj mladić. Prođe ovdje puno ljudi. A tek kad je slučaj iz Čiste Velike dospio u javnost, šokirao sam se - ispričao je za Jutarnji list zaposlenik benzinske kojeg je naknadno oblio znoj kad je shvatio da je bio na par metara od dvostrukog, naoružanog ubojice. (H. K. J.)