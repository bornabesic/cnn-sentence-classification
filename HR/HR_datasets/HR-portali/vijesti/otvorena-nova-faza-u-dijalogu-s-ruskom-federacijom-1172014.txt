Razgovorima s ruskim šefom diplomacije Sergejem Lavrovom otvorena je nova faza u dijalogu Hrvatske i Ruske Federacije, ocijenio je ministar vanjskih i europskih poslova Davor Ivo Stier u razgovoru za dnevnik HRT-a po povratku iz radnog posjeta Moskvi. "Jučer smo otvorili jednu novu fazu u dijalogu s Ruskom Federacijom, a Hrvatska u taj dijalog ulazi kao članica Europske unije i NATO-a, ali koja uvažava ulogu Ruske Federacije", rekao je Stier. Podsjetio je da je od zadnjeg posjeta nekog hrvatskog ministra vanjskih poslova Rusiji proteklo 11 godina i da se međuvladina komisija za razvoj gospodarskih odnosa posljednji put sastala 2010., a u utorak je dogovoren novi sastanak za jesen. "Bila je jedna velika pauza, a mi sada doista počinjemo s jednom novom fazom u dijalogu s Ruskom Federacijom", istaknuo je Stier. Na pitanje o mogućem posjetu ruskog predsjednika Vladimira Putina Hrvatskoj Stier je rekao da je dogovoren "hodogram susreta na visokoj razini", no, kako je rekao, "ne bi ulazio u sve detalje", a o svakom će se posjetu pravodobno izvijestiti. Stier je ocijenio da nije bilo dobro to što Hrvatska godinama nije imala veleposlanika u Moskvi. "Upućivanje Tončija Staničića mislim da je bio pravi izbor. Mogao sam  jučer svjedočiti koliko je veleposlanik Staničić u par mjeseci unaprijedio naše odnose", rekao je Stier. Dvije su strane konstatirale da su za potpisivanje spremna četiri sporazuma, o kulturnoj suradnji, rješavanju pitanja zgrade veleposlanstva Ruske Federacije, implementacijskom protokolu koji je Hrvatska morala dogovoriti po ugovoru o readmisiji između Ruske Federacije i Europske unije, te protokol o suradnji između hrvatskog i ruskog ministarstva unutarnjih poslova, rekao je Stier u razgovoru.   Stier je u razgovoru za HRT ponovio kako ruska strana uvažava što hrvatska vlada čini u svrhu stabilizacije koncerna Agrokora.  Također je rekao  da je izvijestio premijera Plenkovića da je s ruske strane "dobivena potpora za rješavanje pitanje plinofikacije rafinerije u Bosanskom Brodu što će umnogome pomoći kvaliteti zraka u Slavonskom brodu", te da postoji razumijevanje da je u Bosni i Hercegovini ključna stabilnost koja se ostvaruje poštivanjem jednakopravnosti triju konstitutivnih naroda.