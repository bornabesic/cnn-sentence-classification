Američki državni tajnik John Kerry rekao je danas da vlada sirijskog predsjednika Bašara al Asada provodi masakr u Alepu koji bi mogao postati nova  Srebrenica, dok UN-ov izaslanik za Siriju upozorava da bi sirijski grad Idlib kamo su se sklonili pobunjenici i njihove obitelji, mogao postati novi Alep. Kerry je, govoreći na susretu s novinarima u Washingtonu, kazao da SAD traži hitan, provjerljiv i trajan prekid neprijateljstava u Alepu i poziva međunarodnu zajednicu da izvrši pritisak kako bi se proces pokrenuo. Naglasio je kako u ovom trenutku izgleda da su se napadi zaustavili i da konvoji u kojima je evakuirano stanovništvo odlaze, ali isto tako postoje izvješća da su na konvoj s ranjenima pucali pripadnici vladinih snaga i njihovi saveznici. "Nema apsolutno nikakvog opravdanja za nediskriminatornu i divlju brutalnost nad civilima koju pokazuju režim i ruski i iranski saveznici kroz posljednjih nekoliko tjedna, odnosno kroz posljednjih pet godina", kazao je Kerry dodajući: "Asadov režim trenutno ne provodi ništa drugo doli masakr". Kerry je također upozorio da bi Alep mogao postati nova Srebrenica. "Ono što se već dogodilo u Alepu je nezamislivo. Ali ostaju deseci tisuća života koncentriranih na malom prostoru u Alepu i zadnje što želimo vidjeti to je da se ta mala zona pretvori u Srebrenicu". Staffan de Mistura upozorava pak na konferenciji za novinare u Parizu da bi Idlib kamo su se sklonili izbjegli iz Alepa koji je osvojio Asadov režim mogao postati novi Alep ako se ne donese politički sporazum i ne uspostavi prekid vatre. On je ocijenio kako bi bilo nužno da se osoblje UN-a rasporedi kako bi nadziralo evakuaciju iz Alepa gdje se još uvijek nalazi oko 50.000 ljudi od kojih bi oko 10.000 trebalo evakuirati u Idlib koji je pod kontrolom pobunjenika. "Ima oko 50.000 ljudi, među kojima 40.000 civila koji će ići u zapadni Alep", kazao je de Mistura. Za njih moramo osigurati da ne budu "uznemiravani". Ostalih oko 10.000 među kojima ima između 1500 i 5000 pobunjenika i njihovih obitelji bit će evakuirani u Idlib. Turska pak procjenjuje da je broj civila koje bi trebalo evakuirati između 80.000 i 100.000. "Bez političkog dogovora ili prekida vatre Idlib će postati novi Alep", rekao je de Mistura na novinskoj konferenciji održanoj zajedno s francuskim ministrom vanjskih poslova Jean-Marc Ayraultom u Parizu. >> VIDEO Razrušeni grad: Žene, djeca i ranjenici u prvom konvoju evakuirani iz Alepa 