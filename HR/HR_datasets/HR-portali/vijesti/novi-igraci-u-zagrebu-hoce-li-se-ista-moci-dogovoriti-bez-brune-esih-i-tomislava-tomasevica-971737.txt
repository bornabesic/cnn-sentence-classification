Foto: Index, Hina  ZAGREBAČKA gradska skupština dosta će promijeniti svoj sastav u odnosu na protekle četiri godine.   Veliko iznenađenje ovih izbora je platforma Zagreb je naš! koja će u skupštini imati četiri predstavnika. Oni su dobili ukupno 24706 glasova ili 7,64 posto.   Pet predstavnika u skupštini imat će Bruna Esih, čija je lista dobila 8,23 posto ili 26628 glasova, tek dvije tisuće glasova više od platforme Zagreb je naš!  HDZ je spao na sedam mandata. Dobili su 38643 glasova ili 11,95 posto. Od njih je bolja bila i lista Sandre Švaljek koja je dobila 12,45 posto, odnosno 40255 glasova, što je osam mandata. Na izborima 2013. HDZ-ova lista na kojoj je bilo još pet stranaka dobila je 42.905 glasova ili 14,72 posto.   13 mandata dobila je koalicija SDP-HNS-HSS-HSU-Naprijed Hrvatska, SU, točnije 20,78 posto ili 67190 glasova. 2013. godine koalicija okupljena oko SDP-a dobila je najviše glasova - 73.569 ili 25,24 posto.   14 mandata dobila je Bandićeva koalicija, što je ukupno 74470 glasova ili 23,03 posto. Na prošlim izborima Bandić je izašao sam i dobio je 70.988 glasova.   Glasalo manje od 50 posto birača  U Gradu Zagrebu na popisu birača ima 692.144 građana, a glasanju je jučer pristupilo 329.605 tisuća ili 47,62 posto njih.   Most, Živi zid i Pametno nisu ušli u skupštinu. BUZ koji je dosad bio u skupštini također nije ušao, kao i još neke stranke.  Prema podacima sa stranica zagrebačke skupštine dosadašnji sastav činile su ove stranke:  SDP je imao 12 zastupnika, Bandić 9, HDZ 8, HSLS 4, HNS 2, HSU 2, BUZ 1, HSS 1, HSP AS 1, SDAH 1, SMSH 1, Zeleni savez 1, Zelena lista 1, nestranački 1.  Ako zbrojimo trenutnu koaliciju oko SDP-a koju čine SDP, HNS, HSS, HSU, SU i Naprijed Hrvatska, spali su sa 17 zastupnika na 13. HDZ je spao s 8 mandata na 7. Kakvu će ulogu igrati zastupnici s liste Brune Esih i oni s liste platforme Zagreb je naš! tek ćemo vidjeti.