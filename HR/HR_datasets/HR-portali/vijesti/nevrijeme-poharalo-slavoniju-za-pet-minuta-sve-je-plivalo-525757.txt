Nevrijeme praćeno tučom između 17,30 i 18 sati pogodilo je šire područje Požeško-slavonske županije, a u nekim mjestima uzrokovalo je štetu i velike probleme stanovnicima.  Najteža situacija na području požeštine bila je u prigradskom naselju Vidovci. U vrlo kratkom vremenu ogromna količina vode sručila se s okolnog brda i u samo nekoliko minuta poplavila je ulicu Sv. Valentina. – Odjednom se s brda slila velika količina vode koju potoci ne mogu progutati. Ne pamtimo da se sve tako brzo odigralo, gotovo za pet minuta sve je već plivalo. Spašavamo stvari iz prizemlja jer se bojimo da će nam se ponoviti scenarij iz 2014, kazali su mještani Vidovaca za Požega.eu. Tomislav Čabraja iz Vidovaca za 24sata rekao je kako se voda slila u potoke koji su potom nabujali: - Vidjet ćemo što dalje, zasad smo očistili ovo što smo imali. Došao je i bager od vodoprivrede, nadam se da će biti sve u redu. Iznad nas je stari kamenolom i velika količina vode slijeva se prema našem mjestu, a treba očistiti i obližnje akumulacijsko jezero.  Nevrijeme je uzrokovalo štete i na poljoprivrednim kulturama te voćnjacima. Na tom području prometuje se otežano zbog vode koja prelazi preko kolnika, a mještanima na terenu pomažu vatrogasci Javne vatrogasne postrojbe Požega i DVD-a Požega. Ništa lakše nije bilo ni u Novoj Gradiški i okolici gdje je, zbog jake kiše i leda, voda poplavila ulice, podrume, kuće, poslovne prostore...Javna vatrogasna postrojba Nova Gradiška i DVD Cernik imali su 20-ak intervencija, uglavnom su radili na ispumpavanju vode iz podruma. Snažno nevrijeme praćeno vjetrom, pljuskom i tučom obrušilo se u utorak poslijepodne i na Novi Sad čije su se ulice pretvorile u rijeke, potopivši nekoliko automobila, u najmanje jednoj školi nastava je prekinuta zbog prokišnjavanja, a u pojedinim dijelovima grada obustavljen je promet.  List „Blic“ prenosi kako su u potopljenim ulicama na površinu isplivali podzemni kontejneri.