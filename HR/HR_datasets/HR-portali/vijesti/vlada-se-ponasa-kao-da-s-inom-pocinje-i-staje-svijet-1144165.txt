Vlada, kada je riječ o Ini, baš nema sreće. I stalno, izgleda, trči pred rudo. Kao što je nejasno zašto je premijer Plenković na Badnjak požurio najaviti da će Vlada otkupiti Inu od MOL-a s obzirom na to da propalu arbitražu s MOL-om u Ženevi nije pokrenula njegova Vlada, pa nije bilo potrebe da tu negativnu vijest poklopi onom tobože pozitivnom o otkupu Ine, tako je nejasno i zašto je najavio žalbu na propalu arbitražu. Pogotovo zato što arbitražni postupci u pravilu ne podliježu žalbama, a ako se i nađe način da se podnese žalba, to je vrlo neizvjesno i mali su izgledi za uspjeh. I kao da to sve skupa nije bilo dovoljno zamršeno, sada se pokazuje da je možda rok za žalbu već istekao, da se uopće ne zna, ili se barem medijima ne želi reći, tko piše tu žalbu te da ministarstva tobože zadužena za žalbu prebacuju odgovornost jedno na drugo. Vladi to sve skupa ne treba, posebice zato što je neizvjesno i hoće li Vlada zaista ići u otkup Ininih dionica od MOL-a. Odnosno, hoće li ih uopće moći otkupiti kada se jednom MOL izjasni o tome prodaje li uopće te dionice i, najvažnije, koju cijenu za njih traži. Propadne li Plenkoviću otkup Ine, onda mu sigurno ne treba dodatna komplikacija s probijanjem rokova žalbe na arbitražu. Također, Vlada i medijska javnost previše su vremena i truda uložili u jednu jedinu temu – otkup Ine. Pa nije svijet ni počeo niti će završiti s Inom! Ova država ima mnogo većih i važnijih problema od Ine, koju se predstavlja praktično najvećim nacionalnim interesom. Ova Vlada nema ni jasnu energetsku strategiju – ili je ima, ali u njoj nije nafta energent bliske budućnosti, nego obnovljivi izvori energije. S kojeg se god aspekta razgrne priča o Ini, ispadaju novi kosturi iz ormara. Previše je nepoznanica, što ćemo i kako ćemo s Inom, imamo li novca da ulažemo u daljnji razvoj i proizvodnju Ine ili ne – samo se zna da Vlada tobože hoće kupiti Inu. Veliki državnički potezi ne donose se preko noći, a priča s Inom sve više vuče na to da je prebrzo i prenaglo smišljena pa ima previše rupa koje bi mogle koštati. >> Dio ministara i vrha HDZ-a protiv otkupa Ine 