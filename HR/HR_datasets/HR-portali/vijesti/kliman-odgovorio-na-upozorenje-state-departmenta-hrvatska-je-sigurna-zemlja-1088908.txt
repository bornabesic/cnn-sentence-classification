-Hrvatska je sigurna destinacija gdje se turisti mogu osjećati sigurno i ugodno, pa ne bi trebalo u velikoj mjeri zabrinjavati nedavno upozorenje State Departmenta građanima SAD-a da izbjegavaju putovanja u Europu zbog mogućih terorističkih napada- izjavio je ministar turizma Anton Kliman. Pozivajući američke i sve druge turiste koji žele posjetiti Hrvatsku da dođu jer će se, kako je kazao, "osjećati ugodno i sigurno", ministar je istaknuo i da se radi na tome da se turisti osjećaju sigurno. -Sigurnost nam je i inače jedna od glavnih zadaća u turizmu, na tome moramo raditi i dalje, a svjesni smo i vremena u kojemu živimo i vrlo ozbiljno pristupamo tom problemu- naglasio je ministar. Smatra da je Hrvatska već i ranijih godina, a i nedavno s izbjeglicama, dokazala da zna upravljati i nositi se s kriznim situacijama. -Ne treba dizati 'tenzije' u javnosti da smo ugroženi po pitanju sigurnosti. U svakom slučaju, naše službe rade izvrstan posao, to će raditi i ubuduće, treba spustiti 'loptu na zemlju' i vidjeti gdje su realne opasnosti što kod nas u ovom slučaju nije- poručio je ministar uoči predstavljanja objedinjavanja usluga eVistor i eGrađani. >>Kliman podržao svog zamjenika Pauletića u kritici HTZ-a