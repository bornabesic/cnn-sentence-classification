Europa neće biti cijela dok i regija zapadnog Balkana ne bude dio Europske unije, a njeno uvođenje u EU zadatak je ove generacije političara, kazala je za podgoričku Pobjedu od srijede visoka predstavnica EU za vanjske poslove i sigurnosnu politiku i potpredsjednica Europske komisije Federica Mogherini, koja tijekom dana stiže u Podgoricu gdje će navečer održati govor u parlamentu. "EU neće biti cijela dok god ova regija u srcu Europe ne bude ujedinjen, kao dio naše zajednice”, istaknula je Mogherini u autorskom tekstu za podgoričku Pobjedu. “Uvesti Zapadni Balkan u EU - to je zadatak naše, a ne iduće političke generacije. Balkan je dio Europe, i uvijek je to bio: nijedna politička granica ne može promijeniti ovu zemljopisnu, povijesnu i kulturnu stvarnost. Narodi na Balkanu su europski: oni zaslužuju iste prilike, istu zaštitu i prava kao i svi drugi građani ovog kontinenta", navodi Mogherini.  Ona je podsjetila da “tijekom protekle godine, zemlje 'zapadnobalkanske šestorke' i EU približile su se jedna drugoj, a samo prije par godina, mnogi od zajedničkih uspjeha bili su nezamislivi”. Mogherini je istakla kako je nakon manje od desetljeća od obnove neovisnosti, Crna Gora postala predvodnik na putu europske integracije. “Dva desetljeća nakon posljednjih ratova, ova regija je više stabilna i demokratska nego ikada prije. Ipak, regionalna stabilnost i rast i dalje su krhka postignuća. Politički nesporazumi često su imali primat nad ostvarivanjem interesa građana. Obećanja o boljim uvjetima za život nisu uvijek bila praćena stvarnim i primjetnim napretkom. Složeno međunarodno okruženje, praćeno novim izazovima, uz spor gospodarski oporavak mijenjaju globalnu ravnotežu moći, stavljajući dodatni pritisak na krhku regiju. Ponekad smo imali dojam da se ni sami mir ne može uzeti zdravo za gotovo”, napisala je Mogherini, dodajući kako je želja svih “da mir na Zapadnom Balkanu bude nepovratan” te da se ostvari društveni, gospodarski i demokratski napredak. Kako je najavljeno iz Ureda EU u Podgorici, Mogherini će od 1. do 4. ožujka, posjetiti zemlje zapadnog Balkana, Albaniju, Bosnu i Hercegovinu, Kosovo, Srbiju i Makedoniju. Tijekom posjeta Crnoj Gori Mogherini će razgovarati s predsjednikom Filipom Vujanovićem, predsjednikom parlamenta Ivanom Brajovićem i premijerom Duškom Markovićem. Crnogorska oporba neće ni ovom prilikom prisustvovati sjednici parlamenta na kojoj će govoriti ugledna gošća iz Bruxellesa. Oni su zatražili da se sastanu u na drugom mjestu, izvan parlamenta, ali je Mogherini odbila takvu mogućnost. >> Odbor EP-a usvojio izvješća o napretku zemalja zapadnog Balkana: Evo što su kazali hrvatski zastupnici 