Nikad nije bio u Siriji, nikad u Hrvatskoj, nije stručnjak za oružje, nije ni novinar ni profesionalni analitičar, ali Eliot Higgins, trenutačno nezaposleni mladi otac iz engleskog grada Leicestera, zaslužan je za otkrivanje ekskluzivnih informacija o ratu od kojega ga fizički dijeli 4800 kilometara. Iz svoga doma u tipičnom engleskom predgrađu, čija je vrata u petak otvorio Večernjem listu, ovaj je bloger otkrio i detaljno analizirao videosnimke sirijskih pobunjenika s oružjem za koje se kasnije potvrdilo da potječe iz Hrvatske. Kad smo ga posjetili, njegov raspored aktivnosti izgledao je ovako: ugostio je ekipu CNN-a, neplanirano morao odvesti svoju 17-mjesečnu kćer k liječniku, ugostio Večernji list, proveo nekoliko sati pregledavajući snimke sa sirijskih ratišta od toga dana... – i na kraju naišao na videosnimku i članak na jednom američkom blogu koji tvrdi da dokazuje prvu zabilježenu pojavu još jedne vrste hrvatskog oružja u Siriji, višecijevnog raketnog bacača RAK-12. To navodno otkriće nije njegovo, objavljeno je u subotu na drugom blogu koji prati videosnimke sa sirijskih ratišta, ali Eliot Higgins  bio je prvi koji je počeo  dokumentirati kakvo sve oružje koriste sirijski pobunjenici i u sklopu tog dokumentiranja naišao na naoružanje koje potječe iz Hrvatske. Upravo na njegova otkrića oslonio se New York Times koji je, od izvora u američkoj državnoj administraciji, dobio potvrdu, detektirao Saudijsku Arabiju kao kupca, opisao ulogu CIA-e kao sponzora operacije i rekonstruirao put oružja. Novost na ratištu – Ta nabava oružja očito je bila vrlo tajnovita operacija. Ali borci na ratištu sami snimaju sve, pa tako i oružje koje im je dopremljeno u tajnoj operaciji. Kad imate toliko videosnimaka, možete se usredotočiti na neke detalje koji bi inače promakli nekom novinaru ili istraživaču na terenu – kaže Higgins, koji je donedavno radio kao administrator u agenciji koja pomaže azilantima u Velikoj Britaniji. Blog je počeo pisati i dok je imao posao, ali intenzivnije radi na njemu otkako je nezaposlen. Kad je u siječnju prvi put vidio snimku koja jasno prikazuje pripadnika Slobodne vojske Sirije s raketnim bacačem, Higgins je shvatio da je to novost na ratištu, ali znao je da postoji veliko crno tržište pa nekoliko komada nove vrste naoružanja ne mora značiti ništa bitno. Ali onda je, u razmaku od nekoliko dana, počeo otkrivati sve više takvih snimaka. Na istom području, u isto vrijeme, iste pobunjeničke grupe snimale su svoje borce s istim raketnim bacačem i s istim bestrzajnim topom kakav prije nije primijećen nigdje u Siriji. U tom trenutku Eliot Higgins iz svih tih snimki još nije mogao sa sigurnošću razabrati kakvo je to novo oružje i odakle potječe, ali onda je, također na YouTube kanalima, naišao na snimku sirijske državne televizije koja je prikazivala oružje oteto pobunjenicima. Sirijska televizija nije objektivan izvor informacija, snažno je pristrana i Higgins je toga bio svjestan, ali snimka je vrlo jasno i detaljno prikazivala četiri vrste naoružanja koje je već vidio na YouTube snimkama samih pobunjenika. Bila je to potvrda autentičnosti iz dva različita izvora. Higgins je prepoznao raketni bacač M79 Osa, bestrzajni top M60, bacač granata RBG-6 i RPG-22. S obzirom na to da nije stručnjak za oružje, prepoznao ih je tako što ih je usporedio s fotografijama tog istog oružja snimljenog drugdje u svijetu, u različitim prilikama. Analizira najzanimljivije – Uspio sam pokazati da svi ti tipovi oružja imaju poveznicu s bivšom Jugoslavijom te da je RBG-6 ne samo korišten u Hrvatskoj vojsci nego i proizveden u Hrvatskoj. Ljudi iz New York Timesa pitali su me mogu li napisati nešto za njihov blog At War. Napisao sam im o ovome, a oni su mi javili: "Ovo je jako dobro, pokrenut ćemo novinarsku istragu o tome i pričekati s objavom dok ne provjerimo" – govori nam Higgins. Ratni reporter NYT-a Christopher J. Chivers pohvalio je Higginsa i priznao da su se mnogi novinari oslanjali na njegov blogerski rad. Peter Bouskaert iz organizacije Human Rights Watch nazvao ga je najboljim promatračem naoružanja koje se koristi u ratu u Siriji. Za HRW njegov je rad dragocjen jer je Higgins prvi otkrio videosnimke koje dokazuju da se sirijska vojska koristi kazetnim bombama, što je čak i važnije otkriće od hrvatskog naoružanja u rukama boraca Slobodne vojske Sirije. – Kad sam pokretao blog, samo sam želio pisati o onome što vidim na videosnimkama. Sada već pratim 450 kanala na YouTubeu kojima se koriste razne grupe pobunjenika. Svaki dan pratim nove videosnimke, provjeravam ono što je na njima i analiziram one najzanimljivije – kaže Higgins. Priznaje da su ga komentatori na online forumima optuživali da radi za CIA-u, MI5, MI6, Mossad i tko zna koga sve ne. Ali, po onome što smo vidjeli u njegovu domu i u njegovu radu, čini se da je Higgins običan bloger, građanin novinar koji otkriva potpuno nov, u povijesti nikad zabilježen, način praćenja ratnog sukoba. 