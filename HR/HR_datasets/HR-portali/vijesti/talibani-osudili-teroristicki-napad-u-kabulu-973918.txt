Screenshot: YouTube TALIBANI su osudili samoubilački napad auto bombom u Kabulu, u kojem je ubijeno najmanje 90 i ranjeno više od 400 ljudi. Glasnogovornik militantne islamističke skupine Zabihullah Mujahdid rekao je da nisu upleteni u krvavu eksploziju pokraj njemačke ambasade u diplomatskom središtu grada. "Talibani osuđuju svaki napad na civile" Dodao je da Talibani "osuđuju svaku eksploziju i napad na civile, ili u kojima ima civilnih žrtava". CGTN i drugi svjetski mediji su objavili da je ISIS preuzeo odgovornost za napad. Bomba je eksplodirala rano ujutro, za vrijeme najvećih gužvi, objavila je policija. Jedan afganistanski zaštitar i nekoliko zaposlenika njemačke ambasade su među žrtvama. "Meta su bili civili i stranci koji su radili za budućnost države" Njemački ministar vanjskih poslova Sigmar Gabriel na Twitteru je objavio: "Napad se dogodio vrlo blizu njemačke ambasade. Žrtve su civili i oni koji su radili za bolji život i budućnost države. Osobito je odvratno da su upravo ti ljudi bili meta". U ogromnoj eksploziji zapaljeno je više od 50 automobila, a prozorska stakla su se lomila i na udaljenostima od nekoliko stotina metara. Ovaj napad je jedan od najsmrtonosnijih napada koji je ikada pogodio glavni grad Afganistana.