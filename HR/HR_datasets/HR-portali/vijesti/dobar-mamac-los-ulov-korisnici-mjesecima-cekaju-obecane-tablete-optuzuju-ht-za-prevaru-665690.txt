Foto: Arhiva BLAGDANSKA ponuda Hrvatskog telekoma (HT) kojom se korisnicima uz pojedine pakete nudilo i povoljne tablete pokazala se kao "dobar mamac". No, mnogim je korisnicima ova ponuda ostavila gorak okus u ustima, budući da na isporuku tableta čekaju već mjesecima!   Naime, HT za unosnu ponudu nije osigurao dovoljnu količinu tableta, a čekanje na isporuku novih traje, traje i traje... Ogorčeni građani HT optužuju za prevaru i mnogi već lagano gube živce kad je riječ o čekanju obećanog tableta:  "Zanima me gdje je zapelo s isporukom tableta s obzirom da sam za uslugu MAX2 ugovor potpisao još 20. studenog 2012. i obećan mi je tablet uz ugovor? Naravno, tablet još nije isporučen."  "Pošto vidim da ste u mogućnosti provjeriti faze isporuke tableta, u kojoj fazi je isporuka mog? Danas, sutra, prekosutra, za mjesec, dva... samo nemojte reći u najkraćem mogućem roku jer taj rok traje već tri mjeseca, kao što i vrapci na granama znaju... da se ne ponavljamo..."  "T-com želi prevariti građane. Evo, konkretno, ja sam potpisao ugovor 5. siječnja 2013. godine za MAX3 uslugu na dvije godine i uzeo tablet Huawei MediaPad 7 Lite koji do danas nisam dobio. Naravno, prvo je bilo rečeno do sredine veljače, pa do kraja veljače, sad je već do sredine ožujka...", samo su neki od komentara ogorčenih korisnika.  HT: Raspoložive količine tableta su u vrlo kratkom roku potrošene  "Tijekom kampanje za MAX2 i MAX3 pakete korisnici su imali mogućnost povoljnije kupnje tableta. Obzirom na veliki interes korisnika raspoložive količine tableta su u vrlo kratkom roku potrošene te smo od dobavljača zatražili dodatne količine. Korisnike smo prilikom kupovine usluge obavijestili o tome kako će na isporuku tableta trebati pričekati te, ovisno o tome kada su predavali zahtjev, komunicirali smo im približan datum isporuke uređaja.  Ovisno o tabletu koji su naručili, korisnici isti i dobivaju. Najveća količina tableta je već isporučena, a manjem broju korisnika koji čekaju tableti bi trebali biti isporučeni unutar nekoliko dana, o čemu smo ih i obavijestili putem SMS-a. I ovom prilikom korisnicima se iskreno ispričavamo te ljubazno molimo za razumijevanje", komentirali su cijelu zbrku iz HT-a.