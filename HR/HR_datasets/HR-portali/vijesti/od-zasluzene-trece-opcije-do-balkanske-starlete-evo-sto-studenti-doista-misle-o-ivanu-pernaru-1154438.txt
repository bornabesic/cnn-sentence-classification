Nijedan saborski zastupnik nije toliko prisvojio društvene mreže, a još više pažnju medija i javnosti kao vođa Živog zida – Ivan Pernar. On je, kako samog sebe naziva, ‘doza šokantne istine i showbiznisa’. No, iako se zalaže za tu ‘šokantnu istinu’, već u drugoj rečenici kaže kako se hrvatskom narodu ta ista istina mora pažljivo dozirati jer će inače sve podsjećati na klasične političke priče, a upravo je to imidž od kojeg Pernar bježi. On je i dugo očekivano osvježenje. Treća opcija. Nije se libio kritizirati dvije vodeće političke opcije HDZ i SDP, monetarni sustav, HRT-ovu pretplatu, cijepljenje djece pa i prozvati javne ličnosti poput Marijana Hanžekovića i predsjednice Kolinde Grabar-Kitarović. Uz sve to ne možemo se ne zapitati što nam ovakva promjena na političkoj sceni donosi? Kakvim ga zapravo smatra najmlađe glasačko tijelo koje ga naizgled najviše podržava? Vjeruju li mu mladi? Najkraće rečeno, smatraju li ga medijskim klaunom ili prijeko potrebno promjenom – i ovo je istraživanje odgovorilo na tu dilemu. U našem istraživanju sudjelovalo je više od 700 studenata u starosti između 18 i 29 godina sa Sveučilišta u Zagrebu, Splitu, Osijeku, Rijeci te sa Sveučilišta Sjever Muškarci i žene bili su gotovo ravnomjerno raspoređeni (52 posto žena i 48 muškaraca). Kada smo ih upitali podržavaju li HDZ ili SDP kao vodeće stranke, njih čak 55.3 posto odgovorilo je kako je Hrvatskoj prijeko potrebna treća opcija. Da studentska populaciju toliko željenu treću opciju ne vidi u Živom zidu pokazuju sljedeći podaci: Od gotovo 700 studenata, njih 65 posto ne podržava rad Ivana Pernara, dok se 34 posto slaže s djelovanjem saborskog zastupnika. Čak 70 posto ispitanika ne bi glasalo za Živi zid jer misle da ne mogu donijeti konkretne promjene zemlji, a slijedom ovih rezultata 65 posto studenata Pernara je proglasilo populistom. Ipak, 35 posto studenata podržalo je Ivana Pernara i Živi zid jer smatraju da progovaraju o pitanjima kojima se Vlada konkretno ne bavi. Oni vjeruju da Pernar govori istinu u 90 posto slučajeva, da je osvježenje na političkoj sceni te da mu je stalo do običnih ljudi, odnosno da "služi narodu, a ne eliti". Blago podijeljeni su bili samo oko pitanja degradira li Ivan Pernar Hrvatski sabor svojim ponašanjem, jer smatraju da i ostali političari svojim nedolaženjem na sjednice pokazuju nepoštovanje prema instituticiji. Ipak, ni ovdje brojke ne idu Pernaru u prilog jer je gotovo 58 posto odgovorilo da im njegovo ponašanje unutar Sabora - ipak smeta. Pozitivne strane ankete - Treba mu se dati prilika, njegov rad zainteresirao je puno mladih za politiku i općenito situaciju u državi i već time je učinio dovoljno veliku promjenu – kaže jedan student. Tvrde da se Pernar s lakoćom približava mladima jer ima dobre argumente. - Sviđa mi se to što je zauzeo poziciju "zviždača" političara i u javnost iznosi ono što se u njihovim krugovima zna, ali ne i izvan. Njegov politički angažman je skroz u redu, ali ponaša se djetinjasto i ponekad neodgojeno, kao razmaženo dijete. Ne zna prihvatiti kritiku i trebao bi više raditi na sebi kako bi postao i bolji političar - poručuje jedna studentica. Pernar govori o problemima nižih slojeva društva, naglašava problematiku iseljavanja, redova ispred pučkih kuhinja, a za taj sloj društva, smatraju studenti, lokalni tajkuni, vlasnici tvrtki ili političari nemaju suosjećanje. - Dok svi ne budemo složni da želimo da nam bude bolje, dok se mi mladi ne pobunimo, ljudi će i dalje nastaviti napuštati našu prekrasnu zemlju. Volim Hrvatsku i svaki njen dio, ali birokracija nam je okrenuta bogatima i polako ćemo izumrijeti. Ivan je hrabar, ali ga ne podržavaju dovoljno – poručuje student. Pernara ne smatraju pustim demagogom već prvim pozitivnim primjerom političara koji osvaja javnost istinom, ali, tvrde, u Hrvatskoj se ne cijene iskreni i pošteni ljudi jer se veličaju stranke koje godinama sustavno uništavaju zemlju i građane. - Možda članovi Živog zida nisu najiskusniji ljudi u tom poslu, ali sigurno će postati. Imaju hrabrosti boriti se s problemima naše domovine – poručuje student, dok drugi smatra da je Pernar u četiri minute šutnje učinio više za mladež nego svi ostali zastupnici zajedno u godinu dana. Za promjenu u Hrvatskoj treba odgovarajuće vrijeme. Zagovaratelji stranke tvrde da ona može donijeti nove reforme jer su buntovni. Studenti smatraju da Hrvatskoj trebaju nove reforme koje će dovesti do manjeg iseljavanja mladih, otvaranje novih radnih mjesta, senzibilizacija društva za društvene probleme, prestanak dužničkog ropstva, smanjenje korupcije, promjene u monetarnoj politici, liberalnije zakone, pošteno pravosuđe, osuđivanje kriminala I “uhljebljivanja” čime bi se stvorili temelji za novi početak. Živi zid, kažu studenti, može donijeti promjene zemlji, no u daljoj budućnosti ako stranka ojača I ostane dosljedna svojim naumima – borbi za narod i pravdu. Zaključujemo da 35 posto ispitanika ima čvrste i pozitivne stavove prema Ivanu Pernaru i Živom zidu. Polažu vjeru u utjecaj stranke koja se profilirala kao politička opcija bliska malom čovjeku i ne libi se suprotstaviti vladajućim. Mladima se dopada Živi zid jer iznosi "prljavo rublje" HDZ-a, a smatraju da su HDZ i SDP od osnutka Hrvatske, opustošili zemlju. Pernarove provokacije tako nisu samo puki populistički čin, već nužni potez kako bi pridobio pozornosti naroda koji treba početi preispitivati državnike i zemlju, osvijestiti se i djelovati za bolji napredak Republike Hrvatske. Generacije koje će već sada i po punoljetnosti izaći na izbore lako bi mogle u potpunosti promijeniti političku strukturu u najvišem državničkom predstavničkom tijelu – Saboru. Važno je napomenuti da od 700 ispitanika njih 13 posto podržava HDZ, 10 posto SDP, 15 posto neku drugu stranku, dok više od polovice studenata (55,3%) smatra da Hrvatskoj nedostaje treća politička opcija. - Očajnički nam treba treća politička opcija. Netko tko nije duboko ukorijenjen u sustav i ima ideje za promjenu – zaključuju mladi. Negativne strane S druge strane, 65 posto hrvatskih studenata Pernara su nazvali širokim spektrom pogrdnih imena, od dvorske lude do 'balkanske starlete'. Bilo je tu i klasičnih uvreda kao što su 'idiot, kreten, budala', prozivanja zbog 'tinejdžerskog ponašanja', pa i dijagnosticiranja narcisoidnih i inih poremećaja. No najveća uvreda koju mu upućuju, titula je od koje sam zastupnik Pernar, čini se, najviše zazire: isti kao i ostali političari. I dok se na društvenim mrežama čini kako uživa veliku popularnost srednjoškolaca tj. biračkog tijela bliske budućnosti, fakultetska populacija vrlo je kritična kada je u pitanju 'drugačiji od sviju: Pernar'. Razlog za to vrlo je jednostavan, a kada bi se svi odgovori naših ispitanika sabrali u jednu uzrečicu ona bi glasila: 'Djela, Pernare!' Ili, riječima jednog studenta koji nas je podsjetio na uzrečicu: Puno zuji, malo meda daje. - Njegov 'rad' nema nikakve političke koristi za državu, njegova prisutnost u Saboru ima jedinu svrhu da podigne njemu popularnost - jedan je od odgovora koji se lako može potkrijepiti prijedlozima koje je zastupnik Pernar, kao i njegova stranka Živi zid, dala Hrvatskom saboru. Pod njegovim imenom i prezimenom stoje samo dvije informacije i to one o davanju podrške kada je u pitanju 'spas imunološkog' i opoziv Pave Barišića, drugih prijedloga - nema. A to čak nisu prijedlozi u isključivo njegovo ime. Kako spriječiti inflaciju, kako ojačati gospodarstvo ili - omiljeno pitanje Živog zida - kako ljudima osigurati krov nad glavom, a deložacije konačno poslati u ropotarnicu hrvatske povijesti - nije briga Ivana Pernara. Ili možda tek razrađuje plan, no studenti ni u taj plan nisu uvjereni. Zamjeraju mu i nedostatak političkog programa ('biti protiv svega nije politički program'), neargumentirane izjave, iznošenje podataka koji nisu konkretni, sistem 'rekla-kazala', izbjegavanje brojki, zakona, činjenicu da ne predstavlja jasnu politiku i 'zdravo seljački izmišlja toplu vodu'. - Najkraće rečeno on je politički diletant. On predstavlja političku opciju koja kao ni on nema elementarno znanje o tome kako funkcioniraju politika, ekonomija ni pravni sustav. Koristi se polupopulističkim parolama u koje vjeruje određena skupinica ljudi, a kada ga se pokuša suočiti s ozbiljnijim temama onda na vidjelo izlazi njegova politička nepismenost. Osim toga, svojim postupcima i ponašanjem radi ruglo od državnih institucija i Hrvatskog Sabora. U nekom ludom i apokaliptičnom scenariju u kojem bi se on ili njegova stranka i dočepali nekih pozicija, došlo bi do kolapsa jer oni osim poluanarhističke retorike neki konkretan program nemaju. - Potpuno iskrivljeni i nepodržani stavovi o npr. cjepivu, školstvu, evoluciji koji proizlaze iz neobrazovanja i nemara za ikakvo kritičko provjeravanje 'činjenica', orijentacija na krive probleme, nemogućnost davanja ikakvog mogućeg i realnog rješenja za aktualne probleme, cijela njegova politika svodi se isključivo na provokaciju i prikupljanje medijske pozornosti, ali gdje su realistična, promišljena i konstruktivna rješenja za probleme koje tako vatreno ističe? Što je točno napravio da promijeni nešto osim uglavnom besmislenog i nepotrebnog cirkusiranja po saboru i slikanja sa srednjoškolcima? Na koji nam to način pomaže? Studenti su Pernaru zamjerili i brisanje negativnih komentara i farsu na Redditu jer je to u suprotnosti sa stavovima o slobodi govora koje navodno zalaže. Ipak, zaključak je da populizam na kontu Ivana Pernara odnosi najveći dio. Gotovo da i nema komentara koji se jednim dijelom ne odnose na taj crni populizam. Da, studenti će priznati da su izgubili vjeru u Sabor i državne institucije, da im političari nisu najomiljenija bića i da je, ako već ne želimo ezgodus mladih, promjena prijeko potrebna. No Pernarov pristup ne smatraju promjenom. On je samo jedan od političara koji je našao način kako pridobiti pažnju. I kako to vješto radi pomoću društvenih mreža! Pridobio je pažnju medija, pažnju glasača i pažnju 'establišmenta'. I on taj isti establišment uz pomoć 'jeftinih trikova', smatraju studenti, okreće protiv sebe, kako bi na kraju dana dokazao svoju 'pravičnost'. Takav pristup Trumpu je upalio, pa se pitamo, hoće li upaliti u Hrvatskoj? I u stranim medijima vidimo usporedbe Trumpa i Pernara: Oboje su inteligentno iskoristili svu moć društvenih mreža i pokrenuli mase dotaknuvši se tema o kojima nitko ne želi pisati. No Trump je odavno izgradio medijsku ličnost, brendirao sebe i svoje poslovno carstvo bez pomoći suvremenih neovisnih glasila. A sada želi izgraditi predsjednika koji čini upravo ono što je obećao. Pernar s druge strane i dalje gradi isključivo svoju ličnost - političkog ekscentrika koji bi htio biti čovjek iz naroda. Na kraju krajeva studenti su nesvjesno, odgovarajući na pitanje za pitanjem, odgovorili i na trumpovsku dilemu. Da, takav pristup pali. Populizam pali. Upalilo je mnogima već toliko puta i upalit će opet. 'Pjeva sve pjesme koje narod želi čuti, ali tko drugi to ne radi? HDZ? SDP? Sve je isto, začarani krug malih ljudi u maloj zemlji.' Iako dobar dio studenata pozitivno gleda na Pernara i podržava njegove napade na HDZ i SDP, velika većina ipak ne bi glasovala za njega i Živi zid. Pozitivnih promjena ima, ali zaključak se nameće sam: Pernar ipak nije ‘junak mladih’. >> Veliki intervju Ivana Pernara: Kako se zaljubio u 20 godina stariju Njemicu i zašto nije ustao na himnu >> 'Pernar teško može politički profitirati galamom i jedenjem pizze u Saboru' Degradira li Ivan Pernar instituciju Hrvatskog sabora? 1. Da, jer se karizmatičnost ne unosi dječjom galamom i valjanjem u rukama zaštitara. 2. Da, ali gotovo i svi drugi političari to rade. Čak i samim nepojavljivanjem na sjednicama sabora. 3. Ne može degradirati nešto što je već najniže što može biti. O populizmu i Pernaru 1. Frajer je u medijima više od Seve 2. Drastična stanja zahtijevaju i drastične mjere. 3. Samo puno govori, a nema realnih rješenja ni planova za iste probleme; ako rješenja i ima, većinom su utopijska