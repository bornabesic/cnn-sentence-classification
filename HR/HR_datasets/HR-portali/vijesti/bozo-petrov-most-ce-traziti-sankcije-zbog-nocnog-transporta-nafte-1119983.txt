Čelnik Mosta Božo Petrov danas je izjavio da će Most tražiti sankcije zbog prijevoza sirove nafte željeznicom s petka na subotu iz Graberja Ivanečkog u rafineriju u Rijeci, bez znanja hrvatskih predstavnika u upravi i nadzornom odboru Ine. "Tražit ćemo, što se tiče Mosta, jasne sankcije i da se poduzme sve kako bi se spriječilo da se to nastavi događati na bilo koji način. Ali to govori o tome kako nas doživljava MOL. Za nas oni nisu, barem prema ovom postupku, nikakvi partneri, a kamo li strateški, ako žele iskoristiti situaciju oko formiranja nove Vlade tako da noću prenose stotine tona", rekao je Petrov odgovarajući na pitanja novinara nakon sjednice Nacionalnog vijeća Mosta u ponedjeljak.  Panenić o prijevozu upoznat prekasno U riječku rafineriju prevezena je noću s petka na subotu kompozicija od 12 vagona, odnosno oko 600 tona domaće sirove nafte iz Graberja Ivanečkog. Do sada se domaća nafta uobičajeno prerađivala u sisačkoj rafineriji, pa je u subotu nezadovoljstvo zbog prijevoza željeznicom u riječku rafineriju izrazio sindikat Nova solidarnost, nazvavši to novim udarom na Sisak i sisačku rafineriju, ali i na institucije države, zbog čega je zatražio istragu i kažnjavanje odgovornih. Ministar gospodarstva u tehničkoj vladi Tomislav Panenić u subotu je izrazio nezadovoljstvo zbog toga što je bez znanja hrvatskih članova nadzornog odbora i uprave Ine prevezena domaća nafta u riječku rafineriju, zbog čega će, rekao je u izjavi Hini, zatražiti službeno očitovanje MOL-a. Panenić je potvrdio da je o prijevozu u rafineriju u Rijeci bio upoznat prekasno, odnosno kad je transport već krenuo te ga stoga više nije bilo moguće zaustaviti. Ina: prijevoz radi testiranja sustava Ina je pak u ponedjeljak priopćila kako je u popodnevnim satima u petak, 7. listopada, s ciljem testiranja sustava prijevoza sirove nafte željeznicom organizirala prijevoz 600 tona sirove nafte iz skladišta iz Graberja Ivaničkog u Rafineriju nafte Rijeka. "Pri tome se potpuno ispitala funkcionalnost utovara, transporta, istovara i skladištenja domaće sirove u Rafineriji nafte Rijeka, što je opcija koja bi se u budućnosti mogla koristiti kako bi se osigurala fleksibilnost prerade domaće nafte", kažu u Ini. Dodaju da je to u skladu s Ininim ciljem osiguranja stabilnosti opskrbe u Hrvatskoj. "Navedeno testiranje održano je nastavno na ispunjenje svih tehničkih i operativnih preduvjeta, uključujući i dostupnost tanka u Rafineriji nafte Rijeka te dovršetak radova na instalaciji za prihvat sirove nafte, kao i pogodne vremenske uvjete. Nadalje, logistika sirovine i proizvoda je operativno, a ne dioničarsko pitanje", kažu u Ini. Napominju i da sisačka rafinerija nastavlja s preradom 25. listopada. >> Ina od MOL-a preuzela Energopetrol