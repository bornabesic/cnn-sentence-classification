Premijer Andrej Plenković istaknuo je da Vlada intenzivno radi na smirivanju ozračja u javnosti glede situacije u Agrokoru te da želi podržati svaki napor koji će dovesti do dogovora i omogućiti kvalitetno restrukturiranje i dostupnost svježe likvidnosti, dok je Josip Budimir iz Francka, kao predstavnik dobavljača, kazao kako njima ne odgovara dinamika provedbe postignutog standstill aranžmana te da smatraju kako ima treba "lex Agrokor". "Vlada Republike Hrvatske intenzivno radi, prije svega, na smirivanju ukupnog političkog ozračja i ozračja u javnosti glede situacije u našoj najvećoj kompaniji. Vodimo dijalog i s kompanijom i s dobavljačima i s predstavnicima kreditora, dakle banaka", kazao je Plenković na početku konferencije za novinare nakon sastanka premijera s predstavnicima 20-tak najvećih Agrokorovih dobavljača. Podsjetio je da je Vlada pripremila nacrt zakona o izvanrednoj upravi u trgovačkim društvima od sistemskog značaja za RH (tzv. lex Agrokor), o kojem će Sabor raspravljati u srijedu. "U ovome trenutku Vlada Republike Hrvatske želi podržati svaki napor koji će dovesti do dogovora svih zainteresiranih aktera, dakle od same kompanije pa do predstavnika vjerovnika, koji uključuju i kreditore, banke i dobavljače, i domaće i inozemne, s obzirom na to da je Agrokor kompanija koja ima rasprostranjenu poslovnu djelatnost u nizu zemalja u našem okruženju. Takav dogovor, koji bi omogućio kvalitetno restrukturiranje, dostupnost svježe likvidnosti i novca, koji bi omogućio redovito poslovanje i izvršavanje barem dijela akumuliranih obveza prema dobavljačima, sigurno bi bio najbolji potez koji akteri na funkcionirajućem tržišnom gospodarstvu i slobodnom tržištu, kakvo ima Hrvatska, mogu postići i mi bismo ga vrlo rado podržali", rekao je premijer nakon sastanka s dobavljačima koji su oni sami inicirali. Dobavljači traže žurno održivo rješenje Pritom je apelirao da se "prigodom pronalaženja takvog rješenja na odgovarajući način uzmu u obzir svi akteri, i to na pravičan način, od najvećih do najmanjih dobavljača". Budimir je objasnio kako su dobavljači inicirali sastanak da bi Vladu informirali o rezultatima pregovora koje su vodili s bankama s kojima su "dostigli određenu razinu suglasnosti, no ostalo je raspraviti još nekoliko pitanja tijekom današnjeg i sutrašnjeg dana", ali i da su "upozorili na žurnost postizanja održivog rješenja". "U tom kontekstu dali smo podršku inicijativi Vlade da se usvoji zakon", istaknuo je Budimir. Prema njegovim riječima, time bi se osigurao institucionalni okvir da se riješi problem blokade računa koncerna, ali i osigurala sva buduća potraživanja za isporučenu robu i plasirane proizvode potrebne za revitalizaciju gospodarskih aktivnosti, ne samo trgovačkih kuća u koncernu nego i njihovih proizvođača, koji su, kako je rekao, također u nezahvalnoj situaciji.  "S obzirom na to da nam je vrijeme ključni faktor, a proces zaključenja standstill aranžmana ima svoju proceduru i troši vrijeme preko granice koju mi smatramo da je prihvatljiva (...) tražili smo da sve tri strane u procesu – i banke kao vjerovnici sa svojim kreditnim aranžmanima, i dobavljači za isporučenu robu, i država koja je u dvostrukoj ulozi kao vjerovnik za porezne obveze, ali i kao regulator – zajednički djelujemo u cilju rješenja. Svi imamo identičan interes, nemamo svi iste pozicije, a u mjeri u kojoj se naši interesi ne poklapaju imamo obavezu uskladiti ih kako bi ovaj ultimativni cilj bio što je moguće prije ostvaren", naglasio je. Istaknuo je i da dobavljači smatraju da je "standstill aranžman dobro rješenje, ali nismo sigurni, s obzirom na vrijeme koje je na dispoziciji, da je moguće s njim dovoljno promptno to rješenje aplicirati", ponovivši kako je on u svakom slučaju poželjan, da su dobavljači u načelu spremni priključiti mu se,  ali misle da bi zakon bio "dobrodošla legislativna podrška" tom rješenju. Dva scenarija rješenja Na pitanje novinara tko će onda imenovati izvanrednu upravu, s obzirom na to da se spekulira kako su banke već odabrale svog ''povjerenika'', predsjednik Vlade kazao je da trenutačna situacija ima dva scenarija. Postoji scenarij A, a to je normalni dogovor svih strana, poslovnih partnera, dakle vlasnika, banaka i dobavljača, i u tom scenariju Vlada će to podržati. Ako do takvog dogovora ne dođe, u scenariju B postoji nacrt zakona, odnosno pravne pretpostavke u kojima vodstvo u rješavanju te situacije preuzima država "ali uz važan doprinos svih zainteresiranih u nalaženju dugoročno održivog rješenja", rekao je premijer. Dodao je i da su u Vladi informacije "o dolasku svjetski priznatih stručnih konzultanata koji se bave restrukturiranjem velikih kompanija u poteškoćama primili iz javnosti", ali da će "ovih dana biti u kontaktu i s kompanijom i vidjeti kako će se taj proces razviti". Večernji list objavio je danas da će na mjesto čelnika za restrukturiranje u Agrokoru doći Antonio Alvarez III., izvršni direktor za restrukturiranje u Europi u konzultantskoj kući Alvarez&Marsal, koju je ruski Sberbank prije nekog vremena angažirao za pronalazak izlazne strategije u Agrokoru. Budimir je ustvrdio da su dobavljači tu informaciju primili na znanje, ali nisu s time u vezi bili konzultirani. Na novinarski upit odgovorio je i da su do sada bili u kontaktu samo s bankarima i državom, odnosno da ne zna je li Agrokor spreman aktivirati zakon.   O Agrokoru, najavio je premijer, riječi će biti, uz ostalo, i tijekom njegova posjeta gospodarskom sajmu u Mostaru, na kojem će sudjelovati brojni čelnici susjednih zemalja, a među njima i novoizabrani predsjednik i aktualni premijer Srbije Aleksandar Vučić.  "Sigurno ćemo se večeras vidjeti, razgovarat ćemo o brojnim temama, dapače i o Agrokoru, s obzirom na važnost ne samo poslovanja Agrokora nego i brojnih hrvatskih kompanija u susjednim zemljama", rekao je premijer. Potpisan standstill ugovor U nedjelju navečer potpisan je standstill ugovor između banaka članica koordinacijskog odbora financijskih vjerovnika (Erste&Steiermärkische Bank d.d., Privredna banka Zagreb d.d., Raiffeisenbank Austria d.d, Sberbank d.d., VTB Bank (Austria) AG, Zagrebačka banka d.d.) i tvrtke Agrokor, a službeno je stupio na snagu potpisom svih uključenih strana, izvijestili su iz Erste banke. Banke članice odbora još su u petak, 31. ožujka, objavile da su načelno usuglasile ključne elemente ugovora s predstavnicima Agrokora, a ispunjenjem potrebnih tehničkih uvjeta ugovor su tijekom vikenda i formalno potpisale sve uključene strane. Također, ostali financijski vjerovnici Agrokora pozvani su pridružiti se sporazumu. Iz Erste banke podsjećaju da je cilj standstill ugovora olakšati napore kompanije u rješavanju pitanja likvidnosti i podmirivanja dospjelih obveza prema dobavljačima, osigurati nastavak kontinuiteta operativnog poslovanja i zaštite vrijednosti koncerna, kao i predstaviti osnovu za njegovo održivo restrukturiranje. Shodno tome, kako napominju, usuglašeno je da će se upravljački tim kompanije osnažiti uvođenjem funkcije ''chief restructuring officera'', ključne osobe za provedbu programa stabilizacije, a tijekom procesa restrukturiranja funkcije top menadžmenta bit će popunjene neovisnim iskusnim stručnjacima. Neslužbeno se doznaje da su se u nedjelju s velikim kreditorima Agrokora sastali i predstavnici manjih financijskih institucija – manjih banaka, faktoring društava i dr. Na tom sastanku, rečeno je, atmosfera je bila pozitivna te se očekuje da bi se i oni uskoro trebali pridružiti standstill aranžmanu, možda već tijekom dana. >>Vučić proglasio pobjedu na izborima pa najavio: S Plenkovićem ću u Mostaru razgovarati o Agrokoru >>Agrokor potvrdio: Ivica Todorić potpisao standstill aranžman >>'Standstill aranžman za stabilizaciju Agrokora je potpisan. Stupio je na snagu potpisom svih uključenih strana' 