Razrješenje aktualnog predsjednika Hrvatskog sabora Bože Petrova jedini je izlaz iz političke krize, poručio je u petak s konferencije za novinare predsjednik IDS-a Boris Miletić. 'Trenutno imamo tri razriješena ministra koji su izgubili povjerenje premijera, no imaju povjerenje predsjednika Sabora. To znači da su blokirani i Vlada i parlament, odnosno da imamo potpunu blokadu države', ocijenio je Miletić. 'Jedini način da se izađe iz te situacije i krene prema rješavanju krize jest da se Petrovu izglasa nepovjerenje', rekao je Miletić poručivši da među 76 ruku potrebnih za izglasavanje novih ministara sigurno neće biti IDS-ove. "IDS neće dati povjerenje desnoj Vladi, radije idemo na izbore, što bi bilo jako loše za zemlju, ali barem znamo što nas čeka. Najgora opcija bila bi potpuna blokada institucija, odnosno destruktivna pat pozicija koja će se dogoditi ako u ovoj situaciji totalnog rata HDZ-a i Mosta Petrov ostane na čelu parlamenta", istaknuo je predsjednik IDS-a. Stoga je upozorio kako je obveza svakog odgovornog čovjeka u ovoj situaciji biti racionalan i pokušati stabilizirati državu i institucije, jer ćemo u protivnom imati kaos i slom države. "Valjda je svakom normalnom jasno što bi to značilo, od financijske likvidnosti do državne sigurnosti i pitanja granica. Sada je najlakše histerizirati i krenuti u destrukciju i populizam, ali to je neozbiljno, besmisleno i krajnje neodgovorno", naglasio je Miletić. Na upit da prokomentira poziv smijenjenog ministra unutarnjih poslova Vlahe Orepića, koji je izjavio kako se radi "o svojevrsnoj uzurpaciji vlasti" i pozvao građane na akciju, Miletić je odgovorio da se to u demokratskim sustavima zove puč. "Kad vas netko razriješi dužnosti, a vi ne želite napustiti tu dužnost, to se zove puč. Most je imao ministarstvo pravosuđa, unutarnjih poslova, sva sreća da nema ministarstvo obrane", kaže Miletić. Žalosno je ovo što se događa, kao da se radi o nekoj vrsti autodestrukcije. Umjesto da idemo naprijed, oni koji vode zemlju rade sve kako bi je stopirali i unazadili, dodao je Miletić.