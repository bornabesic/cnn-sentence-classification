Dan prije središnjeg događaja obilježavanja Dana sjećanja na žrtvu Vukovara 1991. godine članovi udruge Vukovarske majke organizirano su polagali ruže i palili svijeće na grobovima poginulih branitelja i civila na Memorijalnom groblju žrtava iz Domovinskog rata. – Svih ovih 25 godina mi živimo s tim. Kako je boljelo 1991. godine, tako boli i danas. Teško je živjeti u neizvjesnosti, ali život ide dalje. Dok smo živi, mi ćemo tražiti naše najmilije, a kad umremo, valjda će to netko nastaviti raditi – rekla je predsjednica Udruge Vukovarske majke Manda Patko. Kazala je i kako ovu akciju provode već nekoliko godina kada su primijetili da ima grobova na Memorijalnom groblju gdje nema svijeća i cvijeća jer im nema tko zapaliti. Na vukovarskom Memorijalnom groblju pokopano je 926 branitelja i civila s tim da ta brojka nije konačna. Među stradalnicima na Memorijalnom groblju bila je i predsjednica Saveza udruga zatočenih i nestalih Ljiljana Alvir koja je istakla kako s ovom akcijom pokazuju i kako poginuli civili i branitelji nisu zaboravljeni te da im se na ovaj način donekle odužuju. Inače, na popisu nestalih i četvrt stoljeća poslije tragedije Vukovara nazali se 291 Vukovarac. Alvir ističe kako su obitelji nezadovoljne tempom ekshumacija i identifikacija nestalih te ukazala da je zadnja masovna grobnica pronađena 2013. godine u vukovarskom prigradskom naselju Sotin. – To je porazna činjenica. Umiru nam članovi, a da nisu pronašli posmrtne ostatke svojih najmilijih. Ključ rješenja nalazi se u Srbiji, a, kako znamo, odnosi Srbije i Hrvatske su u silaznoj putanji – rekla je Alvir.  >> Evo koliko je ljudi osuđeno zbog zločina u Vukovaru!