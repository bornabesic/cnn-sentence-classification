Screenshot Facebook DANAS je na Trgu žrtava fašizma u Zagrebu održan prosvjed u organizaciji Zagreb Pridea.  Prosvjed pod nazivom "Ljubav jest i ostaje jača od mržnje" organiziran je zbog nedavnog napada na klub Super Super, gdje je bačen suzavac na LGBT zabavu.  Prostor na Trgu žrtava fašizma bio je ograđen policijskim barikadama, dok je sam skup osiguravalo dvadesetak policajaca uz dva interventna vozila. Na samom trgu se okupilo oko tisuću ljudi.  Izvršna koordinatorica Zagreb Pridea, Jelena Poštić, rekla je kako su dobili niz poruka putem društvenih mreža koje potiču na mržnju te da će podnijeti 11 kaznenih i šest prekršajnih prijava.   >>Na LGBT zabavi u Zagrebu bačen suzavac, rukama razbijali prozore da dođu do zraka  Predstavnica Centra za mirovne studije Sandra Benčić sa skupa je poručila političarima da se njihova politika čita iz djela te ustvrdila da je ono što govore zapravo nastavak politike bivšeg ministra kulture Zlatka Hasanbegovića i politika hrvatske predsjednice Kolinde Grabar Kitarović u transformaciji Hrvatske u neliberalnu demokraciju.    Benčić je rekla kako je potpredsjednik Vlade Davor Ivo Stier, zadužen za ljudska prava, otišao na Tradfest na kojem je jasno dao do znanja da postoje zakoni koji nisu uvijek u skladu s prirodnim zakonima, da je to izazov kršćanina, ali da ne treba provoditi revoluciju, nego polako i sustavno mijenjati društvo.  "Pogonsko gorivo nasilnicima"  Upravo je to, smatra, osnovna razlika između prošle i ove vlade koja je suptilnija u modusima transformacije ustavnog poretka, temeljenog na ljudskim pravima, u sustav neliberalne demokracije.  Benčić je također ocijenila da je za Stierovog savjetnika za ljudska prava "cinično" imenovan Ladislav Ilčić koji je, kako je rekla, poznat po izjavama da je homoseksualnost zlo i izopačenost.  "Poručujemo da nam ovdje nije dobro dok god vlast daje pogonsko gorivo nasilnicima. Strah smo prevladali, a uskoro ćemo prevladati i vas", rekla je, ali i poručila da će, unatoč savjetima da mogu otići, oni ostati i dalje se boriti da bi svima bilo bolje.  Jednosatni prosvjed na Trgu žrtava fašizma s istaknutim zastavama u duginim bojama osiguravale su policijske snage i sve je prošlo bez incidenta.  Na prosvjedu se prema procjenama novinara okupilo više od tisuću ljudi, dok se prema policijskim podacima na prosvjedu okupilo 400-tinjak ljudi.  S prosvjednicima i Davor Bernardić  Prosvjednicima se pridružio i predsjednik SDP-a Davor Bernardić koji je izjavio novinarima da je "sigurnosna situacija u Europi i u Hrvatskoj takva da se za slobode treba boriti svaki dan".  "Borba za slobode je borba protiv terorizma, a ovo što se desilo jučer je teroristički čin protiv drugih i drugačijih. Ovo je borba protiv terorizma. Niste sami", poručio je Bernardić.  Ova Vlada, ustvrdio je, ugrožava slobodu, ne poštuje institucije, tolerira plagiranje i ne nastavlja kuikularnu reformu, koja je važan temelj daljnje slobode.