Foto: Hina BRITANSKA policija uhitila je muškarca starog 23 godine, izvršila pretres stana u južnom Manchesteru i kontroliranu eksploziju u drugom dijelu grada u istrazi samoubilačkog napada koji se dogodio sinoć na pop koncertu u tom britanskom gradu. Policije manchesterske regije nije objavila dodatne pojedinosti o uhićenju, ali je rekla da je izvršila naloge za pretres i uhićenje u dva okruga, Whalley Rangeu i Fallowfieldu, južno od središta grada gdje je izvršena i kontrolirana eksplozija. Zatražili sve kamere iz auta Napad je pokrenuo široku istragu manchesterske policije koja je zatražila od vozača koji imaju kameru u automobilima da im predaju sve snimke snimljene tijekom jučerašnje večeri. Policija je blokirala ulaze u desetke kuća u Fallowfieldu, a svjedok je rekao da su naoružani policajci okružili jednu od kuća. Eksplozivom su razvalili vrata "Policija je ušla pomoću eksploziva kojim su razvalili vrata", rekao je svjedok čija majka živi u kući koja se naslanja na kuću u koju je ušla policija. "U nekoliko trenutaka čulo se da je izveden neki muškarac", dodao je. U okrugu Whalley Range u južnom Manchesteru svjedoci su rekli da je naoružana policija okružila novoizgrađenu stambenu zgradu u inače mirnoj ulici. Mussab Amari je rekao da je vidio mnogo policijskih vozila. "Samo su došli i sve okružili. Svi su bili naoružani". Jedan stanar koji nije želio biti imenovan je rekao da u zgradi žive ljudi različitih nacionalisti, "Arapi, Kurdi, Englezi, ljudi raznih nacionalnosti", dodavši da misli da svi tamo imaju obitelji.