Ruski mornarički MiG-29KR srušio se u Sredozemno more tijekom vojnih operacija s ruskog nosača zrakoplova Admiral Kuznjecov u nedjelju poslijepodne, piše ugledni američki časopis za vojnu avijaciju Combat Aircraft. Magazin se poziva na vlastite pouzdane izvore, te tvrdi kako je MiG pao u more nedaleko od nosača na povratku s misije iznad Sirije. Olupina je već izvađena iz mora, kao i pilot, no nije poznato je li preživio pad. Zrakoplov je bio KUBR verzija, dvosjed, u sklopu 100. nezavisne mornaričke zrakoplovne regimente, jedan od četiri na Admiralu Kuznjecevu. Slanje Admirala Kuznjeceva u Sredozemno more trebalo je poslužiti i za testiranje novih MiG-29KR/KUBR verzija, kao i moderniziranih Suhoj Su-33 mornaričkih lovaca. Rusi su o ovom incidentu progovorili tek nakon što su mediji izvijestili o svemu. Ministarstvo obrane je potvrdilo da je avion pao, tvrde da je do nesreće, suprotno izvješću Combat Aircrafta, došlo po polijetanju s Admirala Kuznjecova. Pilot je navodno spašen.