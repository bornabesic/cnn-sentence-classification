Dvije godine zatvora i plaćanje troškova sudskog postupka kazna je koju je Općinsko državno odvjetništvo u Zagrebu predložilo za Ivanu Petrak (41), bankaricu optuženu da je Mariju Mamiću odala kakve je podatke od banke u istrazi poslovanja obitelji Mamić u svibnju 2015. tražio USKOK. Bankaricu, zaposlenu kao voditeljicu poslovnice Hypo Alpe Adria Banke, tereti se da je Mariju Mamiću dostavila naloge kojima je USKOK u svibnju 2015. tražio da mu banka dostavi podatke o računima, prometu po računima, oročenim sredstvima i ugovorima o kreditu vezano za Luku Modrića i Marija Mamića. Branila se šutnjom Optužena bankarica tijekom istrage branila se šutnjom, no zato je saslušan Mario Mamić u čijem su mobitelu nađene fotografije dopisa koje je USKOK proslijedio banci kada je tražio podatke koji su ih zanimali. Mamić je u svom iskazu naveo da poznaje Ivanu Petrak jer je ona duže vrijeme vodila njegove bankovne račune, no zanimljiv je odgovor dao nakon što mu je predočeno da su preslike USKOK-ovih dopisa nađene u njegovu mobitelu. – Ne znam jesu li fotografije preslika tih zahtjeva bile u mom mobitelu, a ako jesu, ne znam kako su dospjele u moj mobitel. Ivana Petrak nikada mi nije dala nikakve dokumente povjerljiva sadržaja – kazao je Mamić. No usporedbom telefonske komunikacije između optužene bankarice i Mamića istražitelji su ustanovili da se Mamić u vremenu nastanka fotografija preslika USKOK-ovih zahtjeva nađenih u njegovu mobitelu nalazio u domeni bazne stanice koja pokriva i poslovnicu Hypo banke u kojoj radi Ivana Petrak. Osim toga ustanovljeno je i da su telefonski komunicirali prije nego što su fotografirane preslike USKOK-ovih dokumenta nađenih u Mamićevu mobitelu. Oznaka strogo povjerljivo Otežavajuća okolnost za Ivanu Petrak je i iskaz njezine kolegice koja je navela da je optužena bankarica tražila da se dokumenti proslijeđeni od USKOK-a elektroničkom poštom i fizički isprintaju. Inače, prema iskazu te svjedokinje, zahtjevi koji su došli od USKOK-a za provjeru određenih bankovnih računa na sebi su imali oznaku “strogo povjerljivo”. Objašnjavajući što to znači, svjedokinja je kazala da se dokumenti s takvim oznakama ne smiju davati neovlaštenim osobama ni klijentima na koje se takav zahtjev odnosi te da to znaju svi djelatnici banke. 