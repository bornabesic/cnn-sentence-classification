Nakon što su danas iz HDZ-a objavili da su uspjeli obaviti preslagivanje u Saboru te dobiti potporu više od 76 zastupnika za podršku novoj HDZ-ovoj Vladi bez Mosta, reagirali su svojom akcijom SDP-ovci. U 16 sati SDP-ovci su došli u Sabor početi skupljati potpise za raspuštanje 8. saziva Hrvatskog sabora. Prije su govorili da se neće upuštati u to dok ne budu sigurni da će prikupiti dovoljan broj glasova.  Klub SDP-a danas poslijepodne je počeo s prikupljanjem potpisa za raspuštanje Hrvatskog sabora, poručio je SDP-ov Ranko Ostojić. – Smatramo da je to u ovom trenutku najbolje što možemo napraviti. Pozvat ćemo ne samo oporbu, ne samo našu koaliciju već i sve one odgovorne zastupnike koji smatraju da je to izlaz iz ove agonije i sramote koju vidimo. Mi smo već u samom početku prikupili dovoljno potpisa koji bi trebali označiti da je to ozbiljna stvar, ali o tome ćemo vas izvijestiti u pravom trenutkua, ne želeći licitirati brojevima, govoriti da ih imamo toliko i toliko, zato što bez ozbiljnog broja potpisa, a to je 76, nećemo ni doći do gospodina Reinera. To je jedini način da ga prisilimo da stavi na dnevni red takvu stvar – kaže Ostojić te dodaje kako očekuje da će potpise skupiti vrlo brzo. Iako su Laburisti bili prvi s tom inicijativom, nastavlja Ostojić, oni su zajedno s njima na istoj listi, a očekuju da će biti i svi ostali odgovorni zastupnici. – U ovom trenutku nije pitanje tko je započeo ni tko u ovom trenutku skuplja potpise, mislimo da agoniju treba prekinuti tako da se mandat vrati građanima, da odluče o tome, a ne da se licitira svakih sat vremena s time tko će biti premijer, tko potpredsjednik itd. Mislim da je vrlo važno da i predsjednik Sabora mora shvatiti da u trenutku kada ima 76 potpisa saborskih zastupnika, da je dužan to poštovati. Sigurno da takva inicijativa ne može ostati sa strane. U ovom trenutku važno je reći da će ta naša akcija biti okončana vrlo brzo. Ako s takvim brojevima ne možemo izići pred gospodina Reinera, ne želimo utrku po sistemu što će biti prije, jer onda bismo mogli razgovarati o Poslovniku i o tome koji bi zahtjev trebao biti prije na redu. Istina je da su građani zabrinuti, da svaki sat imaju nove informacije. Mislim da je vrijeme da se priča okonča na najbolji mogući način, a to su novi izbori – kazao je Ostojić. SDP-u se, dodaje, nimalo ne sviđa ova situacija, ovo je vrlo ozbiljno, i oni ne likuju zato što im zbog ovoga raste rejting. – Želimo ozbiljno pristupiti tome, zazivamo nove izbore i vraćanje mandata građanima jer ovu sramotu treba prekinuti. HDZ je puno toga najavljivao, ali mislim da je ovo cijela operacija spašavanja gospodina Karamarka, jer nemojmo zaboraviti da je upravo sve počelo time da se otvorila rasprava o njemu – zaključio je Ostojić. Neslužbeno, u SDP-u su uvjereni bi upravo zahtjev za raspuštanjem Sabora mogao biti prvi koji će idući tjedan doći na dnevni red Sabora s obzirom na to da ne vjeruju da se može presložiti nova parlamentarna većina. Prije SDP-a svoj zahtjev za raspuštanje Sabora već su uputili i Laburisti. Da bi se Sabor raspustio, za to treba glasati 76 zastupnika. >>IZ MINUTE U MINUTU Pratite rasplet krize vlasti: Petrov: Dali smo više od jedne šanse HDZ-u, neka podastru 76 zastupnika ili daju novog potpredsjednika. Ili ćemo ići na izbore 