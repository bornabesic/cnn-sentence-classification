Dvojica mladih razbojnika, 18-godišnjak i 16-godišnjak, u gluho doba noći banuli su u kuću Elizabete Riljko (91) iz Kozarevca, naselja na području Kloštra Podravskog, pretukli nemoćnu staricu i prijeteći nožem ukrali joj 300 kuna. Tolika bešćutnost teško se ičime može objasniti. Pljačkati i tući 91-godišnju bespomoćnu ženu koja živi sama - čovjek doslovce ostaje bez teksta. Sirota starica najprije se pokušala oduprijeti razbojnicima koji su je trgnuli iz sna, no u strahu za život dala im je sav novac koji je imala. - Lopovi su razbili staklo na ulaznim vratima, i to me probudilo. Odmah sam se dignula iz kreveta, a oni su me počeli tući po rukama. Pokušala sam im pobjeći, ali me jedan od njih primio, a drugi mi je mahao nožem ispred lica - ispričala nam je potresena Elizabeta Riljko.   Lica su razbojnici prekrili maramama pa ih nije mogla prepoznati. Kad im je dala novac, pobjegli su, a sirota starica ostala je dovoljno pribrana da pozove policiju. - Odmah drugi dan ujutro policajci su pronašli drznike. Dobro je da im se nisam previše opirala jer su me mogli i ubiti. To bi sigurno učinili da im nisam dala novac jer su me prije toga nemilosrdno tukli - žali se Elizabeta Riljko. Nakon što je policija, i to, srećom, vrlo brzo, uhitila nemilosrdne razbojnike, oni su završili u pritvoru. Županijsko državno odvjetništvo priopćilo je kako sumnja da je dvojac u noći na nedjelju, 'između ponoći i 1.30 sati, provalio u kuću 91-godišnje oštećenice u Kozarevcu i u spavaćoj sobi je udarao rukama po glavi i tijelu te joj mobitelima svijetlio u oči, a maloljetnik je, prijeteći kuhinjskim nožem, zatražio od nje da im preda novac'. Baka Elizabeta bila je na meti lopova i prije osam mjeseci kad su joj dvije prevarantice ukrale životnu ušteđevinu, 65.000 kuna. Tada je uigrani ženski dvojac najprije s njom obavio telefonski razgovor, a prevarantice su se predstavile kao bankarice koje provjeravaju lažne novčanice. Kad im je 91-godišnjakinja rekla da ima ušteđevinu, prevarantice su banule u njezinu kuću i uzele joj sve. Policija ih je 20-ak dana nakon prijevare uhitila, no baka Elizabeta svejedno je ostala bez ušteđevine jer su kradljivice potrošile novac. - Tad mi je srce htjelo pući od tuge i jada. Ostala sam u sekundi bez onoga za što sam radila i borila se cijeli život. Taj novac sam zaradila od prodaje stoke. Bojim se da lopovi opet ne dođu k meni i ne ubiju me i zbog toga više ne mogu mirno spavati - guši se u jecajima baka Elizabeta. Darko Imbriša / Podravski list