Priča o Rexu, koji se nakon privremenog smještaja u toplom trebao vratiti u dvorište u kojem je proveo 16 godina i spavao na hladnim stepenicama, uznemirila je Miru Bunjevac iz Čepina. Nakon objave na portalu Večernjeg lista, gospođa Mira priču je vidjela kad je podijeljena na Facebook stranici SUZA-e, Saveza udruga za zaštitu životinja grada Zagreba. Iako je nezaposlena, a u svom domu ima već četiri mačke, odmah je ponudila da se Rex iz Koprivnice preseli u njezin dom. Odmah sve prihvatio - Bilo mi ga je jako žao, stigao je k meni valjda u roku 24 sata. I kao da je cijeli život s nama, brzo se naučio i odmah je sve prihvatio. Prijatelj je s mačkama, jedu iz iste zdjelice. Rex je divan pas i krivo mi je što nisam ranije znala za njega - priča nam gospođa Mira i dodaje da mu osim ljubavi ne treba puno. Dođe do nje kad se želi maziti, jede i spava. I kad iziđe u dvorište da obavi nuždu, ne zadržava se dugo. Nema nikakvu želju da krene u šetnju, kao što je to radio u Koprivnici. Vrlo brzo, kaže, lupa po vratima da ga pusti unutra. - Jako je dobar, kad ostane sam nitko ni ne zna da je u kući. Veseli se kad se ja vratim, onda od sreće i zalaje. Morat ću ga ponovno odvesti veterinaru jer ima problema s kožom i jako mu opada dlaka - kaže M. Bunjevac. Dodaje i da Rex ne voli suhu hranu, zato mu kupuje konzerve. No, najsretniji je kad uz sve dobije i kruh. Ugađa mu - Znam da to nije zdravo, ali Rex je vjerojatno cijeli život jeo kruh. Zato ga ne mogu odbiti, dobit će sve što mu paše - odlučno kaže gospođa Mira. Veterinarske troškove koje je do sada imala podmirila je Maja Gašparić, odnosno udruga Sudeuropaische Tierhilfe, koja se obvezala pomoći i u troškovima prehrane. Kako se brinu o velikom broju napuštenih kućnih ljubimaca, i njima je svaka pomoć dobrodošla. Novac im možete uplatiti na račun, IBAN HR3623860021190000084, uz naznaku za Rexa. Što im sve treba možete doznati i na Facebook stranici Maja Gašparić. A Rex je nakon 16 godina konačno stigao kući. Dobio je dom u kojem ga vole i u kojem će do kraja života imati sve što mu treba. <<nakon-sto-je-ugrijao-stare-kosti-rex-bi-opet-mogao-na-ulicu