Autobus zapeo na pustom obrovačkom kolodvoru potvrdio je ono o čemu se godinama nagađalo - hrvatski Srbi koji žive u Srbiji na izbore dolaze organizirano i glasaju za onoga tko im plati. No ovoga je puta zapelo i nisu dobili novac. "Ako sam ja njih ispoštovala i došla s njima i glasala sam tu, oni su trebali mene da ispoštuju i izvolite vratite me natrag odakle sam i došla, a ne da ostave ovako autobus tu, nas 30 bijednika da stojimo na cesti do ponoći", izjavila je za RTL Marija Jelić, Muškovci/Beograd. "Svake godine idemo i nikad nije bilo problema do sad.  Autobus besplatan je svaki put bio", kazao je Milan Maričić, Karin Gornji/Obrovac. Organizator puta decidirano navodi tko je naručio i trebao platiti oko 10 tisuća kuna za autobus pristigao na izbore iz Novog Sada kako bi putnici glasali za lokalnu listu SDSS Stanka Mijića kojoj su pristupile i pristaše DPS-a Branislava Švonje. "Prvenstveno Branislav Švonja je taj koji je rekao: 'Ok Miodrag, izvoli organiziraj'. Znači, rekli smo: 'Glasajte za tu jedinstvenu listu'", kazao je Miodrag Gagić, Obrovac/Novi Sad. Tko im plati put da obiđu imanje u starom zavičaju, trebao bi dobiti njihov glas. "Podrazumijeva se, ali i dadu oni listiće, brojeve koje trebaju zaokružiti. Bila su tri autobusa i malih kola je bilo negdje preko 50 vjerovatno. Plaćaju po 2 tisuće kuna 4 glasa i prijevoz taj iz Srbije ovdje. Na taj način kupuju glasače, glasove kupuju, vjerovatno i pobjeđuju zbog toga. Uglavnom mislim da idu sredstva iz Srpskog nacionalnog vijeća na teret poreskih obaveznika Republike Hrvatske", otkrio je za RTL Dragan Milanko, Obrovac/Beograd. I bilo bi tako i ovaj put da se nije dogodio sukob između dviju srpskih lista - SDSS-a i Nezavisne liste Zorana Kljajića. "Niz godina redovno to radim, organiziram i sve je bilo kako se kaže ono "pod kalup", nikakvih nismo imali problema", kazao je Miodrag Gagić, Novi Sad. A problem je navodno nastao u trenutku kada su SDSS-ovci posumnjali da su birači pristigli na njihov račun, glasovali za alternativnu srpsku listu izraslu na nezadovoljstvu lokalnih Srba dugogodišnjom obrovačkom vlašću u kojoj SDSS koalira s HDZ-om. Vijećnik SDSS-a smatra organiziranje birača političkim lobiranjem koje svi rade "Da li je to legitimno ili nije legitimno, to će netko procijeniti ko bi trebao da procijeni da li je to legitimno, ali oni se samo pozivaju vidim na jednu osobu, a svi su oni u tome umiješani i na organiziranju i na plaćanju", poručuje  Aleksa Ogar, Muškovci (SDSS). Organizator putovanja posudio je novac kako bi se birači vratili u Srbiju, a jutro nakon burne noći u Žegaru - mjestu sa srpskim stanovništvom - pravoslavna crkva osvanula je išarana grafitima "HDZ".  Milorad Pupovac u emisji Novi dan na N1 komentirao je kupovinu glasova na izborima rekavši da je to "gnjasna laž". "SDSS, posebno ja i predsjednik stranke, nemamo nikakvih saznanja o tome da bi bilo tko od naših ogranaka organizirao bilo kakva dovoženja bilo kakvih birača iz bilo koje zemlje. Ja sam razgovarao s predstavnikom gradske organizacije i rekao je da nema s nama nikakve veze, nego je riječ o nezavisnoj listi koja je organizirala autobus, i sad širi neistine koje su lažne", rekao je Pupovac i dodao: "To je ružna objeda. Gnjusna laž, koju ja nemam namjeru niti osporavati, jer takvih stvari je nažalost bilo i vjerojatno će biti i ne znam što bih vam više rekao na tu priču, a i ne razumijem zašto pojedini mediji tome daju prostora. Mogli su provjeriti. Dana im je mogućnost da nazovu predstavnika gradske organizacije SDSS-a Stanka Mijića, mogli su ga nazvati, mogli su čuti, nisu to radili, nego su pustili u medijski prostor gnjusnu laž i klevetu". Pupovac je ponovio kako to nije praksa koju SDSS prakticira. "Mi jesmo ranije ljudima koji imaju pravo da dolaze birati, koji imaju osobnu iskaznicu u Hrvatskoj, a nalaze se u Srbiji, i imaju neosporno pravo glasati u RH, ako to mogu i imaju interesa za to... takvim ljudima smo mi svojevremeno pomagali, pružali logistiku". Na upit da pojasni kako su im pomagali, Pupovac je odgovorio: "Mi jesmo ranije ljudima koji imaju pravo da dolaze birati, koji imaju osobnu iskaznicu u Hrvatskoj, a nalaze se u Srbiji, i imaju neosporno pravo glasati u RH, ako to mogu i imaju interesa za to... takvim ljudima smo mi svojevremeno pomagali, pružali logistiku".   Tema: Lokalni izbori 2017.