Libijska vlada, ona priznata od strane UN-a, objavila je da je američka vojska na njezin zahtjev započela sa zračnim napadima protiv ISIS-a koji se utaborio u njihovoj državi, prenosi AP. Čelnik tzv. predsjedničkog vijeća Libije Fayez Serraj u obraćanju putem televizije rekao je da su američki ratni avioni počeli s napadima na bastion ISIS-a u gradu Sirti te dodao da SAD zasad neće slati i kopnene trupe.   - Predsjedničko vijeće tražilo je direktnu pomoć SAD-a, kako bi proveli vrlo specifične zračne napade. Prvi udari počeli su danas na pozicijama u Sirteu te su izazvali velike žrtve kod neprijatelja - kazao je Fayez Serraj. Ovi zračni udari, koje su američkim medijima potvrdili i neimenovani dužnosnici u Pentagonu, predstavljaju potencijalnu prekretnicu u borbi protiv ISIS-a u Libiji, budući da su se Amerikanci sada i direktno uključili u borbu protiv ISIS-a u toj državi.