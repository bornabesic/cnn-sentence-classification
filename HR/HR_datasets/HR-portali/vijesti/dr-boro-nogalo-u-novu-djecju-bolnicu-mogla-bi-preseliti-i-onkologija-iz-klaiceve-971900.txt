Dječjoj bolnici Srebrnjak, hrvatskom i europskom centru izvrsnosti za alergije, EU je odobrio 48 milijuna eura za projekt Centra kompetencije za translacijsku medicinu pa bi u prvoj polovici 2015. trebala početi gradnja. Riječ je o najsuvremenijem centru, gdje bi istovremeno radili znanstvenici i pedijatrijski liječnici. Uska grla pedijatrije – Bit će to bolnica i institut – najavljuje dr. sc. Boro Nogalo, ravnatelj DB Srebrnjaka, i opisuje projekt zdravstvenih sadržaja na 18 tisuća četvornih metara nedaleko od današnje bolnice, koji će, kako vjeruje, riješiti mnoge probleme u pedijatriji. Do 2017. centar bi trebao biti gotov, a razvijat će se pet godina – tu ulazi i 30 specijalizacija koje očekuju potvrdu ministra. Radit će ondje znanstvenici s područja biokemije, molekularne biologije, in vitro biologije, citometrije, bioanalitike... Bolnica predviđa sedam operacijskih sala, najmoderniju intenzivnu i dijagnostiku, apartmane za roditelje, a tu je i rehabilitacijski centar s dva bazena. Bitće to i prva zelena bolnica u regiji jer će biti potpuno prilagođena ekološkim standardima i sama će pokrivati režijske troškove. – Razvijat će se zdravstveni sadržaji koji nisu dovoljno razvijeni ili koji su uska grla u pedijatriji – kaže dr. Nogalo i navodi da Hrvatska godišnje troši 30-ak milijuna kuna u Austriji samo na otvaranja i zatvaranja rupica na srcu kateterom jer, kaže, od deset kardioloških centara u Hrvatskoj nijedan nije za djecu. Ondje bi se, dodaje, mogla smjestiti i dječja onkologija, koja u Klaićevoj ima vrhunske stručnjake, ali i potpuno neprimjeren i skučen prostor. – Pitanje je reorganizacije zdravstvene službe. Ako se Klaićeva bude renovirala, nećemo se petljati, ali ovo je rješenje, a na hrvatskoj je državi i ministru da procijeni hoće li se onkologija s Klaićeve preseliti u novi centar, što bi bilo kvalitetno rješenje. – Po meni, trebalo je još prije 10-20 godina. Da nije bilo neprijatelja projekata i ljubomore, mi bismo ovo već završili iz pretpristupnih fondova, a ovaj bi novac koristio netko drugi za još jedan projekt – govori dr. Nogalo. Godinama zagovara ono što sada master plan pokušava – specijalizirane bolnice umjesto da svaka ima sve djelatnosti jer smatra da jedino razvijanje pojedinih sadržaja vodi k vrhunskoj kvaliteti kroz akreditaciju bolnica. Spajanje je rješenje – Uvijek sam bio za funkcionalno spajanje, jer strukturno vodi do majorizacije. No spajanje je stvar vodstva bolnica, a nažalost, rukovoditelji bolnica postavljaju se politički i neće promijeniti ni ono što ne košta ništa – tvrdi. Opisuje kako to izgleda u praksi: – Danas na nekim odjelima ne trebate nijedan krevet, sve možete riješiti u dnevnoj bolnici, poliklinici. Ali nitko to neće. Najljepše je imati četiri sluge, specijalizanta, glavnu sestru, glumiti facu, upisivati dijagnostiku i terapiju. Djeca leže, fakturiranje ide samo od sebe, DTS ide. Ali to nije dobro ni za struku, ni za znanost, ni za pacijente ni za roditelje – kaže dr. Nogalo. >> Za dugove KB-a Sveti Duh milijun kuna