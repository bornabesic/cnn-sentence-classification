Proces protiv bivšeg premijera Ive Sanadera i šefa Uprave MOL-a  Zsolta Hernadija zbog optužbi o 10 milijuna eura mita prilikom prodaje udjela Ine, privremeno je prekinut, potvrdio je u utorak navečer za Hrvatsku televiziju sudac Županijskog suda u Zagrebu Ratko Šćekić. Podsjetimo, Županijski sud spojio je proces protiv Sanadera i Hernadija u prosincu 2015. godine, nakon odluke Ustavnog suda kojom je prva presuda bivšem hrvatskom premijeru ukinuta. Naime, u međuvremenu je zbog nedoumica oko hrvatskog zahtjeva za uhićenjem i izručenjem Hernadija, šefa Uprave MOL-a, zatraženo očitovanje Suda Europske unije, a zahtjev je 18. svibnja ove godine i službeno zaprimljen na sudu u Luksemburgu. Taj sud trebao bi ocijeniti je li ignoriranje europskog uhidbenog naloga od dijela zemalja EU opravdano. Naime, Njemačka i Austrija odbile su pritvoriti šefa MOL-a jer su njihova nadležna tijela ocijenila da je protiv Hernadija proveden postupak na mađarskom sudu, te da mu se ne može dva puta suditi zbog istog kaznenog djela. Hernadi je još 2013. optužen da je dao 10 milijuna eura mita bivšem premijeru i predsjedniku HDZ-a Ivi Sanaderu, čime je MOL-u osigurao upravljačka prava u Ini, no do danas je ostao nedostupan hrvatskom pravosuđu. MOL je u više navrata odbacio te optužbe tvrdeći da nikad nije podmitio nijednog političara i nije dao novac da bi stekao upravljačka prava u Ini.