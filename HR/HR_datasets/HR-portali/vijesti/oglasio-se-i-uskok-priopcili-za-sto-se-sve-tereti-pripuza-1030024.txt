USKOK je sucu istrage Županijskog suda u Zagrebu podnio prijedlog za donošenje rješenja o određivanju privremenih mjera protiv okrivljenika radi osiguranja oduzimanja nezakonito stečene imovinske koristi. Suvlasniku tvrtke za zbrinjavanje otpada CIOS, Petru Pripuzu, u srijedu ujutro u bolnici je uručen zahtjev za uhićenjem, nakon čega su uslijedile pretrage njegova doma i tvrtke. O svemu se oglasio i  USKOK čije priopćenje  prenosimo u cijelosti: Nakon višemjesečnog kriminalističkog istraživanja koje je PNUSKOK proveo u koordinaciji s USKOK-om i Samostalnim sektorom za otkrivanje poreznih prijevara Ministarstva financija (SSOPP), a na temelju kaznenih prijava PNUSKOK-a i SSOPP-a, USKOK je donio rješenje o provođenju istrage protiv 13 hrvatskih državljana (1957., 1981., 1981., 1970., 1971., 1965., 1960., 1955., 1979., 1974., 1970., 1956., 1960.) zbog osnovane sumnje na počinjenje kaznenih djela zločinačkog udruženja, zlouporabe povjerenja u gospodarskom poslovanju u sastavu zločinačkog udruženja, utaje poreza ili carine u sastavu zločinačkog udruženja, pomaganja u zlouporabi povjerenja u gospodarskom poslovanju te pomaganja u utaji poreza ili carine u sastavu zločinačkog udruženja. Osnovano se sumnja da je I. okr., kao predsjednik Uprave jednog trgovačkog društva, a potom kao predsjednik Nadzornog odbora istog društva i stvarni voditelj poslovanja tog društva, od početka 2012. godine do svibnja 2017. godine, na području Hrvatske, radi pribavljanja znatne nepripadne imovinske koristi za sebe i druge, i to izvlačenjem novčanih sredstava iz navedenog društva temeljem nevjerodostojnih računa, te neosnovanim umanjenjem osnovice za obračun poreza na dodanu vrijednost i poreza na dobit, ustrojio zločinačko udruženje povezavši u zajedničko djelovanje ostale okrivljenike kao odgovorne osobe u više trgovačkih društava.U cilju realizacije plana, I. okr. je, zajedno s II. okr., prvo kao članom Uprave a potom i kao formalnim predsjednikom Uprave istog društva, organizirao nabavu metalnog otpada, time da je prema njihovim nalozima u poslovnim knjigama društva izvršeno evidentiranje nevjerodostojnih računa i druge knjigovodstvene dokumentacije kojom je neistinito prikazana isporuka robe od strane više društava čije su odgovorne osobe sastavljale nevjerodostojnu dokumentaciju i izdavale fiktivne račune za navodno isporučeni metalni otpad, koji ta društva nisu nabavila niti isporučila društvu I. okrivljenog. Nakon što je u poslovnim knjigama društva I. okr. neistinito prikazan ulaz metalnog otpada, I. i II. okr. su, u cilju prikrivanja i neistinitog evidentiranja nastalih viškova metalnog otpada kao nove robe u cilju izvlačenja novca iz društva, nalagali plaćanje fiktivnih računa društvima koja su, sukladno dogovoru takve račune ispostavila, iako su znali da se radi o fiktivnim računima te da ta društva nisu isporučila navedeni metalni otpad. Nakon plaćanja izvršenih temeljem fiktivnih računa koje je sačinjavala i knjižila VIII. okr., na račune četiriju društava, III., IV., V., VI. i VII. okr. su osigurali daljnje transfere i izvlačenje novčanih sredstava s računa tih društava. Sukladno njihovim uputama, tako uplaćeni novac su u gotovini podizali IV. okr., te X. okr., XI. okr., XII. i XIII. okrivljeni. Ukupni iznos podignutog novca okrivljenici su podijelili s I. i II. okr. te su na opisani način pribavili nepripadnu imovinsku korist od najmanje 98.000.000,00 kuna dok su neosnovanim umanjenjem osnovice za obračun poreza društvu I. okr. omogućili manje plaćanje obveze poreza na dobit i poreza na dodanu vrijednost u ukupnom iznosu od najmanje 22.000.000,00 kuna. USKOK je sucu istrage Županijskog suda u Zagrebu podnio prijedlog za donošenje rješenja o određivanju privremenih mjera protiv okrivljenika radi osiguranja oduzimanja nezakonito stečene imovinske koristi.