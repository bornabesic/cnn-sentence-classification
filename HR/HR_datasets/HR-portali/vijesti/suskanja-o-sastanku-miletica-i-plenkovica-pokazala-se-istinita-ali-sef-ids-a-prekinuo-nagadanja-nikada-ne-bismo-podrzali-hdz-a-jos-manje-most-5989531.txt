Predsjednik IDS-a i Boris Miletić komentirao je aktulanu političku situaciju na N1 televiziji i vrlo decidirano odbio mogućnost ulaska njegove stranke u Vladu s HDZ-om.   - IDS nema namjeru dati glas Plenkoviću za formiranje vlasti. Mi nikada nismo niti ćemo na bilo kojoj razini koalirati s desnicom. Jasno i glasno, IDS ne koalira s desnicom. Ne bismo podržali desni HDZ niti još "desniji" Most - rekao je Miletić. Na pitanje zašto su dali potpise za opoziv Petrova, Miletić je rekao da su oni naprosto protiv čovjeka koji bi ukinuo Istru kao županiju, čovjeka koji je protiv nacionalnih manjina i kontra antifašističkih vrijednosti.  - Nama je liberalno lijevi centar prihvatljiv za suradnju, mislim da se malo bolje razumijemo s kolegama iz HNS-a, a ne znam zašto nekim partikularnim interesima u SDP-u odgovara da koaliraju s Mostom. Na pitanje kako će nastupiti na izborima, Miletić je podsjetio da je IDS na prošlim izborima išao s regionalnim kolegama iz PGS-a i podsjetio da je njihov credo jednostavan "liberalno-lijevi centar, desno nikako". Miletić je priznao da razgovaraju s ministrima i premijerom Plenkovićem, ali čisto zbog rješavanja lokalnih pitanja.  - Hrvatska je centralizirana zemlja, oko mnogih pitanja morate razgovarati čak i s premijerom. Razgovarao sam i s bivšim premijerima pa tako i s Plenkovićem. Ali ponavljam, mi ne koaliramo s desnicom i nećemo s HDZ-om - rekao je Miletić.