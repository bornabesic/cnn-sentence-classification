Dogovor između Izraelaca i Palestinaca bio bi početak mira na Bliskom istoku, rekao je danas američki predsjednik Donald Trump nakon razgovora s palestinskim predsjednikom Mahmudom Abasom u Betlehemu na Zapadnoj obali. "Ako Izrael i Palestinci mogu stvoriti mir, bit će to početak procesa mira na Bliskom istoku i to bi bilo čudesno postignuće", rekao je Trump. "(Mahmud Abas) uvjerio me da je spreman pomoći u postizanju toga cilja", rekao je Trump na konferenciji za novinare s palestinskim predsjednikom. Trump je naglasio da mu je "isto obećao" i izraelski premijer Benjamin Netanyahu. Trump i Abas nisu međutim najavili nikakve konkretne mjere kojima bi se postiglo rješenje sukoba na Bliskom istoku. Dvojica čelnika također su osudila teroristički napad u Manchesteru. Trump je one koji stoje iza napada nazvao "zlim gubitnicima". "Ne želim ih nazvati čudovištima, jer bi im se taj izraz dopao", kazao je Trump te dodao da je mnogo "mladih, divnih" ljudi izgubilo živote u eksploziji u Manchesterskoj Areni u ponedjeljak navečer. Abas, koji je rekao da mu Trumpova nastojanja bude nadu, naglasio je da palestinski sukob s Izraelom nije religijske naravi. "Naš su temeljni problem okupacija i izgradnja naselja i to što Izrael ne priznaje državu Palestinu", istaknuo je Abas. U Betlehemu se nalazi bazilika Rođenja Isusova, koja je prema vjerovanju kršćana izgrađena na mjestu gdje je Isus Krist rođen. Abas je također pozvao izraelsku vladu da ispuni zahtjeve palestinskih zatvorenika koji štrajkaju glađu u izraelskim zatvorima. Prosvjednici su se okupili u Betlehemu na trgu Manger za vrijeme Trumpova posjeta u znak potpore zatvorenicima i njihove obitelji napisale su pismo Trumpu moleći ga da intervenira. Abas je posjetio Trumpa u Washingtonu ranije ovog mjeseca i obojica su prisustvovala summitu u saudijskome glavnom gradu Rijadu, gdje je Trump  počeo svoj prvi inozemni put kao američki predsjednik. Budući da je Trump ponovno zauzeo tvrdo stajalište prema Iranu u ponedjeljak ohrabrujući izraelske vođe da ujedine sa svojim arapskim susjedima protiv zajedničkog neprijatelja, Teheran nije bio spomenut u njegovu govoru u Betlehemu. "Tako ste jezgrovito primijetili da zajedničke opasnosti pretvaraju neprijatelje u partnere", rekao je izraelski premijer Benjamin Netanyahu u ponedjeljak te dodao da arapski vođe koji su se s Trumpom sastali u Saudijskoj Arabiji mogu pomoći u stvaranju uvjeta mira na Bliskom istoku. Predviđeno je da Trump posjeti memorijalni centar za žrtve holokausta Yad Vashem u Jeruzalemu gdje će položiti vijenac prije no što posjeti Izraelski muzej gdje će održati govor. Kasnije tijekom dana nastavlja put u Rim.