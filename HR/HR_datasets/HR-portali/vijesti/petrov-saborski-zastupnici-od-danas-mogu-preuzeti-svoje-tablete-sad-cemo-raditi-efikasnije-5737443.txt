Predsjednik Hrvatskog sabora Božo Petrov izjavio je u srijedu kako od danas zastupnici mogu preuzeti svoje tablete koji će se za sada moći koristiti samo unutar Sabora. "Namjera mi je učiniti rad Hrvatskog sabora efikasnijim i bržim što se tiče protoka informacija i smanjiti administraciju. Hrvatski sabor i državna uprava moraju ići u korak s novim tehnologijama i koristiti tehnološka pomagala koja će omogućiti kvalitetniji rad", izjavio je Petrov novinarima u Saboru. Radi se, pojasnio je, o potpuno domaćem proizvodu i domaćim tvrtkama pa vjeruje kako se time podupire otvaranje novog puta u razvoju digitalnog društva u Hrvatskoj. "Želja nam je da se prijenosni alati kao što je tablet koriste za rad. To nije dječja igra ili za zabavu negdje u kući, ovo treba služiti za rad i zbog toga smo limitirali mogućnost korištenja, odnosno spajanja na internet izvan Hrvatskog sabora, a oni tablet mogu koristiti i raditi na njemu nakon što downloadiraju sve potrebne dokumente bilo gdje", rekao je Petrov. Na pitanje hoće li svi zastupnici znati koristiti tablete predsjednik Sabora je odgovorio kako vjeruje da su svi upoznati na koji način funkcioniraju tableti pa tu neće biti potrebna prevelika edukacija. "Naravno da Sabor ima svoju informatičku službu i vrlo rado ćemo izići u susret svima na bilo koji način", rekao je. Petrov je pojasnio i koliko se uštedilo kupovinom tableta. "Za software i same uređaje ukupno smo potrošili ispod 200.000 kuna. Prošle je godine samo na prijenosna računala potrošeno više od toga, a za ovu godinu je planirano i više. Uštedjeli smo do sada bar 400.000 kuna, uštedit ćemo i na kopiranjima dokumenata, a najbitnije je da ćemo ubrzati rad saborskih zastupnika i njihove pripreme", rekao je. Osvrnuo se i na "aferu dnevnice", na pitanje je li DORH proveo cjelovitu istragu uzvratio je kako istraga još traje, o tome nema informacija i nije uključen u detalje. Što se tiče dva njegova putovanja, Petrov kaže da su mu dnevnice predane u kuvertama. "Kad sam vidio kako to funkcionira tražio sam sa svojom stručnom službom da se taj dio promijeni i da se napravi revizija putnih naloga. To je bio prvi slučaj od kada sam prošao Vladu i došao u Sabor da sam imao mogućnosti vidjeti kako sustav funkcionira, tako da ćemo sad ići u reviziju toga i unaprijediti taj sustav", rekao je Petrov.