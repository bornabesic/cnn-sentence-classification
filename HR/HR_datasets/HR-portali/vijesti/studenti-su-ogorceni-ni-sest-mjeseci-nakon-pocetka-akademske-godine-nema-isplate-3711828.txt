Ni šest mjeseci nakon početka akademske godine studenti slabijeg imovinskog statusa nisu dobili prvu ratu državne stipendije koja bi im trebala olakšati financiranje studija. Stoga su odlučili dignuti glas i putem medija upozoriti javnost na taj problem. Svake godine sve kasnije Ministarstvo znanosti i obrazovanja, kažu, tek je 18. siječnja raspisalo javni natječaj za dodjeljivanje minimalno 5000 državnih stipendija redovitim studentima visokih učilišta u RH, studentima s invaliditetom i studentima bez odgovarajuće roditeljske skrbi poslijediplomskih sveučilišnih studija za 2016., što je najkasnije dosad. Zato su i prvi privremeni rezultati kasnili, tj. objavljeni su tek 8. travnja. Prijavilo se više od 11.500 studenata, a ukupno su pristigla 552 prigovora koje MZOS još nije riješio. Studentica trgovinskog poslovanja u Splitu, Matea Brajković, kaže da stipendije svake godine dolaze sve kasnije, ali da su ovaj put pretjerali. - Sustav financiranja nema smisla jer bi nam stipendija u iznosu od 1200 kuna trebala pokrivati mjesečne troškove, a uvijek dolazi prekasno pa se moramo zadužiti i preko ljeta vraćati dugove. Ove godine natječaj je objavljen s gotovo dva mjeseca zakašnjenja, a sada je već prošlo mjesec dana od objave rezultata. Ugovori još nisu stigli do naših fakulteta i pomalo gubim nadu da ćemo prvu isplatu vidjeti prije lipnja - nezadovoljna je Matea. S njom se slažu i kolegice sa Sveučilišta u Zagrebu, Zvjezdana Klenović i Matea Keškić. - Usprkos elektroničkim prijavama, koje bi navodno trebale ubrzati rezultate, nikad prije nisam ovoliko čekala na prvu isplatu. Prošle godine sam prvu ratu dobila 2. travnja, iako sam čula da Ministarstvo tvrdi da ovogodišnja prva isplata neće biti kasnije od prošlogodišnje - kaže Matea, studentica treće godine novinarstva na Fakultetu političkih znanosti.  Napominje da joj stipendija ne treba preko ljeta, kad može pronaći sezonski posao, nego tijekom akademske godine da bi mogla platiti smještaj u domu i troškove života. Konačne rang-liste U MZOS-u kažu da će konačne rang-liste biti objavljene na internetskoj stranici početkom sljedećeg tjedna, nakon čega slijedi potpisivanje i vraćanje ugovora u Ministarstvo. Naveli su četiri razloga za kašnjenje. - Natječaj je u startu kasnije raspisan zbog postupka izmjena i dopuna prijedloga Pravilnika o uvjetima i načinu ostvarivanja prava na državnu stipendiju te procedure javne rasprave i objave Pravilnika u Narodnim novinama. Uz to, nismo imali informaciju o ukupno predviđenim sredstvima za 2016. jer proračun nije bio izglasan, a morali smo i produljiti rok za dostavu podataka studentima izvan RH do 31. ožujka. Isplate još nisu krenule jer su nakon objave pristigli brojni prigovori - tvrde iz MZOS-a. Uz ispriku, zaključuju da isplata neće znatnije kasniti u odnosu na prošlu godinu, kad je, po njihovoj evidenciji, prva rata bila isplaćena 13. svibnja. - Prva isplata je bila 2. travnja, a ne sredinom svibnja kako sad tvrde, i to je bilo prekasno, a ovo sada je nedopustivo. Zemlja znanja još je jednom pokazala koliko joj je stalo do studenata - s gorčinom u glasu zaključuje Zvjezdana, studentica pete godine povijesti na Hrvatskim studijima.