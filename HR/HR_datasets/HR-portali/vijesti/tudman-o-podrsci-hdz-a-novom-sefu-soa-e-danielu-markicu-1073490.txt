Potpredsjednik saborskog odbora za unutarnju politiku i nacionalnu sigurnost Miroslav Tuđman, za razliku od predsjednika tog tijela Ranka Ostojića, ne misli kako je pokretanje postupka imenovanja novog ravnatelja SOA-e nužno vezati uz razrješenje Dragana Lozančića, ali smatra kako bi podrška novom ravnatelju trebala ovisiti o tome hoće li provoditi HDZ-ov program. Na pitanje kako će se HDZ postaviti prema prijedlogu da se novim ravnateljem imenuje Daniel Markić odgovorio je kako ne zna stav stranke, ali kako osobno smatra da bi to trebalo ovisiti o tome je li Markić s predsjednicom Kolindom Grabar Kitarović i premijerom Tihomirom Oreškovićem dogovorio provođenje HDZ-ova programa Domovinske sigurnosti. Program novog šefa SOA-e - Ne mogu govoriti o stavu HDZ-a, a osobno mislim kako je logika ta da se razmotri koncept i program po kojemu će raditi novi ravnatelj SOA-e. HDZ je izišao sa svojim programom domovinske sigurnosti i sada je pitanje podržavaju li predsjednica i predsjednik Vlade taj program i jesu li se s Markićem dogovorili o tom konceptu - kazao je Tuđman u ponedjeljak u telefonskoj izjavi za Hinu. Premijer i predsjednica su prije više od tjedan dana objavili da za novog ravnatelja SOA-e predlažu Markića, a od nadležnog saborskog odbora zatražili su da, sukladno Zakonu o sigurnosno-obavještajnom sustavu, dade prethodno mišljenje o njegovu imenovanju. Ostojić je, međutim, uzvratio pismom u kojem od predlagatelja traži da objasne prijedlog imenovanja, "s obzirom da nisu donijeli rješenje o razrješenju temeljem članka 66. stavka 4 Zakona niti je Lozančić dao ostavku". Hini je kazao kako do sada nije dobio odgovor, a na pitanje je li moguće da će sjednicu sazvati prije nego što se predsjednica i premijer očituju, odgovorio je kako "zasad nema osnove za tu točku dnevnog reda". Tuđman, pak, kaže kako osobno nije vidio ni prijedlog za davanje prethodnog mišljenja o Markićevu imenovanju ni Ostojićevo pismo pa ga ne može niti komentirati. "No, teoretski, ako je potpis dalo oboje predsjednika, očito su se suglasili i taj je postupak u redu i nije u suprotnosti s propisima. Inače bismo imali vakuum od pet, sedam ili 50 dana u kojima bi SOA bila bez ravnatelja. Problem bi postojao da nisu potpisale obje strane koje po Ustavu odlučuju o tome", tumači Tuđman. >>S 19 godina napustio je Pariz i studij na Sorboni te ušao u Gotovinine Zelene beretke >>Lozančiću častan otpust, sprečavat će pranje novca 