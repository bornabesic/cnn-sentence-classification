Foto: Sanjin Strukić, Miranda Cikotic/PIXSELL AKO Ministarstvo mora, prometa i infrastrukture ne zabrani rad Ubera, taksisti iz Radio taksija započet će prosvjed. Ako ni mirnim prosvjedom ne ostvare zacrtano, tvrde da će blokirati Zagreb. >> Taksisti prijete blokadom, poduzetnik ih oprao: "Ne krivite sebe, visoke cijene i prljave taksije..."  "Pripremamo prosvjed i on će biti opcija svih legalnih taksista u Hrvatskoj jer nam Uber krade kruh. Njih treba uokviriti u neki zakon jer način kako rade je nelegalan. Oni ne bi smjeli postojati. Ovaj posao radim 40 godina. Uvijek sam ispunjavao sve zakonske propise, a Uber to ne radi.  Naši dečki sve vide što se događa pa su tako vidjeli 80-godišnjaka koji vozi golf dvojku i radi  za Uber.   Koliko znam, HT je Uberu prodao preko 2000 mini fiskalnih blagajni. Znači da ih toliko radi za Uber ili pak računaju da će ih toliko raditi", rekao je za Index Jozo Kovačević, predsjednik Udruženja Radio taksi Zagreb. "Zbog Ubera nam se prepolovio promet"  Ističe kako im je zbog Ubera promet već pao za 50 posto. Zbog toga su se taksisti, kaže, već digli na noge jer su "prepoznali opasnost".  Posebno mu smeta to što je javnost na strani Ubera koji, kaže on, radi nelegalno.  "Evo primjerice, čovjek koji radi u Gradskoj skupštini rekao mi je 'Ja sam se vozio Uberom i super su'. Pa ja na mogu vjerovati. Ljude koje ja hranim govore mi takve stvari", ljut je Kovačević.  Taksisti će najprije organizirati mirni prosvjed pred Ministarstvom mora, prometa i infrastrukture, ali ako im to ne urodi plodom, tad će krenuti u potpunu blokadu Zagreba. "Blokirat ćemo Zračnu luku i cijeli Zagreb, to nam je jedna od opcija. Tako su se za svoja prava izborili radnici u drugim zemljama.  Nadamo se da u našoj državi ipak ima razuma i da će on prevladati te neće doći do blokade", rekao je Kovačević. Nije htio točno reći kad bi mogli organizirati prosvjed i dodao da sve ovisi o Ministarstvu. Cammeo neće prosvjedovati  Kontaktirali smo i ljude iz taksi-službe Cammeo, ali oni tvrde da neće prosvjedovati niti blokirati promet.  "Početkom ove godine pri Ministarstvu prometa osnovana je radna skupina koja radi upravo na pitanjima izmjene i dopune zakona koji uređuje autotaksi djelatnost te druge oblike prijevoza putnika.   S obzirom na to da u ovom trenutku postoji pozitivno ozračje da će se unutar navedenih izmjena riješiti i pitanja određenih oblika nezakonitog poslovanja u ovoj djelatnosti, taksisti Cammeo Grupe neće se pridružiti najavljenom prosvjedu", kažu nam u Cammeu.  Ističu kako shvaćaju zabrinutost kolega, ali tvrde i da žele dati šansu dijalogu s institucijama.  U Cammeu vjeruju da će Ministarstvo prometa naći rješenje i za ovu situaciju u kojoj, kažu, svi tržišni sudionici nisu ravnopravni pred zakonom.   Podsjećaju kako je Cammeo Grupa lani pokrenula inicijativu za liberalizaciju autotaksi usluga kojom žele smanjiti administrativne barijere koje koče razvoj ove djelatnosti.   "Osim što bi građanima bio dostupniji kvalitetan i siguran autotaksi prijevoz, promjenama koje predlažemo otvorilo bi se i 5000 novih radnih mjesta, od kojih gotovo 1500 unutar Cammeo Grupe", kažu u Cammeu. Uber: Ovakav pritisak predstavlja relikt nekih prošlih vremena  Za komentar smo tražili i Uber gdje su nam rekli da je "ovakav pritisak u današnje vrijeme neprihvatljiv i predstavlja relikt nekih prošlih vremena".   "Blokiranje grada predstavlja opasnost za građane i infrastrukturu grada. Blokiranjem najviše trpe građani, ali se takvim nepromišljenim odlukama šteti i poslovanju grada, gospodarstvu, ograničava se pristup školama i ostalim javnim servisima.   Ovakav pritisak je u današnje vrijeme neprihvatljiv i predstavlja relikt nekih prošlih vremena, te nije primjer moderne europske države", ističu u Uberu.  Smatraju da se problemi mogu rješavati na drugačiji način.  Dodaju kako više od 60.000 ljudi koristi Uber u Hrvatskoj zato što je, kažu,  pouzdan, siguran i lako dostupan.   "Uber pruža neusporedivu razinu transparentnosti cijena, koja jača sljedivost i odgovornost u sektoru koji je tradicionalno bio oslonjen na gotovinsko plaćanje. U konstruktivnom smo dijalogu s predstavnicima vlasti te podupiremo donošenje nove regulative koja štiti pravo potrošača na izbor i promiče tržišno natjecanje", stoji u odgovoru Ubera za Index.