Nakon slučaja s piletinom, sada je salmonela pronađena u ćevapčićima s teletinom, javlja Ministarstvo poljoprivrede. Uzorak je uzet u maloprodajnom objektu Konzum d.d. u Rijeci u Osječkoj ulici, analiza je dovršena 16.11.2016. godine, a ćevapčići su proizvedeni 10.11. u količini od 32,5 kilograma. – Tijekom provedbe monitoringa hrane životinjskog podrijetla (Nacionalni plan uzorkovanja hrane životinjskog podrijetla) koji provodi Ministarstvo poljoprivrede, u uzorku mesnog pripravka – ĆEVAPČIĆI S TELETINOM, rok upotrebljivosti do 12. 11. 2016., serijski broj: 12. 11. 2016.  mikrobiološkom analizom utvrđena je prisutnost Salmonella spp. Uzorak je uzet 10. 11. 2016. u maloprodajnom objektu Konzum d.d. Rijeka,  Osječka 71, Rijeka,  koji je registriran pod evidencijskim brojem R-6720  pri Upravi za veterinarstvo i sigurnost hrane za obavljanje djelatnosti prodaje i rasijecanja mesa, mljevenje mesa na zahtjev kupca i proizvodnju mesnih pripravaka. Analiza je dovršena dana 16. 11. 2016. u Hrvatskom veterinarskom institutu – Veterinarski zavod Rijeka, kada pripravci proizvedeni u navedenom objektu više nisu nalazili u prodaji zbog isteka roka valjanosti. Ćevapčići su proizvedeni dana 10. 11. 2016. u količini od  ukupno 32,5 kg. Upravo je u tijeku inspekcijski nadzor u objektu radi utvrđivanja sljedivosti proizvoda kao i postupaka samokontrola objekta. Nakon potvrđene prisutnosti Salmonella spp. u navedenom pripravku, obavit će se i serotipizacija (utvrđivanje o kojoj se vrsti salmonelle radi) u Hrvatskom veterinarskom institutu Zagreb, kako bismo imali više podataka o situaciji na terenu – stoji u priopćenju Ministarstva poljoprivrede. Iz Odnosa s javnošću Konzuma odmah je stiglo priopćenje u kojem pozivaju kupce da vrate proizvod, ako ga još uvijek imaju.  Priopćenje Konzuma prenosimo u cijelosti:  "Danas, odmah po dobivanju informacije o rezultatima službenog uzorkovanja proizvoda mesni pripravak Ćevapčići, roka upotrebe do 12.11.2016., vlastite proizvodnje, uzetog u objektu pod veterinarskim kontrolnim brojem 6720 u prodavaonici Osječka 71 u Rijeci, provedenog 10.11. 2016., obavještavamo javnost da je u jednom uzetom uzorku nađena Salmonella spp. Ispričavamo se svim našim kupcima i molimo ih da nam radi mjera predostrožnosti vrate proizvod ako ga još posjeduju u bilo kojem obliku, bez obzira na istek roka. Nismo zaprimili informacije od potrošača da je bilo tko imao ikakvih problema nakon konzumacije proizvoda kupljenih na spomenutom odjelu. Obavještavamo vas kako su istog trenutka poduzete i sve dodatne mjere u cijeloj maloprodajnoj mreži kako bi se potvrdilo da je riječ o izoliranom slučaju", stoji u priopćenju Konzuma.  >> Tolušić smijenio čelnika Uprave za sigurnost hrane zbog salmonele u piletini >> Evo što kažu iz Pivca i Lidla o piletini zaraženoj salmonelom 