Dva vrlo značajna dokaza provedena su u ponedjeljak na zagrebačkom Županijskom sudu u nastavku suđenja bivšem šefu Službe organiziranog kriminaliteta PU zagrebačke Željku Dolačkom, optuženom da je, lažirajući u travnju prošle godine provalu u sef u svom uredu u policijskoj zgradi u Heinzelovoj ulici, ukrao dva kilograma zaplijenjenog zlata, oko 640.000 kuna i gotovo 290.000 eura. U sudnici su, naime, pregledavane snimke videonadzora iz Bauhausa u Buzinu na kojima je vidljivo da Dolački 26. ožujka, osam dana prije navodne provale, kupuje pilu za metal i rezervne pilice. Upravo takvom pilom, Bauhausove robne marke Wisent, tvrdi USKOK, piljeni su pantovi na vratima sefa. Na snimkama je vidljivo da Dolački spomenutog dana u 11.31 sat ulazi u Bauhaus, u 11.48 s pilom u ruci ide prema blagajni, u 11.50 plaća na blagajni te u 11.51 izlazi iz trgovine s vrećicom u ruci. Dok su sudionici postupka razgovarali o tome što se na kojoj od snimki s pojedinih kamera iz Bauhausa vidi, a što ne, optuženi Dolački rekao je kako tu zapravo nema ništa sporno jer on niti ne spori da je kupio pilu. - Pa, rekli ste da niste kupili pilu - primijetila je predsjednica sudskog vijeća, sutkinja Maja Štampar Stipić. - Ne, nisam to rekao - uzvratio je Dolački. - Rekli ste da ste kupili lampu i škare za živicu... - nastavila je sutkinja. - Da, i to sam kupio, ali tjedan dana kasnije - konstatirao je Dolački, ponovivši da nikada nije negirao da je ranije kupio i pilu. Ova tvrdnja optuženika iznenadila je i zastupnika optužbe Slobodana Šašića koji je samo kratko komentirao da nije tako shvatio njegovu obranu iznesenu na početku istrage. - Nije sporno da sam to kupio, ali to još nije, koliko znam, kazneno djelo. Molim da se konstatira kako se na snimci vidi da sam kupio i sprej za auto... I da se vidi da nisam kupio pajser - dodao je optuženi policajac. Drugi provedeni dokaz, na čijoj je potpunoj prezentaciji u sudnici inzistirala obrana, bilo je izvješće o pregledavanju snimki videonadzora policijske zgrade u Heinzelovoj za noć prije otkrivanja navodne provale. Naime, prema optužbi, Dolački je upravo u noći s 3. na 4. travnja prošle godine, odnosno u nedjelju 3. travnja između 20.30 i 22.35 sati, inscenirao provalu u svoj ured i sef. Pročitano izvješće zapravo je poražavajuće za samu policiju. S jedne strane pokazuje kako je "kvaliteta" sustava videonadzora ključne policijske zgrade u Zagrebu toliko loša da se nije moglo identificirati desetke osoba koje su kritične noći, izvan uredovnog vremena za građane, ulazile i izlazile iz zgrade. Tako su kamere, pored nekolicine identificiranih policajaca i niza osoba u policijskim uniformama, zabilježile puno ulazaka i izlazaka "civila" čiji identitet nije utvrđen, pa tako i poslije ponoći na glavnom ulazu, ali isto tako i nekoliko neidentificiranih osoba na sjevernom požarnom stubištu. S druge strane, policija se očito nije previše potrudila do kraja identificirati ni one osobe koje je vjerojatno mogla, pa se u izvješću spominje ulazak NN ženske osobe "koja se upisala", a barata se i "opisnom" identifikacijom pojedinih osoba, poput čistačica, konobara Ilije, Zvonimira iz kuhinje i slično.