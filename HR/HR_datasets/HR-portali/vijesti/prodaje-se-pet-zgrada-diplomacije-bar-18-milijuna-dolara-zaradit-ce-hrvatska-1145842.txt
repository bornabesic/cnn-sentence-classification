Najmanje 127 milijuna kuna (18 milijuna dolara) zaradit će Hrvatska od prodaje zgrada veleposlanstava i rezidencija u New Yorku, Tokiju, Bonnu i Bernu koje je nekad koristila diplomacija bivše Jugoslavije, a sad većinu njih koristi Srbija. Napokon je napravljena neovisna procjena tržišne vrijednosti koja za svih pet objekata iznosi najmanje 538,500.000 kuna, odnosno 76,974.013 dolara, od čega Hrvatskoj po sukcesijskom ključu pripada 23,5 posto. Najatraktivniji objekt, sad već derutni stan na Park aveniji u New Yorku, procijenjen je na 15 milijuna dolara, dok je najvišu vrijednost s 40 milijuna dolara postiglo stalno predstavništvo pri UN-u, također u New Yorku. Preveliki za podjelu Riječ je o objektima koji su proglašeni prevelikima da ih podijele državama sljednicama te je odlučeno da se prodaju te da se novac podijeli državama sljednicama. Dio je to sukcesije bivše države koja se još razvlači, dobrim dijelom i zbog blokade Srbije koja je tražila da joj se nadoknade ulaganja u one objekte kojima se još koristi, no postupak bi sada napokon trebao biti priveden kraju pa je i Vlada na prošloj sjednici donijela odluku kojom se Ministarstvo vanjskih poslova zadužuje za početak prodaje diplomatske i konzularne imovine. Objekti su na atraktivnim lokacijama, no donedavno se nije znalo koliko zapravo vrijede jer se baratalo starim procjenama i tadašnja je vrijednost svih pet objekata iznosila 42,7 milijuna dolara. No sada je pribavljena neovisna procjena tržišne vrijednosti pet nekretnina i temeljem njih je Zajednički odbor za sukcesiju diplomatske i konzularne imovine bivše SFRJ utvrdio početne cijene tih nekretnina, kažu u Minsitarstvu vanjskih poslova. – Ugovor o zajedničkoj prodaji nekretnina zaključit će se s jednim posrednikom pa će one biti oglašene za prodaju odjednom. Ima naznaka da će za sve te nekretnine postojati interes na tržištu i da će se lako postići cijena iznad početne. Zajednički odbor će, temeljem izvješća posrednika i nakon provedbe unutarnje procedure u svakoj od država sljednica, odlučiti hoće li prihvatiti pristigle ponude i s ponuditeljima zaključiti kupoprodajne ugovore – objašnjavaju postupak u MVEP-u. Umjetnine iz tih objekata podijelit će se po kriteriju nacionalnosti autora. Na tržištu godinama Neke od nekretnina su na tržištu godinama, primjerice stan na prestižnoj Park aveniji u New Yorku, koji su često nazivali Titov stan jer se vjerovalo da ga je kupio Josip Broz Tito. Za njega je bio zainteresiran, pisalo se, i glumac Jack Nicholson. Površine je 216 četvornih metara i prostire se na dvije etaže, ima 14 prostorija, no zapušten je i u lošem stanju budući da zjapi prazan otkako je iz njega otišao Darko Šilović, posljednji veleposlanik koji je u UN-u predstavljao Jugoslaviju. Dao je ostavku 1992., no u početku nije želio napustiti stan kako u njega ne bi ušao netko iz Srbije. Kako su nam rekli u jednoj njujorškoj agenciji za nekretnine, realna cijena za prodaju u ovakvom stanju je između 15 i 20 milijuna dolara, a renoviran bi mogao postići i dvostruko višu cijenu. Napušteno je i veleposlanstvo u Bonnu, površine 1750 četvornih metara, jedno od niza diplomatskih predstavništava koja su prazna otkako su se diplomati preselili u Berlin. Ostale objekte – misije bivše Jugoslavije pri UN-u u New Yorku te u Bernu i Tokiju – sada koristi Srbija te se iz njih mora iseliti.      