 HDZ-ovac Gordan Jandroković izabran je jučer sa 76 glasova za i 13 protiv za novog predsjednika Hrvatskog sabora, dok dio oporbe (SDP, HSS i Most) nije želio sudjelovati u glasovanju. Time je premijer Andrej Plenković praktički dobio mir do poslije lokalnih izbora kada može, ako postigne potrebne dogovore s nekima od parlamentarnih stranaka ili nezavisnih zastupnika, Saboru predlaganjem novih ministara dokazati da njegova Vlada nije ugrožena te da Hrvatska neće ići na nove prijevremene izbore. Tradicionalno, i jučerašnji je dan prošao u prebrojavanju postoji li nakon prekida suradnje između HDZ-a i Mosta većina, a započeo je raspravama tko smije voditi sjednice nakon što je dosadašnji predsjednik Sabora i čelnik Mosta Božo Petrov u četvrtak podnio ostavku na svoju dužnost. Iako je dan počeo pokušajem dogovora parlamentarnih stranaka, odnosno članova Odbora za Ustav, o tome koji od potpredsjednika Sabora smije voditi sjednice do izbora novog predsjednika te s kojim ovlastima, HDZ je u jednom trenutku ipak pokazao da je skupio 76 potpisa koji će dokazati da imaju većinu. Osim HDZ-ovaca i njihovih već dosad poznatih partnera, imenovanje Jandrokovića podržali su i nezavisni zastupnici Željko Glasnović, Željko Lacković, Marin Škibola, Tomislav Saucha te Ivica Mišić iz Promijenimo Hrvatsku. Oporba je odmah tražila odgovor čine li ti isti zastupnici i novu Vladinu većinu, odnosno podržavaju li Vladu, a neki su odmah poručili kako to nije tako. Mir do kraja lokalnih izbora Međutim, i uz ta opravdanja HDZ je jučer dobio svog predsjednika Sabora i mir do nakon lokalnih izbora, kada će opuštenije još jednom moći pristupiti prikupljanju šire potpore za stabilan rad Vlade. Predsjednik Kluba zastupnika Branko Bačić jučer je rekao kako očekuje da će premijer to uspjeti za mjesec dana, kada se zastupnici ponovno vrate u saborske klupe nakon što je jučer zaključena sjednica. – Već traju konzultacije premijera Plenkovića s potencijalnim kandidatima za ministre. Rok od mjesec dana nije predugačak – najavio je Branko Bačić. I Gordan Jandroković jučer je u svom govoru, nakon što je potvrđen za predsjednika Sabora, naglasio kako očekuje da premijer nove ministre predloži odmah na sljedećoj sjednici. Jandrokovićevu imenovanju prethodila je burna rasprava puna međusobnih optužbi i prozivanja za trgovinu mandatima. Neki pritom nisu birali riječi. Prozivanje s govornice – Dobili smo popis 76 imena. 72 imena koja su i prije bila dio većine plus četiri imena koja nisu bila dio većine. Gospodine Mišiću, jeste li dio većine koja podržava Vladu ili samo tehnički? Gospodine Škibola, jeste li dio većine koja podržava Vladu ili samo tehnički? Gospodine Saucha, jeste li dio većine koja podržava Vladu ili samo tehnički? Gospodine Glasnoviću, jeste li dio većine koja podržava Vladu ili samo tehnički? Možete mi odgovoriti. Je li vas možda sram? – vikao je SDP-ov Arsen Bauk sa saborske govornice, dok su prozivani zastupnici uglavnom negodovali što ih se proziva. Tako je, primjerice, Glasnović kazao kako njegov potpis za Jandrokovića nije i potpis za HDZ-ovu Vladu, a istu je poruku poslao i Škibola. – Oni koji su vas vodili u Remetinec sad vam pružaju ruku. Ispali ste korisna budala – prozivao je i Ivan Pernar iz Živog zida Tomislava Sauchu. Nakon burne rasprave, koju je trebalo i prekidati da ne bi došlo do incidenata, jer je u jednom trenutku SDP-ovac Gordan Maras tražio zaštitu od Željka Glasnovića tvrdeći da mu prijete, Jandroković je dan, ali i saborske rasprave za ovaj mjesec zaključio pomirljivim tonom. – Nakon današnje rasprave nije lako, ali želim zahvaliti na povjerenju svima, onima koji su bili za, protiv i onima koji su napustili sabornicu. Ovo mi je velika čast i odgovornost, posebno u trenucima koji traže ozbiljnost. Stvoreni su uvjeti za kontinuitet rada. Sada je ključna politička stabilnost i snaženje institucija pa pozivam sve da se na tome okupimo – zaključio je novi predsjednik Hrvatskog sabora Gordan Jandroković.      HNS je posljednjeg dana zasjedanja Sabora prije lokalnih izbora počeo prikupljati potpise za glasovanje o povjerenju premijeru Andreju Plenkoviću i Vladi, no neizvjesno je hoće li ta inicijativa doista doći u saborsku proceduru. Pitanje povjerenja Vladi po saborskom poslovniku može pokrenuti najmanje jedna petina zastupnika. HNS s HSU ima ukupno 10 zastupnika i oni su jedini koji su zasad potpisali inicijativu. Na potpise zastupnika Mosta HNS ne može računati. To je jasno dao do znanja mostovac Božo Petrov, koji ne vjeruje u iskrene namjere HNS-a. – Sve ste pokazali time što jučer niste htjeli raspustiti Sabor, nego danas pravite smokvin list – poručio je Petrov HNS-ovcima. U SDP-u pak kažu kako o HNS-ovoj inicijativi još nisu odlučivali. Odluče li je na kraju potpisati, to neće puno značiti za omjer snaga u Saboru jer će se većina ionako testirati na glasovanju o novim ministrima, na prvoj saborskoj sjednici nakon lokalnih izbora. 