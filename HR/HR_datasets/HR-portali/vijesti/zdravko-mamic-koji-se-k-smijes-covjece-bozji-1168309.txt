Zdravko Mamić ljutito je odjurio sa Županijskog suda u Osijeku prije nego što je rasprava u ponedjeljak ujutro i počela. Naime, sudac Darko Krušlin, tužitelj Sven Mišković i Mamićeva odvjetnica Jadranka Sloković neformalno su razgovarali pred sudnicom o politici, odvikavanju od pušenja i drugome nevezanome za suđenje, kada je Zdravko Mamić odjednom prišao i verbalno se okomio na Miškovića. – Šta se ti smiješ, šta se smiješ? Samo silu provodiš!–- obratio mu se Mamić. – Ne možete tako razgovarati – upozorio ga je sudac Krušlin. – Ne date mi u sudnici, ne date mi tu, nemam nikakvo procesno pravo! Ja vam ne ulazim u sudnicu, tako da znate! Sad ćemo se razgovarati preko novina – odvratio je Mamić. – Zdravko... - smirivala je Jadranka Sloković, doslovce fizički stajući između svih njih i Mamića. – Šta Zdravko, Šta Zdravko? Koji k.... se smiješ tamo, čovječe božji? – nastavio je Mamić u svom stilu i odjurio van. Na raspravi je, tako, sjedio samo poreznik Milan Pernar jer, osim Zdravka Mamića, ponovno nije bilo ni Zorana Mamića ni Damira Vrbanovića. Rasprava je vođena u njihovoj odsutnosti. Nastavljeno je, inače, ispitivanje poreznika. Viša inspektorica Ana Štimac provodila je porezni nadzor Dinama u kolovozu 2008. – Postojala su potraživanja temeljem pozajmica koje se nisu vraćale, a koje su bile osnovica za obračun PDV-a. Tražila sam od kluba ugovore o tome kome su dane pozajmice i u kojem iznosu. Dok sam čekala dokumentaciju, nazvao me Zdravko Mamić i rekao neka više ne dolazim, da mi je zabranjen pristup, da sam prejudicirala određene stvari i svoje ovlasti, da ometam rad djelatnika u klubu. U sobi su sa mnom bile i kolege, zgrozile su nas te prijetnje. Dvadesetak godina radim porezne nadzore, nikada nisam doživjela takvo nešto – prisjetila se svjedokinja Štimac. Zdravko Mamić je, nastavila je, pismeno zatražio od Porezne uprave da se nju kao inspektoricu makne iz nadzora. – Odgovorila sam na taj podnesak da sam radila sve po zakonu. Nastavila sam porezni nadzor, ali ne u prostorijama kluba, zbog prijetnje gospodina Mamića. Ako se obveznik protivi nadzoru, njega se, zakonski, može obaviti i u prostorijama Porezne uprave – objasnila je. Najveći iznos pozajmica dan je, kazala je, Zoranu Mamiću, i to više od 24 milijuna kuna od 2007. do 2009. godine. – Dio pozajmica dolazio mu je na žiroračun, što se vidjelo iz bankovnih izvadaka, a dio je uplaćivan i na tekući račun. Jedan dio je dobio za službeni put, ali sve se tretiralo ugovorima o pozajmicama – navela je ona. Te su pozajmice, vidjelo se, i podizane s računa Zorana Mamića. – Sporno je bilo što, u prvo vrijeme, nisam odmah imala pristup ugovorima o tim pozajmicama, a drugo, pozajmice su kratkoročne, do godinu dana, davane su, nadalje, od strane udruge, i od njih se ništa nije vraćalo do trenutka nadzora. Dakle, 2007., 2008., 2009. pozajmice se nisu vraćale. Prolongirale su se stalno aneksima ugovora. Postojale su zadužnice potpisane kod javnog bilježnika – izjavila je inspektorica Štimac. Bilo je, rekla je, "dosta pozajmica, većinom zaposlenicima, eventualno nogometašima", a u ugovorima nije bila navedena svrha njihova davanja. Pozajmice su tako davane i Dini Drpiću i Vlatki Peras. Mamićeve su pozajmice, navela je, vraćene 2011,, i to tri milijuna kuna s jednog žiroračuna 3. srpnja te oko 21 milijun kuna dan kasnije. Te vraćene obveze nisu tretirane kao drugi dohodak. – Prije nego što su pozajmice vraćene, bilo je sastanaka u Poreznoj upravi o tome kako će se tretirati te pozajmice. Zaključeno je da se nevraćene pozajmice za zaposlenike trebaju tretirati kao prihod od nesamostalnog rada, odnosno kao plaća i tada je na iste trebalo obračunati obveze na plaću. Obveza je Dinama tada bila da izvrši taj obračun i plaćanje. Za one koji nisu zaposlenici, tretirat će se kao drugi dohodak – objasnila je ona. Takav zaključak proslijedili su i Dinamu i naložili da po njemu i postupe. – No, odgovorili su da oni to neće učiniti, da su pozajmice zakonski napravljene te nema razloga da ih se tretira kao drugi dohodak. Potom smo mi iz Porezne obračunali davanja na dohodak od nesamostalnog rada – posvjedočila je. Dodala je i kako, nakon povrata pozajmica, nisu "imali mogućnost utvrditi iz kojih su izvora vraćene". – Predlagali smo proširenje nadzora u tom pravcu, čemu se nije udovoljilo. Taj dio kasnije je povjeren, koliko sam čula, drugoj službi, poreznom USKOK-u – rekla je. Žalba na gore navedene porezne odluke nije uložena, ali je stigao pismeni odgovor kluba u kojemu su ponovili kako su pozajmice dane zakonski. – Drugostupanjsko tijelo u Poreznoj upravi je prihvatilo žalbu poreznog obveznika i ukinulo plaćanje obveza temeljem poreza na dohodak te vratilo predmet na ponovni postupak. U ponovljenom postupku eliminirali smo drugi dohodak prema drugostupanjskom rješenju – kazala je. Dinamo je od pozajmica, nastavila je, ostvarivao prihod od kamata, "ali ne mjesečno, nego na godišnjoj razni". – Po našem stajalištu, NK Dinamo bio je udruga pa nije bilo mjesta primjeni zakona o računovodstvu. Smatrali smo da nije mogao davati tolike pozajmice, ali je činjenica da ih je davao i ostvarivao prihode od kamata – iznijela je ona. Branitelj Čedo Prodanović uložio je, pak, primjedbu na njezin iskaz, ističući kako "govori na temelju neprovjerenih saznanja i nepoznavanja propisa". Slično je, manje-više, o tom nadzoru nad Dinamom iskazivala i svjedokinja Srebrenka Pečenjak, tada načelnica Odjela za nadzor velikih poreznih obveznika Poreznog ureda Zagreb. – Dinamo je tada bio udruga građana i davanjem pozajmica počeo je obavljati djelatnost za koju nije bio registriran – rekla je ona. Dinamu je, izjavila je, bilo rečeno kako se sporne pozajmice moraju vratiti, a koliko je njoj poznato, "klub je sve poduzeo kako bi bile vraćene". – Dinamo je bio upoznat s time da će se pozajmice, ako se ne vrate, smatrati drugim dohotkom – ispričala je. – Molim vas da me više ne zovete na sud, to mi je strašno opterećenje, i financijsko i za obitelj – obratila se svjedokinja na odlasku sudskom vijeću. – Preživjet ćete – komentirao je sudac Darko Krušlin. – Ne znam, imam visoki tlak – odgovorila je.   