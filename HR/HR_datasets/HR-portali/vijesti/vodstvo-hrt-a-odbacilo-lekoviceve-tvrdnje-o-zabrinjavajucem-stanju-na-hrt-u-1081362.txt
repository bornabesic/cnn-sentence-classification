Vodstvo HRT-a odbacilo je tvrdnje predsjednika Hrvatskog novinarskog društva (HND) Saše Lekovića da je stanje na HRT-u zabrinjavajuće te da je u nepuna dva mjeseca bilo čak 70 smjena. Uprava HRT-a ističe da su sve promjene koje su pokrenute u posljednja dva mjeseca poduzete zbog podizanja profesionalnih standarda te financijske stabilizacije javnoga medijskog servisa. Također navode da HND-ovo priopćenje sadrži i brojne neistine te da "nema govora ni o kakvim egzekucijama" jer su dosad razriješeni jedino bivši glavni ravnatelj HRT-a i ravnatelj Programa HRT-a zbog neispunjavanja zakonskih obveza, dok je većina ostalih rukovoditelja i urednika razriješena na vlastiti zahtjev.  Kako se tvrdi u priopćenju HRT-a, brojne su i neistinite tvrdnje o programskome sadržaju Hrvatske radiotelevizije. Ističe se kako je netočno da HRT nedavno nije popratio događaj "Za satiru spremni" jer skup jest popraćen u Vijestima i u trećemu Dnevniku, te kako nije točno da nije popraćena akcija kulturnjaka "Crno sunce" jer je događaj popraćen u Vijestima, središnjemu Dnevniku i trećemu Dnevniku, a navodi se kako ne stoji ni podatak da ništa nije objavljeno o kritikama povjerenika za ljudska prava Vijeća Europe jer je vijest o tome objavljena u podnevnome Dnevniku. HRT opterećen s pola milijarde kuna duga U priopćenju HRT-a ističe se kako, što se tiče navoda u povodu predstavljanja Vesne Pusić, kandidatkinje za glavnu tajnicu Ujedinjenih naroda, te tvrdnji HND-a da za taj događaj ni na jednom od četiriju televizijskih HRT-ovih programa nije bilo mjesta, "da je riječ o neistini koju je bilo lako provjeriti u arhivi koja je putem interneta dostupna svima, no to je, slučajno ili namjerno, propušteno  učiniti". Navodi se i da je Vesni Pusić bilo ponuđeno gostovanje u središnjemu Dnevniku i trećemu Dnevniku Hrvatske radiotelevizije, no pozive na gostovanje nije prihvatila. – Ovime ističemo i kako tvrdnja Hrvatskoga novinarskog društva da je stanje na Hrvatskoj radioteleviziji zabrinjavajuće jest djelomično točna, no to je posljedica zatečenoga stanja. Naime, suprotno medijskim objavama koje je slala bivša uprava o tome da se pozitivno posluje, Hrvatska radiotelevizija trenutačno je opterećena s gotovo pola milijarde kuna različitih dugovanja, zbog čega je suočena s problemom likvidnosti i potrebnom štednje na svim razinama – ističe se u priopćenju vodstva HRT-a. U priopćenju se navodi da vodstvo HRT-a smatra da je riječ o riskantnome upravljanju financijama javnoga medijskog servisa te se izražavanje žaljenje "što se Hrvatsko novinarsko društvo nije upitalo kako se dosad stvarno upravljalo Hrvatskom radiotelevizijom, kako se trošio novac i zašto Hrvatska radiotelevizija mora uzeti kredit radi održanja likvidnosti ako je prije samo dva mjeseca objavila da posluje s dobiti". >>Više od 200 ljudi u prosvjedu: 'Nećemo dopustiti da vlast onemogućuje slobodu medija i neovisnost novinarstva' 