Spašavanje Agrokora tema je o kojoj se raspravlja i po saborskim hodnicima, a predsjednik Sabora i Mosta Božo Petrov kazao je kako nitko osim vlasnika Agrokora Ivice Todorića nije odgovoran za ovu situaciju. – Ivici Todoriću dosadašnji političari dali su priliku da izraste na ovu razinu pa da može utjecati na ovakav način na tržište. Nitko osim Ivice Todorića nije odgovoran za stanje u Agrokoru i zato očekujemo prvo od njega da povuče racionalne poteze i da shvati da zajednička vlada HDZ-a i Mosta neće provoditi politiku od prije 20 godina. Država neće spašavati Ivicu Todorića, ali će država braniti gospodarski sustav i štititi po potrebi interese Hrvatske, a Agrokor je po broju svojih tvrtki, po broju tvrtki s kojima posluje strateška kompanija za hrvatsko gospodarstvo i upravo iz tog razloga država će po potrebi braniti gospodarski sustav vlastite zemlje. Oba partnera u vladi, i HDZ i Most, zajednički će biti spremni djelovati ako bude potrebno – poručio je kratko Petrov nakon što su ga novinari zaustavili u Saboru. >>Vlada se više puta sastala s Agrokorom: 'Država nije Caritas, odgovornost je na vlasniku kompanije' "Ovo je pitanje oko 150 tisuća obitelji u Hrvatskoj" Predsjednik HNS-a Ivan Vrdoljak priznaje da je situacija vrlo ozbiljna i smatra da se raspravljajući o budućnosti Agrokora ne smije baviti jeftinim politikantstvom. – Upravo iz tog razloga stavljam se na raspolaganje premijeru Plenkoviću i kao današnji potpredsjednik Sabora i bivši ministar gospodarstva ako je potrebno, jer širi politički dogovor može pomoći u raspletu situacije. Ovo nije pitanje samo Agrokora i 35 ili više tisuća zaposlenika, ovo je pitanje oko 150 tisuća obitelji u Hrvatskoj i tu situaciju treba pogledati puno šire nego kroz obitelj Todorić – kaže Vrdoljak koji premijeru nudi svoja iskustva, znanja i kontakte. – Država sigurno ne smije plaćati tuđe dugove, no ono što mora napraviti jest uključiti se u proces stabilizacije tako da prati cijeli proces, da ima svoje ljude uključene u proces stabilizacije, razgovore s vjerovnicima, s dobavljačima, partnerima, kako bismo znali što možemo očekivati, a onda u ključnim trenutcima nakon restrukturiranja cijele grupe i refinanciranja obaveza možda i financijski, ali tek nakon svega toga – tvrdi Vrdoljak koji ne misli da država treba davati novac Agrokoru, ali može pomoći garancijski. No, dodaje, rano je govoriti o tome, garancije bi eventualno došle na dnevni red nakon početka procesa restrukturiranja i svih koraka koje treba poduzeti, i brige o svim vjerovnicima, dobavljačima, partnerima Agrokora. – Ponavljam, to je pitanje 150 tisuća hrvatskih obitelji koje treba promatrati s profesionalne razine, a ne politikantske – rekao je Vrdoljak. Na direktno pitanje treba li Todorić otići ako se država uključi u pomoć, odgovara kako je to već iskomentirao rečenicom kako si ni Hrvatska ni građani RH ne smiju dozvoliti da plaćaju tuđe dugove. Ne vjeruje da je Vlada održavala tajne sastanke, već operativne sastanke. – Nije pitanje tajnosti, ali ozbiljnih sastanaka treba postojati. Ono što se ne smije dogoditi jest da takvi sastanci nemaju zaključka, a to je inače modus operandi ove Vlade koja stalno ima sastanke, povjerenstva, komisije, a nikada se ništa nije dogodilo – objašnjava Vrdoljak. Ministar financija Zdravko Marić, koji je do ulaska u Vladu radio u Agrokoru, priznaje Vrdoljak, nije u ugodnoj situaciji. – Zdravko Marić u vrlo je nezgodnoj situaciji, ali sami su se doveli u to. Mislim da se mora izuzeti iz ove priče, ali sa svojim znanjima i spoznajama i iskustvima stečenima radom u Agrokoru treba dati informacije što se događa i kako je do toga došlo, što je možda čak irelevantno – zaključuje Vrdoljak. >>Todorićev Agrokor čeka restrukturiranje i vlasničko preslagivanje >>Moody's objasnio zašto je Agrokoru dao rejting B3 sa stabilnim izgledima 