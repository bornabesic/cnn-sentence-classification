Željko Kerum je HDZ-ovog kandidata Andru Krstulovića Oparu za vrijeme sučeljavanja u više navrata brutalno izvrijeđao, piše Slobodna.  Kerum je ustvrdio da mu je Zoran Milanović, tadašnji SDP-ov predsjednik Vlade, za Oparu kazao da je "curica", a stvari su eskalirale prema kraju sučeljavanja. Kerum je bio iznerviran Oparinim prozivanjem zbog enormnih dugovanja Kerumovih tvrtki te prozivanjem zbog "neučinkovitosti i štete" koju je kao bivši gradonačelnik nanio Splitu.  U uvredama Opari kojeg je nazvao "lošim čovjekom, "dnom dna", Kerum ga je optužio i da se prostituirao u Milanu za vrijeme dok je tamo bio savjetnik u konzulatu RH.   Nazvao je Oparu budalom, a kad su se kamere isključile, mikrofoni su zabilježili i prijetnju u kojoj je Kerum Opari rekao: "Što me gledaš, dat ćeš kroše, majmune glupi?". Nakon toga, Kerum je pokupio stvari i napustio salu te na izlazu svome protivniku dobacio – "ped...ino". Svjedoci ovog verbalnog zločina bili su novinari i tehničko osoblje "Slobodne Dalmacije", koji su u šoku promatrali ovaj sukob. Andro Krstulović Opara prilično mirno otrpio vrijeđanje i optužbe te je inzistirao na tome da se snimka sa svim uvredama na njegov račun objave u cijelosti. Opara se kasnije obratio javnosti priopćenjem u kojem je rekao da je Kerum pokazao svoje pravo lice. - Na današnjem sučeljavanju u organizaciji Slobodne Dalmacije maske su pale. Kerum je pokazao jasno i glasno svoje pravo lice. Salve gnjusnih, odvratnih uvreda i prijetnji koje je uputio na moj račun ispod su svake razine ljudske komunikacije da bih ih ponavljao. To nije bilo sučeljavanje argumentima i rasprava o programu, to je bilo ludilo jednog poraženog čovjeka koji se sa svojim neuspjesima očito ne zna nositi, napisao je Opara. Otkazao je sva buduća sučeljavanja. - Svim medijima i građanima Splita i dalje ostajem na raspolaganju odgovoriti na svako pitanje vezano za moju viziju grada i program kojega nudim, dodao je. I Željko Kerum je nakon sučeljavanja poslao priopćenje koje je objavio RTL. "Ja stojim iza onoga što sam govorio na sučeljavanju, a to što je netko neovlašteno i protuzakonito snimao našu međusobnu prepirku i ono što sam rekao u četiri oka, a zatim to još i objavio i pustio u javni prostor - to uistinu nije moja odgovornost. Ja to u javnom prostoru nikada ne bi izrekao, a svaki dan sam imao priliku. Žao mi je što se to dogodilo. Bez obzira što za objavu nisam odgovoran, ispričavam se svima koji se zbog toga osjećaju povrijeđeni", stoji u Kerumovom priopćenju.