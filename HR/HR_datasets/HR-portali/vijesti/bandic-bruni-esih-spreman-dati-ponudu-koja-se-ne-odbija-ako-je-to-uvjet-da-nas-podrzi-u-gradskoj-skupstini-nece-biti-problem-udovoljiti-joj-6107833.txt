Milan Bandić će za većinu u zagrebačkoj Gradskoj skupštini morati pronaći partnere, no HDZ-ovi mandati neće mu biti dovoljni za osvajanje stabilne većine. Ne uspije li složiti najavljenu veliku koaliciju, nema mnogo potencijalnih partnera jer SDP i Sandra Švaljek ne žele u koaliciju s Bandićem. Gradski 'ministar financija' Slavko Kojić kazao je za tportal kako "nema razloga da se koalicija s HDZ-om ne ponovi, ali da će biti problem sastaviti većinu, bit će. Nije nemoguće da proračun padne pa da za pola godine opet imamo izbore." Može li Bandić dokrpati većinu koaliranjem s Brunom Esih? Kojić je komentirao da to prepušta čelništvu stranke, ali je pritom dodao da promjena imena Trga maršala Tita u Kazališni trg neće biti problem, ako to bude uvjet Brune Esih za potporu Bandiću. "Mislim da im to neće biti problem udovoljiti", kazao je Kojić za tportal.