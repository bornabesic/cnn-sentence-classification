Tri đurđevačke deve glumit će u filmu o generalu Anti Gotovini, koji se ovih dana snima pod budnim okom redatelja Antuna Vrdoljaka. Scene s devama snimat će se u petak i subotu na Đurđevačkim pijescima, ostacima jedine europske pješčane pustinje. Deve Đurđa, Dina i Tomica postat će tako filmske zvijezde i družit će se s Goranom Višnjićem, koji glumi generala Gotovinu, te ostalom ekipom sa seta. Nitko ne sumnja da će “domaće” đurđevačke deve biti u potpunosti na visini zadatka te da će se pokazati jednako vrijednima, a možda čak i boljima od afričkih. Goran Višnjić će dakle, prema svemu sudeći, morati jahati na devi kako bi vjerno dočarao Gotovinin boravak u Africi dok je bio pripadnik francuske Legije stranaca. A i oni su imali slobodnog vremena koje su često provodili kao najobičniji turisti, ovisno o tome u kojoj su se od zemalja nalazili. Poznato je, naime, da je Legija stranaca najisturenija jedinica francuskih oružanih snaga koje su prije svega fokusirane na prostor sjeverne i zapadne Afrike gdje je Francuska imala kolonije i gdje danas drži bilo stojeću vojsku, bilo prema potrebi šalje snage (kao u Maliju). U svim tim zemljama ima deva, sasvim razumljivo, blizu su Sahare. A ondje je teško preživjeti bez tih vrijednih, mirnih i izdržljivih životinja. - Čim su deve stigle u Đurđevac, pojavio se interes produkcije filma o generalu Gotovini da im naši novi stanovnici posluže za predviđene pustinjske scene. U priču se uklopio i ambijent Đurđevačkih pijesaka te je na kraju produkcija odlučila iskoristiti našu atrakciju i scene snimiti na našem području - zadovoljno kaže Mario Fuček, direktor đurđevačke Turističke zajednice. Scene će se snimati tijekom cijelog petka i subote pa svi zainteresirani mogu doći na Đurđevačke pijeske i pogledati snimanje. I ne treba dvojiti da će odaziv zainteresiranih biti izuzetno velik te da će set promatrati brojni stanovnici, ali i gosti. - Dolazak Gorana Višnjića sigurno će privući brojne znatiželjnike da dođu gledati snimanje. Nama je ovo još jedna dobra promocija i potvrda da je kupnja deva bila pun pogodak - ističe Mario Fuček. Nije baš kao kada dođe set “Ratova zvijezda” i “Igre prijestolja” u Dubrovnik, ali od nečega treba početi. Kako nitko ne sumnja da će film o generalu Gotovini izazvati velik interes domaće publike, pa u regiji, a svi se nadaju i širem uspjehu, tako bi priča o Đurđevačkim devama mogla odjeknuti. Konačno, cilj je hrvatskog turizma ojačati upravo kontinentalnu ponudu - pa što bolje od deva (a kad još turisti čuju za picoke...). Neslužbeno smo doznali da će za dva dana snimanja deve uprihoditi oko 40.000 kuna.