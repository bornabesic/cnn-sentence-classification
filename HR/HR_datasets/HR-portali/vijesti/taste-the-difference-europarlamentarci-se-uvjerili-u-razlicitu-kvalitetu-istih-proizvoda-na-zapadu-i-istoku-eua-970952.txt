Foto: Hina  NEDOPUSTIVO je da se na jedinstvenom europskom tržištu prodaju isti proizvodi slabije kvalitete na tržištima novih članica EU-a, upozorila je hrvatska europarlamentarka Dubravka Šuica koja je u četvrtak u Europskom parlamentu organizirala kušanje prehrambenih proizvoda kako bi upozorila na razliku u kvaliteti istih proizvoda na zapadu i istoku Unije.  Razlika u kvaliteti prehrambenih proizvoda za zapadno tržište i tržište srednje i istočne Europe je veliki problem i stoga je događanje u Europskom parlamentu "Taste the Difference" pokušaj osvješćivanja javnosti i europskih institucija, prvenstveno Europske komisije, da trebaju postojati jednaki standardi, kazala je u četvrtak Dubravka Šuica, voditeljica delegacije HDZ-ovih zastupnika Europske pučke stranke u Europskom parlamentu. Suradnja s Češkom u EP  Šuica je kušanje prehrambenih proizvoda, od Nutelle, čipsa, bombona do Coca-Cole, organizirala u Europskom parlamentu zajedno sa češkom zastupnicom Michaelom Šojdrovom.  "Prehrambeni proizvodi namijenjeni tržištu srednje i istočne Europe su nekvalitetniji i nezdraviji i stoga smo oko tog pitanja htjeli alarmirati javnost ", kazala je Šuica, navodeći da takva Nutella sadrži daleko više šećera i manje kakao mase, dok čips u sebi uopće ne sadrži krumpir.  "Nedopustivo je da na jedinstvenom europskom tržištu postoje takve razlike u kvaliteti proizvoda", smatra Šuica i dodaje da se ne radi samo o prehrambenim proizvodima već i higijenskim potrepštinama.  "Imam problem s tim razlikama u Uniji, ne želimo biti građani drugog reda. Želimo imati jednake standarde i kao što želimo ući u Schengen i eurozonu, tako želimo da Europska komisija poduzme mjere kako bi se uklonile prakse nejedinstva unutar zajedničkog tržišta", kazala je Šuica novinarima. Izmjena propisa  Hrvatska zastupnica je prije mjesec dana od Europske komisije zatražila da započne s izmjenom legislative vezano uz taj problem.  Komisija bi se trebala očitovati do 30.  rujna i tada će se vidjeti, kazala je Šuica, ima li Komisija volje pokrenuti tu zakonodavnu proceduru.  Pojasnila je da su razlike u kvaliteti proizvoda potvrđene u više studija, a o tome su se očitovali i ministri poljoprivrede zemalja Višegradske skupine - Češke, Slovačke, Poljske i Mađarske - te dodala da se uskoro očekuje i izvješće Hrvatske agencije za hranu.  "Nadam se da će Komisija imati dovoljno elemenata da započne promjenu zakonodavstva", kazala je Šuica. Jedinstvena Europa  Prema njezinim riječima, razlike nisu dobre te i na taj problem gleda kao na dio raznih scenarija.  "Mi ne želimo Europu dviju brzina i dvije različite Europe. Vjerujem da zapadnoeuropskim zemljama, sada nakon Brexita i rasta populizama, nije u interesu raslojavanje Unije", zaključila je Šuica.  Zastupnica Šojdrova je kazala da je to je vrlo osjetljivo pitanje za češke građane.  "Kada proizvođači za srednjoeuropsko i istočnoeuropsko tržište rade proizvode slabije kvalitete, to onda predstavlja zloupotrebu naših potrošača", kazala je Šojdrova. Građani drugog reda  Zastupnica Biljana Borzan (S&D), je kazala da je njezino istraživanje pokazalo da velika većina građana Hrvatske vjeruje da postoje razlike u kvaliteti proizvoda za istočno i zapadno tržište, a čak 80 posto misli da su u očima velikih korporacija "građani drugog reda".  Ta tema, dodala je, interesira sve više zastupnika iz različitih zemalja i različitih političkih grupacija jer se radi o jednoj "ljudskoj temi".  Također podsjeća da je stav Komisije do sada uvijek bio da je "bitno da je proizvod siguran".  "To je, naravno, važno, ali bitna je i kvaliteta proizvoda. Ako smo svi na istom tržištu, građani ne žele manje kvalitetne proizvode", kazala je zastupnica. Dodatni pritisak na Komisiju  Ona ne očekuje da se problem koji traje već više desetljeća riješi preko noći te je za rujan najavila veliko saslušanje na Odboru za zajedničko tržište i prava potrošača gdje će se predstaviti izvješća iz Češke i Hrvatske te tako izvršiti dodatni pritisak na Komisiju.  "Ono što je pozitivno je da je povjerenica za ovaj resor kazala da se radi o zavaravajućoj trgovačkoj praksi", istaknula je Borzan.  "Samim tim bi se cijela stvar mogla zakonski riješiti", dodala je hrvatska europarlamentarka.  Zastupnicima je na događanju  "Taste the Difference" bio na raspolaganju cijeli niz proizvoda, čokolada, sireva, šunki, pića i grickalica, kako bi "osjetili razliku".   Zastupnica Šuica i 43 zastupnika, uglavnom iz zemalja Višegradske skupine, Hrvatske i Slovenije, postavili su interpelaciju Komisiji oko tog pitanja koja do 12. travnja nije odgovorila i stoga je ta točka po kratkom postupku došla na dnevni red ove plenarne sjednice.