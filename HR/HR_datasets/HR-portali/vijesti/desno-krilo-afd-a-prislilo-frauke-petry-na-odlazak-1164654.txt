Ikona desnice i čelnica Alternative za Njemačku (AfD) Frauke Petry poručila je kako neće nositi listu na parlamentarnim izborima.  Suze zbog kritika Ovakav potez veliko je iznenađenje za većinu članova stranke, kao i za njemačku javnost, no bolji poznavatelji prilika unutar AfD-a tvrde da se takvo nešto od Frauke Petry moglo i očekivati. Posljednjih tjedana sve su glasnije na površinu izlazile informacije kako su u AfD-u nezadovoljni načinom na koji Petry vodi stranku te kako je otišla previše u centar, a vrhunac se dogodio na stranačkoj konvenciji u Weinböhli gdje se Frauke Petry rasplakala nakon iznesenih kritika na njen račun. U svakom slučaju zanimljiv je i tajming objave odustajanja od vodećeg mjesta na kandidacijskim izbornim listama, tri dana od velike konvencije AfD-a koja će se sutra i prekosutra održati u Kölnu. Struja nesklona Frauke Petry na čelu s Alexandrom Gaulandom, 76-godišnjim publicistom, te Alice Weidel, 38-godišnjom ekonomisticom, navodno se već sastala kako bi pripremila novu izbornu strategiju. U toj je grupaciji i Björn Höcke, najžešći Petryin oponent i predstavnik radikalno desnog krila stranke. Navedeni trojac spominje se u tamošnjim medijima kao vjerojatno novo vodstvo stranke iako još nije definirano hoće li se birati novi lider ili će strankom upravljati višečlano vodstvo. Potres u AfD-u, koji je na lokalnim izborima prošle godine ostvario zavidne rezultate i profilirao se u treću političku opciju s više od 20 posto glasova u pojedinim pokrajinama te koji prema posljednjim anketama ima podršku oko deset posto birača za ulazak u Bundestag, dobro je došao političkim oponentima. Zaokret u još desnije Predstavnici SPD-a otvoreno likuju zbog povlačenja Petry i predviđaju potpuni krah AfD-a na izborima, dok neki poput čelnika krajnje lijevog Linkea Bernda Riexingera tvrde kako je ovo očekivan potez jer bi sama Petry na konvenciji u Kölnu bila pometena. S njim se slaže i dio analitičara koji ovakav potez vide kao pregrupiranje snaga unutar AfD-a, jer Petry nije podnijela ostavku na mjesto u čelništvu stranke niti je rekla kako neće uopće biti na listi za njemački parlament, već ne želi biti na njenu vrhu. Muslimanski lideri u Njemačkoj izjavili su kako se s Petry još i moglo razgovarati, dok je s Höckeom to nemoguće. Ne treba smetnuti s uma i kako je Frauke Petry u visokom stupnju trudnoće pa je i to možda jedan od razloga povlačenja iz žiže javnosti. Je li ono trajno ili privremeno, tek će se vidjeti. >> Tayyip Erdoğan ubio je republiku i postao sultan, Trump ga je nazvao i čestitao mu. Ovo su 4 ključne promjene >> Njemački ministar okrivio pokrajinske vlasti: 'Mogli su uhititi Amrija i spriječiti napad u Berlinu' 