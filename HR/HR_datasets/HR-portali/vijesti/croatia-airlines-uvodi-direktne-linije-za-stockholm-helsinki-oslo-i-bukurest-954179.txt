Foto: Hina  CROATIA Airlines proširuje mrežu europskih odredišta s četiri međunarodne linije.  Najviše je novosti na skandinavskom tržištu na kojem će se putnicima ponuditi putovanja u tri nova odredišta. Od 19. svibnja ove godine zrakoplovi Croatia Airlinesa počinju izravno povezivati Zagreb i Stockholm triput na tjedan - ponedjeljkom, srijedom i petkom, u poslijepodnevnim satima.  Dva dana poslije, 21. svibnja, prvi put u povijesti tvrtke uvode se redoviti međunarodni letovi Zagreb – Helsinki i Zagreb – Oslo. Između hrvatske i finske prijestolnice letjet će se triput na tjedan - utorkom, četvrtkom i nedjeljom s jutarnjim polascima iz Zagreba, a letovi između Zagreba i Osla obavljat će se dvaput na tjedan - četvrtkom i nedjeljom, poslijepodne, priopćili su iz Croatia Airlinesa.  Unajmljuju dva zrakoplova  Croatia Airlines u ljetnom redu letenja uvodi i izravne međunarodne letove između Zagreba i Bukurešta, također prvi put u povijesti tvrtke. Letovi počinju 19. svibnja, a hrvatski i rumunjski glavni grad povezivat će se triput na tjedan - ponedjeljkom, srijedom i petkom.  Zbog širenja mreže odredišta Croatia Airlines unajmio je za ovogodišnju sezonu dva zrakoplova CRJ1000 sa 100 sjedala, koji će upotpuniti postojeću flotu od šest zrakoplova Airbus (četiri A319 i dva A320) te šest zrakoplova Dash 8-Q400.  Kompanija će tijekom ovogodišnje sezone u redovitom prometu izravno letjeti u 39 odredišta u 24 europske države.