Vlada je u srijedu na zatvorenom dijelu sjednice smijenila Tereziju Matić, vršiteljicu dužnosti ravnateljice Ureda za opće poslove Hrvatskoga sabora i Vlade Republike Hrvatske iz kojeg se isplaćuje keš za dnevnice i službena putovanja. Tereziju Matić se dosad u više navrata spominjalo u aferi oko sumnjivih putnih naloga, a ona je, zajedno sa svojim prethodnikom Zvonkom Matišićem, na ispitivanju u USKOK-u navodno teretila bivšeg predstojnika ureda Zorana Milanovića Tomislava Sauchu, koji je zasad jedini osumnjičen u cijeloj aferi. Iz iskaza Matić i Matišića proizlazi da je Terezija Matić u više navrata ukazivala na velik broj službenih potovanja u inozemstvo trojice posebnih Milanovićevih savjetnika na temelju putnih naloga koje je potpisivao Saucha. - Ne smijem ništa komentirati, obratite se glasnogovorniku Vlade. Ja se odazivam na pozive onih na čije se pozive moram odazvati, što se tiče afere s dnevnicama - rekla nam je u kratkoj izjavi Matić koju smo za komentar afere pitali prije nego što je izašla vijest o njezinoj smjeni.