Više od 300 tisuća učenika osnovnih i srednjih škola raspoređenih u više od 16 tisuća razrednih odjela svoje ocjene iz svih nastavnih predmeta mogu pratiti u elektroničkom, e-Dnevniku. Brojke su to koje se zaokružuju nakon pet godina primjene web-aplikacije za vođenje razredne knjige koja im je, složit će se profesori, uvelike ubrzala i olakšala posao. Samo ove školske godine na elektroničke dnevnike uključeno je novih 256 škola, čime se broj škola u Hrvatskoj koje koriste takav oblik upisa ocjena popeo na 810. – Nastavnici tijekom školske godine u e-Dnevnik unose radne sate, ocjene, izostanke te ostale podatke o nastavi. Na kraju školske godine, kada unesu zaključne ocjene, razrednik na jednostavan način pokreće postupak prijenosa predmeta, ocjena, ispita, izostanaka, pedagoških mjera i vladanja u e-Maticu iz koje se ispisuju svjedodžbe – poručili su iz Hrvatske akademske i istraživačke mreže – CARNet koja je razvila e-Dnevnik. U aplikaciji su profesorima ujedno dostupni različiti izvještaji koji nastavnicima omogućavaju analize pri pedagoškom praćenju i izradi izvještaja koji se pripremaju za sjednice nastavničkih vijeća. – U ovoj školskoj godini sustav koristi više od 37.000 nastavnika. Ukupan broj prijava tih nastavnika mjesečno prelazi 1,200.000 – poručili su iz CARNeta. Osim profesora takav uvid u dnevnik lakši je i roditeljima i to putem e-Dnevnika za učenike i roditelje koji omogućava pregled ocjena, bilješki, lektira te raspored pisanih zadaća koje su nastavnici upisali za svakog učenika. – Roditelji aplikaciji pristupaju iz sustava e-Građani. Obaviješteni su i o izostancima i to e-mailom s informacijom s kojeg je sata dijete izostalo te molbom da se jave razredniku u terminu za informacije. Ukupan broj jedinstvenih prijava u aplikaciju e-Dnevnik za učenike i roditelje veći je od 250 tisuća mjesečno – kažu iz Hrvatske akademske i istraživačke mreže.     >>Zašto su djeca danas sve bezosjećajnija i spremna na nasilje? >>Dječak (7) napisao ovu poruku roditeljima i oduševio sve svojom dosjetljivošću