Foto: Facebook, rimac-automobili.com KINESKI investitor Camel Group uložit će 30 milijuna eura u proizvodnju električnih bicikala i automobila u Hrvatskoj.  Camel Group je jedan od vodećih proizvođača baterija i baterijskih sklopova koji svoje proizvode prodaje u Kini, Sjedinjenim Američkim Državama, Africi, jugoistočnoj Aziji... Osnovan je 1980. godine i prema podacima Bloomberga zapošljava 5.755 zaposlenika.  Milijunska ulaganja  Jučer su, kako se doznaje, s Matom Rimcem potpisali okvirni sporazum o ulaganju u Rimac Automobile d.o.o. i Greyp Bike d.o.o.   Prema ugovoru, Camel Group će uložiti 27 milijuna eura u Rimac Automobile te još tri milijuna eura u Greyp Bike.  Iz Rimac Automobila za Index su kazali kako su u drugom krugu prikupljanja investicija te da dok ne riješe proces sa svim investitorima, ne mogu davati nikakve komentare.  Ogromni napredak u tehnologiji  Međutim, radi se zapravo o ogromnom napretku u tehnologiji.   Iako je tvrtka Rimac Automobili u Hrvatskoj doživljena prvenstveno kao automobilska tvrtka, radi se zapravo o tvrtki koja radi pomake u tehnologiji i znanosti.   Camel Group, koji će ulagati u Rimac Automobile, opisuju tvrtku kao "visokotehnološku, usredotočenu na istraživanje, razvoj i proizvodnju električnih vozila, sustava baterija, povezanosti u vozilima te infotainment sustava".  Preko 40 milijardi dolara vrijedno tržište  Naime, Camel Group, jedan od vodećih proizvođača električnih baterija i baterijskih sklopova, jedna je od tvrtki koje se nalaze na rastućem tržištu električnih automobila, prenosi Netokracija.  Goldman Sachs procjenjuje kako će tržište baterija do 2025. godine biti vrijedno preko 40 milijardi dolara te da će njime dominirati kineske tvrtke, uključujući, kako se čini, i jednu hrvatsku.  Prema Financial Timesu, kineske tvrtke kao što je Camel Group i CATL, koji vrijedi 11,5 milijardi dolara, žele dominirati rastućim globalnim tržištem električnih automobila. U tome im pomažu i kineske vlasti programima potpore i restrikcijama strane konkurencije koja želi ući na tržište.  Svijetla budućnost Rimac Automobila  Također, bitno je i vrijeme ulaganja.   Početkom ožujka, kineska vlada je pozvala svoje tvrtke da udvostruče kapacitet svojih baterija do 2020. godine te da ulože u strane tvornice.   Čini se kako se investiranje u Rimac Automobile dobro uklapa u tu priču.