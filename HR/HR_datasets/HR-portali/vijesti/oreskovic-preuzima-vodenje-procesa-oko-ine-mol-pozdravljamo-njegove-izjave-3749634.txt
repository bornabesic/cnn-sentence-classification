Mađarska naftna i plinska kompanija MOL pozdravila je izjave hrvatskog premijera Tihomira Oreškovića dane u četvrtak, ističući kako joj je oduvijek prioritet bio postizanje sporazuma s hrvatskom Vladom oko Ine. "MOL je i bio je uvijek spreman voditi sadržajne pregovore s hrvatskom Vladom i stoga pozdravlja današnje izjave hrvatskog premijera Tihomira Oreškovića. Na arbitražni proces MOL je oduvijek gledao kao na mjeru zaštite vrijednosti svog dioničarskog udjela, no prvi prioritet oduvijek mu je bilo postizanje sporazuma s hrvatskom Vladom u sklopu pregovora. Otkad su pregovori s hrvatskom Vladom prekinuti bez rezultata u srpnju 2014. godine, nije bilo mogućnosti da se dođe do sporazuma između strateških partnera u Ini", stoji u odgovoru mađarske kompanije na upit Hine da komentira najnoviji razvoj događaja oko Ine. Premijer Tihomir Orešković u četvrtak je na novinskoj konferenciji najavio da će osobno formirati i voditi pregovarački tim s MOL-om, a pregovore će početi i prije završetka arbitraža iz kojih Hrvatska, potvrdio je, neće izaći.  "Ina je strateška firma za Hrvatsku i tu ću se puno više uključiti u cijeli proces", kazao je Orešković te naveo da je u vezano za Inu već pokrenuo nekoliko analiza i razgovarao s odvjetnicima uključenima u arbitražni postupak. "Kao bivši direktor financija imam dovoljno iskustva u biznisu", rekao je Orešković te izrazio nadu da će to iskustvo moći iskoristiti „i duboko se angažirati u pregovorima oko Ine“.  „Ja ću voditi taj proces i na kraju, transparentna smo Vlada, prezentirat ću Vladi i onda će ona dati podršku za taj naš stav“, kazao je, no nije želio govoriti koji će stav Hrvatska zauzeti u pregovorima s MOL-om.  „Kad se pokrenu pregovori sve će biti jasno. Neću komentirati naš stav, sve što je u (hrvatskom strateškom) interesu vidjet će se kroz ovu godinu“, rekao je Orešković. Vezano uz sporni ugovor supruge prvog potpredsjednika Vlade Tomislava Karamarka s lobistom MOL-a Josipom Petrovićem, Orešković je rekao da će pričekati odluku Povjerenstva za sprječavanje sukoba interesa, istaknuvši kako osobno vjeruje da Karamarko nije napravio ništa protiv interesa Hrvatske. MOL se, pak, suzdržava od komentiranja toga. "MOL su suzdržava od bilo kakvog komentiranja aktualnih političkih potresa oko Ine i arbitraže koja je u tijeku. Naš zasad jedini komentar je da MOL nije Hrvatskoj dao ponudu, bilo formalnu bilo neformalnu, oko arbitražnih procesa ili Ine", navodi se u odgovoru mađarske kompanije. Što se tiče suradnje s konzultantskom tvrtkom Ane Šarić, danas Karamarko, supruge prvog potpredsjednika Vlade Tomislava Karamarka, MOL kaže da nikada s njom nije surađivao, ni izravno ni neizravno. "MOL je prisutan u Hrvatskoj od 2003. godine i otada je radio s nekoliko hrvatskih konzultantskih tvrtki, no Ana Šarić i njezina kompanija nikad nisu bili među njima, ni izravno ni neizravno", stoji u odgovoru MOL-a. Početkom tjedna u "Nacionalu" je objavljeno da  je lobist mađarskog MOL-a Josip Petrović plaćao usluge savjetovanja tvrtki u vlasništvu Karamarkove supruge Ane Karamarko. Navodi i kako je, uoči dolaska HDZ-a i Karamarka na vlast, njegovoj tadašnjoj partnerici, a sadašnjoj supruzi Petrovićeva tvrtka platila najmanje 60 tisuća eura, odnosno oko pola milijuna kuna za usluge savjetovanja. U međuvremenu, Tomislav Karamarako napisao je u četvrtak na svom facebook profilu kako se zbog medijskog linča njegove obitelji i njega osobno odlučio izuzeti iz svih procesa koji podrazumijevaju donošenje bilo kakvih odluka o Ini sve dok Povjerenstvo za sprječavanje sukoba interesa ne odluči o zahtjevu koji mu je uputio.  "Dosad sam se zalagao za povlačenje iz arbitražnih postupaka i to obostrano, i Republike Hrvatske, ali i mađarske strane. Na taj sam način htio prekinuti promašenu politiku prošle neuspješne Vlade i još neuspješnijeg premijera koji je svojom politikom Hrvatsku posvađao sa svima i doveo nas na rub međunarodne izolacije", ustvrdio je Karamarko. Upozorio je kako u slučaju nepovoljnog ishoda arbitražnih postupaka Hrvatskoj prijeti šteta koja se broji u milijardama kuna. Pritom nije zanemariv podatak kako svake godine skupo plaćamo i odvjetničko društvo koje zastupa Republiku Hrvatsku u tim postupcima, podsjeća Karamarko u objavi na svome facebook profilu.