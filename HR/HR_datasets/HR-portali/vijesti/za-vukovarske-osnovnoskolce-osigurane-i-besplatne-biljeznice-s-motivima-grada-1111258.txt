S prvim danom nove školske godine sve učenike osnovnih škola s područja Vukovara na školskim klupama dočekale su i besplatne bilježnice. Na inicijativu Grada Vukovara, a uz pomoć Vodovoda Grada Vukovara, osigurane su bilježnice za 2014. učenika osnovnih škola. Učenici od prvog do četvrtog razreda dobivali su komplet od 10 bilježnica dok su učenici viših razreda dobivali komplet od 8 bilježnica. - Dvije godine Grad Vukovar za učenike osigurava besplatne udžbenike, a od ove godine osiguravamo i besplatne bilježnice. Radi se o projektu vrijednome 115.000 kuna koji je realiziran uz pomoć gradske tvrtke Vodovod, rekao je gradonačelnik Vukovara Ivan Penava. Bilježnice koje su podijeljene vukovarskim osnovcima oslikane su motivima grada Vukovara na kojima su ispisane i lijepe poruke vezane za Grad Vukovar. Penava kaže kako se na taj način kod djece želi pobuditi svijest o ljepotama grada ali i osjećaju pripadnosti. Iz gradske uprave podsjećaju kako je projekt osiguravanja besplatnih udžbenika za vukovarske učenike započeo prije dvije godine kada je nabavljeno 19.961 udžbenik za 2.081 učenika. U taj projekt je uloženo preko 1,1 milijun kuna. Prethodne školske godine, 2015./2016., nabavljena je razlika od 2.238 udžbenika na koje je utrošeno preko 147 tisuća kuna. Za nadolazeću školsku 2016./2017. godinu Grad Vukovar proveo je nabavu bagatelne vrijednosti te je odabran ponuditelj za nabavu 1.665 udžbenika čija cijena iznosi više od 113 tisuća kuna Udžbenici će, kao i prethodnih godina, biti darovani školama, a koristit će ih 2014 učenika. U protekle dvije godine nabavljeno je ukupno 23 864 udžbenika u iznosu od 1.4 milijun kuna. >> Masovna tučnjava u Vukovaru: tukli se mladi Hrvati i Srbi 