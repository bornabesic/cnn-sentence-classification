SUBOTA, 4.3. Vlada se uzjogunila i radi sve kako se ne bi povisila cijena plina. Građani za sada tiho promatraju dramu desetina distributerskih tvrtki koje danima jauču pred mikrofonima i kamerama podatnih novinara, spremnih u svakom trenutku saslušati njihovu muku. Kako će se drama završiti? HERA zna, ali još šuti. Doduše, ovakve priče su, do sada, uvijek završavale tako što bi mamama i tatama na kraju balade u pravilu ostajalo manje novca u novčaniku, ali živi bili, pa vidjeli. Do sada nitko nije viodio gladnog distributera plina, ali tko zna... NEDJELJA, 5.3. Nekada se u Hercegovini u šali govorilo da se oni koji odu na fakultet u Zagreb i na liječenje u mostarsku bolnicu, kući ne vraćaju. Hercegovci se danas liječe dobrim dijelom u Splitu, kao i pola Dalmacije. A kakvo je tamo stanje, treba pitati ljude poput prof.dr. Vladimira Boschija, koji daje otkaz i poručuje da će radije kopati po kontejnerima, nego tamo raditi. Prvi splitski traumatolog kaže kako bolnica vara građane, jer je, koristeći njegov znanstveni napredak, preimenovala odjel u zavod, a svi su uvjeti ostali isti. Čudan čovjek taj Boschi. Očito preozbiljno shvaća riječ moral. PONEDJELJAK, 6.3. Saucha uzvraća udarac! Čekaj, baš smo ga lijepo bili upakirali, uhitili, uzeli imunitet, javno osramotili, kad evo njega nazad. Preko Nacionala poručuje da se “putovalo” i u Timovom i u Plenkijevom zemanu! Plenković zapovijeda mobilizaciju, prvi se odaziva Glavi državni odvjetnik Cvitan, koji u stavu ostav promatra premijera na presici u Vladi s koje Plenković poručuje da je osobo naložio istragu. Cvitan je oduševljen. Idemo delati, poručuje, istraga je ponovo u tijeku. UTORAK, 7.3. Novi “saucha” je, izgleda, tajnica u uredu predsjednika Vlade Sandra Zeljko. Premještena je na drugo radno mjesto i određena da bude novi Pedro u aferi dnevnice. Uznemirujuća je činjenica da se u uredu premijera godinama kralo gotovinu, a da to nitko nije primijetio. Stotine tisuća kuna su nestale u privatne džepove, puste revizije češljale papire i nije se shvatilo da lova curi. Kako je to promaknulo Timu Oreškoviću, koji je financijski stručnjak? Negdje se zagubila diploma srednje škole tajnice Zeljko. A da netko nazove Tevu i provjeri... SRIJEDA, 8.3. Kako se približavaju lokalni izbori, gradonačelnik Zagreba Milan Bandić, sve je nekako mekši i nježniji. Evo ga dijeli milost pučanima koji imaju naviku vožnje gradskim prijevozom, ali nemaju naviku plaćanja karata. Nema veze, poručuje Milan zvani Fontana! Ako vas uhvati kontrola, bit će vam oprošteno. Isto tako, ako vas u prekršaju uhvate uvijek ljubazni radnici Zagreb parkinga, poznati po socijalnoj osjetljivosti, oprostit će vam krivo parkiranje, čak i ako se parkirate na mjesto za invalide. To se odnosi samo na prve prekršaje, ali koga briga. Dok vas ne uhvate, nema plaćanja. ČETVRTAK, 9.3. Međunarodni sud pravde u Den Haagu, zahvalio se na dolasku navodnom zastupniku BiH u tužbi za genocid protiv Srbije Sakibu Softiću i poručio mu da nema legitimitet za predaju zahtjeva za reviziju presude za genocid. Deset godina se čekalo sa žalbom na presudu i onda se digla frka u posljednja dva mjeseca, iako je sud još u svibnju prošle godine poručio da se cijelo Predsjedništvo mora usuglasiti oko revizije. Tragikomedija u BiH očito se i dalje nastavlja. PETAK, 10.3. “Ti si dezerter i lažni branitelj, smjenjuješ HDZ-ovce, postavljaš članove Hrvatske zore, ja se borim protiv ološa u politici, moraš otići iz HDZ-a.” Ovo je samo dio poruka, koje je ministru zdravstva Milanu Kujundžiću uputio smijenjeni ravnatelj KB Dubrava Toni Kolak. Kujundžić mu je uzvratio da je sklapao štetne ugovore, koji su bolnici odnijeli milijunske iznose i najavio tužbu. Sva je prilika da će i milijuni o kojima govori Kujundžić nestati u bespućima povijesne zbiljnosti, ali smo ovom aferom barem podignuli kvalitetu javne rasprave. Dokle? Do vrha dna. >> Pregled tjedna: Jesu li sada svi orjunaši ili u HNS-u ipak nešto ne valja? 