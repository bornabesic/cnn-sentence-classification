Europska komisija (EK) potvrdila je da je pripremila akt kojim bi se hrvatskim vinarima u Istri omogućilo da i dalje prodaju vino pod imenom teran, izazvavši nezadovoljstvo Slovenije koja je to ime zaštitila zemljopisnom oznakom podrijetla. EK je nakon sastanka slovenskog ministra poljoprivrede Dejana Židana s povjerenikom za poljoprivredu Philom Hoganom u četvrtak navečer objavila da je pripremila nacrt delegiranog akta, kojim bi se hrvatskim vinarima dopustila iznimka u korištenju imena teran. Slovenija je prije ulaska Hrvatske u EU zaštitila na razini Unije teran kao slovenski proizvod, što znači da nitko osim slovenskih proizvođača ne može prodavati vino pod tim imenom. Hrvatska se na to žalila ističući da Slovenija nije imala pravo zaštiti teran jer se u slovenskoj Istri proizvodi vino pod imenom teran iz sorte grožđa refošk, a u hrvatskoj Istri iz sorte teran. Hrvatski enolozi ističu da su DNK analize pokazale da su refošk i teran dvije potpuno različite sorte grožđa, dok u Sloveniji tvrde da je riječ o genetski istoj sorti koja se različito naziva. "Komisija je nakon sastanka povjerenika Hogana i ministra Židana objavila da je pripremila nacrt delegiranog akta kojim bi se hrvatskim proizvođačima, uz određene uvjete, dopustila uporaba imena teran. "Tom promjenom priznaje se činjenica da je teran također sorta grožđa u Hrvatskoj. Prema pravilima EU-a, može se uvesti ograničena iznimka za uporabu imena sorte grožđa koje koincidira sa zaštićenom oznakom podrijetla", kažu u Komisiji. Prema EK-u, hrvatski teran bi na etiketama imao natpis Hrvatska Istra, a ispod toga, manjim slovima pisalo bi teran. Komisija dodaje da će na zahtjev ministra Židana u ponedjeljak, 16. siječnja, na sastanku posebnog Odbora za poljoprivredu objasniti sva pravna pitanja u vezi s ovim slučajem. Da bi Slovenija zaustavila usvajanje delegiranog akta, morala bi prikupiti kvalificiranu većinu u Vijeću EU-a, što znači da bi za to trebalo glasati 55 posto država članica, u kojima živi najmanje  najmanje 65 posto ukupnog stanovništva Unije.   Ministar Židan je rekao da EU s delegiranim aktima može u svoje zakonodavstvo unositi samo manje tehničke preinake. On je nakon razgovora s Hoganom izrazio nezadovoljstvo i ponovio kako ne kako ne isključuje tužbu protiv EK-a ako se pokaže da ona u sporu favorizira Hrvatsku. Židan je i prije razgovora s Hoganom rekao da  postoje ozbiljne sumnje da su EK i Hrvatska tijekom hrvatskih pristupnih pregovora došle do dogovora kako zaobići slovensku zaštitu njenog terana budući da se teran proizvodi i u hrvatskoj Istri. >> Slovenski ministar prijeti tužbom: 'Sumnjamo da su se EK i Hrvatska dogovorile. Ako je istina, to bi bilo šokantno i skandalozno'