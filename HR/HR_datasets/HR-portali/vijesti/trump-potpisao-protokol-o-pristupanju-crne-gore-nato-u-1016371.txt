Iz Bijele kuće o ovom potezu Trumpa još nije priopćeno Podgorički mediji potvrdili su da je američki predsjednik Donald Trump potpisao protokol o pristupanju Crne Gore u članstvo NATO-a, čime je završen proces ratifikacije u SAD-u. Američki je Senat krajem ožujka ratificirao dokument o pristupanju, a rezolucija o tome usvojena je ogromnom većinom glasova senatora iz obje stranke – 97 ih je bilo ‘za’, a samo su dva senatora bila protiv. Pritom je ocijenjeno da će članstvo Crne Gore ojačati NATO savez, no isto tako i demokraciju i nezavisnost Crne Gore te poslati poruku Rusiji. Iz Bijele kuće o ovom potezu Trumpa još nije priopćeno. Protokol o pristupanju Crne Gore Sjevernoatlanskom savezu trebaju još ratificirati samo Španjolska i Nizozemska. Crnogorski ministri obrane Predrag Bošković i vanjskih poslova Srđan Darmanović nadaju se da bi Crna Gora mogla sudjelovati već na summitu NATO-a u svibnju kao punopravna članica, iako bi formalno trebala biti primljena nakon toga. 