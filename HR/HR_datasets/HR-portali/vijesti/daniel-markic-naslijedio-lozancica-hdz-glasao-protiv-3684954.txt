Na sjednici Odbora za unutarnju politiku i nacionalnu sigurnost novim ravnateljem Sigurnosno-obavještajne agencije (SOA) imenovan je Daniel Markić. Ovako je i službeno završila tromjesečna trakavica oko čelnika SOA-e koja je trajalo još od trenutka kada je predsjednica Grabar-Kitarović potpisala opoziv Dragana Lozančića zbog 'gubitka povjerenja', ali na potpis premijera Oreškovića se čekalo još dugo. Premijer je i danas priznao da nije primjetio da se Lozančić negdje ogriješio o zakon. Zamiljivo, Markića je izglasala oporba s Mostom, a HDZ je bio protiv. - Postojala su dva izdvojena mišljenja. Jedan član Odbora, gospodin Hrebak, smatrao je da je kod g. Markića problem dvojno državljanstvo, francusko i hrvatsko, a drugi član, gospodin Tuđman, rekao je kako bi imenovanje ravnatelja SOA-e trebalo proisteći iz koncepta Domovinske sigurnosti Domoljubne koalicije, rekao je predsjednik Odbor za unutarnju politiku i nacionalnu sigurnost Ranko Ostojić. - Na današnjoj sjednici gospodin Markić pozitivno je ocijenjen, a omjer glasova je bio šest naprama četiri, rekao je Ostojić. Na novinarski upit znači li to da su članovi Odbora iz HDZ-a glasali drugačije od MOST-a i oporbe, Ostojić je rekao kako on na to ne gleda tako. - Za mene je svaki član Odbora jednak i nije bitno da li je član vladajuće stranke ili one u opoziciji. Svoje izdvojeno mišljenje svatko može sam objasniti, rekao je Ostojić i dodao kako je trakavica koja traje od 27. siječnja ovime konačno riješena. Ostojić nije želio govoriti ni kako je osobno glasovao, a na pitanje kakva je poruka poslana što je osoba na tako važnu funkciju izabrana preglasavanjem uzvratio je - većina je odraz demokracije. Ostojić je također kazao kako su dobili uvid u spise o radu Dragana Lozančića iz kojih je vidljivo da nije prekršio niti jedan Zakon te je dodao kako je premješten na novo radno mjesto. Na pitanje o kojoj se dužnosti radi nije mogao odgovoriti. - Sve što trebate pitati ja sam odgovorio. Što se mene tiče, stvar je bila od prvog dana jasna. Kao predsjednik Odbora odbijao sam kombinaciju da bez zakonite odluke, bez podloge odbor o tome odlučuje. Čim sam u ponedjeljak dobio informaciju da su stvoreni uvjeti, stvar je riješena, poručio je Ostojić.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!