Foto: Index NAKON što je Index otkrio kako novi ministar branitelja Mijo Crnoja ima prijavljeno prebivalište u Samoboru, točnije, u samoborskoj ulici Gradna 85/G, ali da se na toj adresi ne nalazi ništa osim potleušice te da ministar živi u stanu u zagrebačkom Podsusedu, Crnoja je ekspresno reagirao i pokušao prikriti cijelu priču.  Naime, iako je HDZ prije nekoliko dana medijima poslao životopise svojih ministara, među kojima je bio i onaj ministra Crnoje, A taj se životopis razlikuje od onog objavljenog na stranicama Hrvatskog sabora. U životopisu koji je poslao HDZ navedena je samoborska adresa Mije Crnoje, dok je u životopisu na stranicama Sabora ta adresa izbrisana.   Crnojina samoborska adresa navedena je i na izbornim listama koje su objavljene prije izbora, a s tih lista Crnoja nije uspio izbrisati adresu.   Podsjetimo, Index je posjetio adresu koju je Crnoja upisao u svoj životopis. Na toj adresi ne postoji ništa osim potleušice (na naslovnoj fotografiji) sklepane od starih transportnih paleta. U njoj ormar i štednjak na drva, bez dimnjaka. Okolis je uredno podšišan, ali ministar ne živi u potleušici u samoborskoj industrijskoj zoni.  Ministar živi u Podsusedu, a prijavljen u Samoboru?  "A gdje bi bio? Tu je cijelo vrijeme", rekla je za Index susjeda ministra branitelja Mije Crnoje. Iznenadila se kao i mi, ali iz različitih razloga.  "Tu živi, s nama, kaže ministrova susjeda u zagrebačkom Podsusedu. Uputila nas je na ministrova vrata, ali na njima se nitko ne odaziva na upornu zvonjavu.  "Samobor ima prirez od nula posto, a u Zagrebu se plaća 18 posto od svakog dohotka pa tako i od vojne mirovine", tvrdi Indexov izvor iz Porezne uprave. U nekoliko godina lažnim prebivalištem Mijo Crnoja mogao je uštediti desetke tisuća kuna.   Na izborima se kandidirao u XI. izbornoj jedinici. Onoj za dijasporu.  "Svatko se može kandidirati na izborima gdje god želi, pa i tamo gdje ne živi", kaže nam stručnjak za izborno pravo koji je molio za anonimnost. Ne želi se zamjerati novom ministru koji je tek stupio na dužnost i friško uz pomoć biskupa Košića blagoslovio svoje radne prostorije.  Isti stručnjak nam kaže da se novopečeni ministar branitelja mogao prijaviti i kandidirati na adresi na kojoj ne živi jer Ministarstvo unutarnjih poslova nije provjeravalo baš svaku adresu u Republici Hrvatskoj. Pa tako ni adresu ministra Mije Crnoje, koji je braniteljima najavio formiranje registra izdajnika. Nije precizirao hoće li se u tom registru naći i oni koji su gradove u kojima žive prevarili za porez. Zbog nasilja ležao u Remetincu   Uz to, novi ministar branitelja ležao je u Remetincu zbog nasilničkog ponašanja. Kako piše Nacional, Crnoja godinama maltretira udovicu muškarca kojeg je ubio prošle godine likvidirani mafijaš Vinko Žuljević Klica. Crnoja je također jednom prilikom na autobusnom kolodvoru šakom udario vozača koji mu je trebao isporučiti paket.  Maltretiranje žene, koja je inače invalid, traje već šest godina, a  Crnoja je njezinu imovinu zavario u garaži, dok je ona bila u bolnici.  Nacional dalje piše kako je Crnoja na sudu izgubio jedan spor te da je u tom istom sporu lagao i da  godinama na sve moguće načine pokušava isto zataškati.  "Evidentno se radi o čovjeku koji ne poštuje pravni poredak zemlje", zaključuje Nacional. Novi životopis Mijo Crnoja