Modernizacija Rafinerije Brod već dugo se najavljuje i odgađa. Došlo je vrijeme da se tome stane na kraj. Hrvatska kao suverena zemlja mora zaštititi svoje građane – rekao je ministar Slaven Dobrović neposredno uoči tematske sjednice saborskog Odbora za zaštitu okoliša i prirode o zagađenju zraka u Slavonskom Brodu. Prema njegovim riječima, Rafinerija nije jedini onečišćivač na brodskom području, ali je sasvim sigurno najodgovorniji. On je najavio čvršće korake na rješavanju tog složenog međudržavnog problema i dodao kako Hrvatska neće dopustiti novu odgodu modernizacije. – Na idućem sastanku međudržavne komisije tražit ćemo precizne rokove o tome kada će se izvršiti modernizacija. U suprotnom, Hrvatska možda treba potegnuti za nekim drugim mjerama, s obzirom da preko našeg teritorija prolazi transportni cjevovod. Da, mislim na zavrtanje ventila – istaknuo je Dobrović. Predsjednik Odbora za zaštitu okoliša Gordan Maras dodao je kako Hrvatski sabor čvrsto stoji uz građane Slavonskog Broda u borbi za bolje životne uvjete. – Neprihvatljivo je da se ovakve stvari ne rješavaju godinama. Bosna i Hercegovina treba hrvatsku podršku u mnogo stvari, a ovo je jedan od naših najvećih međudržavnih problema – rekao je Maras. On se pridružio ministrovoj najavi o energičnijem rješavanju problema, jer to je, dodao je, jedini način da vlasnici Rafinerije shvate kako ne mogu više tako raditi. – Znam da JANAF ima svoje standarde, ali riječ je o državnoj tvrtki, u službi hrvatskih građana. Ukoliko bude potrebno, on treba onemogućiti transport nafte za Rafineriju preko Save i na taj način poslati vrlo jasnu poruku da je ova situacija za nas neprihvatljiva – zaključio je Maras. >> Predsjednica primila predstavnike inicijative 'Želimo čisti zrak u Slavonskom Brodu'