Foto: HRT HND JE jučer putem priopćenja za medije reagirao na podjelu ugovora o radu na HRT-u, a prema kojima su "odabranim rukovoditeljima" podijeljeni najviši koeficijenti. Priopćenje HND-a u nastavku prenosimo u cijelosti. "Nakon još jedne podjele ugovora o radu na HRT-u s najvišim koeficijentima (16,00), tzv. zlatnih padobrana, Ogranak Hrvatskog novinarskog društva na HTV-u i Podružnica Sindikata novinara Hrvatske - novinari i medijski radnici HRT-a, koji su i u vrijeme mandata bivšeg ravnatelja Gorana Radmana upozoravali na skandalozna zbrinjavanja „povlaštenih zaposlenika“, pozivamo novog glavnog ravnatelja Kazimira Bačića i Upravu HRT-a da hitno poništi spornu odluku. Smatramo da je donesena bez kriterija, na štetu ostalih zaposlenika i to u trenutku dok je trajao izbor za novog ravnatelja HRT-a. Smatramo potpuno neprihvatljivim objašnjenje bivšeg v.d. glavnog ravnatelja Blage Markote da je riječ o „korekcijama koje su poduzete u nedostatku adekvatne sistematizacije kada su u pitanju ljudi koji su bili na određenim rukovodećim položajima na HRT-u... te kako „ravnateljske pozicije podrazumijevaju visoku razinu odgovornosti koja nosi niz neizvjesnosti“.  Ponovno upozoravamo na neprihvatljivu tradiciju na HRT-u kojom se zbrinjavaju tzv. zaslužni rukovoditelji, kojima se i nakon prestanka obnašanja visokih dužnosti osiguravaju povlaštene pozicije i visoke plaće,koje nisu potkrijepljene analizom njihova rada i jasno definiranim opisom poslova. Bunili se kad je isto učinio Radman  Podsjećamo da je Udruga Hrvatski novinari i publicisti (HNiP), na čelu s tadašnjim predsjednikom Sinišom Kovačićem (kasnije postao v.d. glavnog ravnatelja), na dodjelu „zlatnih padobrana“ za bivšu rukovodeću garnituru reagirala u veljači 2016. godine priopćenjem u kojem poziva tadašnjeg glavnog ravnatelja Gorana Radmana na odgovornost a kolege da ne potpisuju takve ugovore, te istaknula: "dodatno je financijsko zbrinjavanje probranog rukovodećeg kadra nepotrebno, jer ako su pošteno i profesionalno radili svoj posao, iznadprosječne hrvatske plaće zajamčene su im postojećim ugovorima.... HRT je javni servis kojeg financiraju najvećim dijelom pretplatnici, te stoga poslovanje mora biti transparentno i zakonito, a odluke glavnog ravnatelja moralne i etičke, ukoliko mu odgovornost za pretplatnike nije smokvin list za uhljebljivanje političkih ili ideoloških kadrova“.  No upravo je Siniša Kovačić sada među „nagrađenima“, unatoč činjenici da je hitnu reviziju poslovanja za njegova mandata zatražio i Nadzorni odbor HRT-a na čelu s predsjednicom Anjom Šovagović Despot. Traže povlačenje odluke  Ogranak HND-a i Sindikat novinara i medijskih radnika HRT-a još jedanput upozoravaju na to da su na HRT-u uz novinare, na najnižim koeficijentima, kolegice i kolege lektori, fonetičari, snimatelji, montažeri, režiseri, realizatori, asistenti, glazbenici, majstori tona i rasvjete, scenografije, šminke itd., kojima se na svaki zahtjev, pa i za minimalnim napredovanjem, odgovara da trebaju pričekati sistematizaciju. U ništa boljoj poziciji nisu ni kolege u HRT centrima i u dopisničkoj mreži diljem Hrvatske.  Vodstvo HRT-a pozivamo da povuče spornu odluku koja narušava ugled HRT-a i još više produbljuje jaz između plaća velike većine vrijednih zaposlenika i povlaštene manjine. Tražimo hitno donošenje nove sistematizacije HRT-a koja treba riješiti nagomilane probleme, a sramotnu i diskriminirajuću odluku nastojat ćemo osporiti svim dopuštenim zakonskim sredstvima.  Poslovnu politiku novog ravnatelja ocjenjivat ćemo s obzirom na to kako će se odnositi prema ovom zahtjevu", stoji u priopćenju koje potpisuju Sanja Šegedin-Miriovsky, predsjednica Podružnice Sindikata novinara Hrvatske - Sindikat novinara i medijskih radnika HRT-a te Sanja Mikleušević Pavić, predsjednica Ogranka HND-a na HTV-u.