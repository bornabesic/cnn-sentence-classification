Foto: Hina PREMIJER Andrej Plenković potvrdio je u srijedu da je Hrvatska zatražila poništenje arbitražne odluke u slučaju INA-MOL, donesene 23. prosinca pošle godine pred Arbitražnim sudom utemeljenim prema Pravilima Komisije Ujedinjenih naroda za međunarodno trgovačko pravo (UNCITRAL) u Ženevi između Republike Hrvatske i MOL Grupe.  "Hrvatska je preko svojih pravnih zastupnika i švicarskih odvjetnika koje smo angažirali zatražila poništaj arbitraže", izjavio je premijer Plenković odgovarajući na novinarsko pitanje je li Hrvatska zatražila poništaj spomenute arbitraže.  Na neka aktualna pitanja Plenković je novinarima odgovorio nakon što je u srijedu u Banskim dvorima supotpisao Sporazum o osnivanju Nacionalnoga vijeća za umirovljenike i starije osobe s predsjednikom Matice umirovljenika Hrvatske Josipom Kovačićem i predsjednicom Sindikata umirovljenika Hrvatske Jasnom A. Petrović.   "Detalji nisu bitni za javnost"  Premijer je ocijenio kako je riječ o "vrlo dobro potkrijepljenim argumentima za poništenje arbitraže, prije svega procesno-pravnim razlozima i nadamo se da će, u postupku koji slijedi i trajat će nekoliko mjeseci, tih nekoliko navedenih razloga, švicarski Savezni sud, na odgovarajući način sagledati".  Na pitanje novinara koji su to procesni razlozi, Plenković je spomenuo kako je riječ o "određenim aspektima koji se tiču sastava suda, prava saslušanja i nekih detalja koji u ovome trenutku nisu bitni za javnost".     Arbitražni postupak između Republike Hrvatske i MOL Grupe pred Međunarodnim centrom za rješavanje investicijskih sporova (ICSID) u Washingtonu još je u tijeku.  Mađarski MOL objavio je pak 12. siječnja ove godine dijelove pravorijeka arbitraže UNCITRAL-a, uz napomenu kako je to "učinio sukladno pravilima mađarskoga tržišta kapitala te pravnim obavijestima mađarske središnje banke, kao regulatora". Među ostalim, MOL je tada priopćio kako je Sud u Ženevi presudio kako se "odbijaju svi zahtjevi Republike Hrvatske koji se temelje na mitu, upravljanju Inom te MOL-ovim navodnim povredama Ugovora o međusobnim odnosima dioničara iz 2003.".  Premijer je novinarima potvrdio kako će u petak sudjelovati na neformalnom summitu čelnika EU-a u Valletti na Malti, na kojem će se razgovarati o načinima za zaustavljanje priljeva migranata iz Afrike te o budućnosti EU-a nakon Brexita i odnosima s novom američkom administracijom.  Na novinarsko pitanje hoće li na Malti razgovarati i s mađarskim premijerom Viktorom Orbanom o slučaju INA-MOL, predsjednik Vlade rekao je kako će na margini toga susreta razgovarati i s mađarskim premijerom te da će sigurno jedno od pitanja biti i INA-MOL.