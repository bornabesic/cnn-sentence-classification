Srbijanski ministar vanjskih poslova Ivica Dačić odbacio je hrvatske kritike u povodu prosvjedne note zbog poništenja osuđujuće presude nadbiskupu Alojziju Stepincu i zanijekao da je riječ o jeftinoj propagandi i pokušaju destabiliziranja Hrvatske. – Srbija želi dobre odnose s Hrvatskom, ali ne po cijenu da se ratni zločinci pretvaraju u navodne mučenike – rekao je Dačić u odgovoru Kovaču. Dačić se dotaknuo i obilježavanja kontroverznog ustanka u Srbu tijekom kojega je organiziran i kontraskup i prosvjed protiv obilježavanja kojega je nazvao ustaškim. – Možda naša prosvjedna nota Hrvatskoj ministra Kovača osobno podsjeća na (Slobodana) Miloševića, što svakako nije istina, ali povampirene ustaše danas u Srbu ni na što i ni na koga ne podsjećaju, nego oni jesu nasljednici fašističke ustaške NDH i Ante Pavelića – smatra Dačić. Hrvatski ministar vanjskih i europskih poslova Miro Kovač ocijenio je danas da srbijanska prosvjedna nota zbog poništenja osuđujuće presude nadbiskupu Alojziju Stepincu "predstavlja jeftin pokušaj destabilizacije Hrvatske, a njezin rječnik podsjeća na vremena Slobodana Miloševića i velikosrpsku agresiju". – Ta nota je jedan jeftin pokušaj destabilizacije Hrvatske u ovom osjetljivom razdoblju nakon raspuštanja Hrvatskog sabora i prije proslave operacije Oluja – rekao je Kovač nakon prvog sastanka Povjerenstva vlade RH za praćenje provedbe prijelaznih mjerila u pregovaračkim poglavljima 23 i 24 o pristupanju Srbije EU. Dačić je u odgovoru Kovaču, koji prenosi srbijansko ministarstvo vanjskih poslova, upozorio da u prosvjednoj noti Srbije nema lažnih citata kako je naveo Kovač, "već su navedene doslovne izjave Stepinca izrečene na Uskrs 1941. u zagrebačkoj katedrali, gdje on propovijeda lojalnost fašističkoj ustaškoj NDH, kao i citat iz njegove okružnice biskupima gdje kaže da je "NDH najznamenitiji događaj u životu hrvatskog naroda i odavno sanjani i željeni ideal". – Dok je Hitler za Nijemce i cio svijet simbol zla, za hrvatsku vlast NDH je ostvarenje hrvatskog sna, Ante Pavelić i ustaše simbol herojstva, a s njim i njihov duhovnik Stepinac, simbol svetosti – kaže Dačić. Hrvatskom veleposlaniku u Beogradu u utorak je uručena nota srbijanskog ministarstva vanjskih poslova u kojoj se najoštrije prosvjeduje zbog poništenja osuđujuće presude Alojziju Stepincu, što službeni Beograd smatra rehabilitacijom fašizma i ustaške NDH. >>Srbija hrvatskom veleposlaniku uručila notu punu uvreda na račun Stepinca 