Američki predsjednik Donald Trump nazvao je bivšeg direktora FBI-a Jamesa Comeya, kojega je u utorak smijenio s dužnosti, "napuhancem" i "razmetljivcem", dodavši da bi ga bio smijenio i da to nisu predložili dužnosnici ministarstva pravosuđa, javljaju u četvrtak agencije. "Napuhan je i razmetljivac je. FBI je bio u kaosu", izjavio je Trump u razgovoru za NBC, što je njegov prvi istup nakon što je nenadano smijenio Comeya s čela FBI-a. Comey je vodio istragu o mogućoj upletenosti Rusije u američke predsjedničke izbore 2016. i mogućim vezama Trumpovih pomoćnika u kampanji i Moskve. "Spremao sam se otpustiti Comeya. Moja je to odluka. Planirao sam ga smijeniti bez obzira na preporuku", istaknuo je Trump u intervjuu. No, Bijela kuća je početkom tjedna priopćila da je Trump donio odluku o smjeni Comeya nakon preporuke glavnog državnog odvjetnika Jeffa Sessionsa i njegova zamjenika Roda Rosensteina, a isto je kazao i potpredsjednik Mike Pence. "Predsjednik Trump je dobro odlučio da prihvati preporuku ministra i njegova zamjenika i zatraži od ravnatelja FBI-a da odstupi s položaja", kazao je Pence u srijedu. 