U napadu na vojnu bazu na sjeveru Afganistana za koji su odgovornost preuzeli talibani najmanje je 100 ljudi poginulo i ranjeno, objavilo je u subotu afganistansko ministarstvo obrane. "Talibanski pobunjenici su izveli koordiniran napad na vojnu bazu gdje je bila glavnina vojnika koji su se okupili na molitvu, pri čemu je više od 100 pripadnika oružanih snaga poginulo i ranjeno", navodi ministarstvo u priopćenju. Ovo je prva službena informacija iz afganistanskog izvora nakon napada u petak navečer koji je izvelo desetak teško naoružanih talibana a trajao je najmanje pet sati. Časnik u toj bazi 209. vojnog korpusa blizu Mazar-i-Sharifa, sjeverne prijestolnice, rekao je pak u subotu ujutro za AFP da je u napadu "150 ljudi poginulo, a deseci su ranjeni". "Tu su se uvježbavali mladi novaci iz pokrajina Badahšana i Tahara", na sjeveroistoku zemlje, rekao je taj časnik koji je htio ostati anoniman. U petak navečer objavljena je informacija o "više od 50" afganistanskih vojnika poginulih u napadu. "Bila su desetorica napadača", potvrdio je časnik u bazi: "Došli su Humveejima i kamionima afganistanske vojske, nosili su vojne odore. Bilo je vrijeme molitve u džamiji u bazi", što znači da žrtve nisu bile naoružane, dodao je. Ministarstvo obrane ne navodi potankosti o tijeku napada. Prethodno je izvijestilo da su od deset napadača sedmoricu ubile oružane snage, dvojica su aktivirala eksploziv na sebi a jedan je uhićen. Napad je zaustavljen zahvaljujući intervenciji afganistanskih specijalnih postrojba u petak predvečer, rekao je američki general John Nicholson koji zapovijeda NATO-vom operacijom Odlučna potpora. Talibani koji traže odlazak svih stranih vojnika iz zemlje odmah su preuzeli odgovornost za napad u priopćenju objavljenom u petak, ustvrdivši da je u njemu "više desetaka mrtvih".