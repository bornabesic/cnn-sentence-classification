Suparnici na lokalnim izborima za mjesto gradonačelnika Splita suočili su se u redakciji Slobodne Dalmacije i nisu se ustručavali koristiti se teškim riječima. Željko Kerum opleo je nisko po protukandidatu Adri Krstuloviću Opari. Iako je sučeljavanje prošlo mirno pri izlasku iz redakcije Kerum je izvrijeđao protukandidata. Kerum je prvo Opari rekao da mu je Zoran Milanović, tadašnji SDP-ov predsjednik Vlade, za njega rekao da je 'curica'.  Bivši gradonačelnik je zatim bio iznerviran Oparinim prozivanjem zbog enormnih dugovanja Kerumovih tvrtki, te prozivanjem zbog 'neučinkovitosti i štete' koju je kao bivši gradonačelnik nanio Splitu.  Oparu je Kerum u divljačkom ispadu nazvao 'lošim čovjekom', 'dnom dna', 'budalom' i optužio ga da se prostituirao u Milanu za vrijeme dok je tamo bio savjetnik u konzulatu RH.  Kad su se kamere isključile, mikrofoni su zabilježili i prijetnju u kojoj je Kerum Opari rekao: 'Što me gledaš, hoćeš li dat' kroše, majmune glupi'. Nakon toga, Kerum je pokupio stvari i iznerviran napustio salu te na izlazu svome protivniku dobacio – 'pederčino', javlja Slobodna Dalmacija. - Ja stojim iza onoga što sam govorio na sučeljavanju, a to što je netko neovlašteno i protuzakonito snimao našu međusobnu prepirku i ono što sam rekao u četiri oka, a zatim to još  i objavio i pustio u javni prostor - to uistinu nije moja odgovornost.  Ja to u javnom prostoru nikada ne bi izrekao, a svaki dan sam imao priliku. Žao mi je što se to dogodilo. Bez obzira što za objavu nisam odgovoran, ispričavam se svima koji se zbog toga osjećaju povrijeđeni - odgovorio je priopćenjem Željko Kerum. - Na današnjem sučeljavanju u organizaciji Slobodne Dalmacije maske su pale. Kerum je pokazao jasno i glasno svoje pravo lice. Salve gnjusnih, odvratnih uvreda i prijetnji koje je uputio na moj račun ispod su svake razine ljudske komunikacije da bih ih ponavljao. To nije bilo sučeljavanje argumentima i rasprava o programu, to je bilo ludilo jednog poraženog čovjeka koji se sa svojim neuspjesima očito ne zna nositi. Pod rizikom da se sljedeće sučeljavanje ne bi pretvorilo u još jedan divljački Kerumov ispad, ne želim građane Splita, svoju obitelj, a ni sebe izlagati ludilu tog čovjeka te otkazujem sva planirana sučeljavanja. Svim medijima i građanima Splita i dalje ostajem na raspolaganju odgovoriti na svako pitanje vezano za moju viziju grada i program kojega nudim. Izađite u nedjelju na izbore i Vi se suprotstavite ovakvom divljanju i izaberimo čestiti, tolerantni i pristojni Split - odgovorio je Opara. Tema: Lokalni izbori 2017.