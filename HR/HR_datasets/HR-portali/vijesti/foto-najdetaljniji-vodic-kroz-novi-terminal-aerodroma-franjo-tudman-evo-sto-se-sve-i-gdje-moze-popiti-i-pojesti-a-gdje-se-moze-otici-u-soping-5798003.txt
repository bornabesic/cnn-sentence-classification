U usporedbi sa starom aerodromskom zgradom, u novoj je ponuda restorana, kafića i trgovina neusporedivo veća i raznovrsnija. Za kompletnu ugostiteljsku ponudu zadužena je turska tvrtka BTA Fodd&Services Group. Tvrtka postoji od 1999., kad je preuzela upravljanje sa 37 prehrambenih objekata na istanbulskom aerodromu Atatürk s više od 1000 zaposlenika. Danas, 18 godina kasnije, BTA osigurava prehranu u 16 zračnih luka u Turskoj, Gruziji, Makedoniji, Tunisu, Omanu, Latviji, Saudijskoj Arabiji i, od danas, Hrvatskoj. Poslužuje 16 milijuna putnika godišnje ili njih 100 tisuća dnevno. U Zagreb tako stižu neki brendovi koje putnici već znaju sa svjetskih aerodroma: Cafe Nero, sa svojim izvrsnim kavama, Cakes&Bakes, poznat po sočnim kolačima i pitama, Pom sa zdravom, svježe cijeđenim sokovima i smoothijima, Spread sa sočnim i konkretnim obrocima... Brend Aelia je već ranije preuzeo duty free trgovinu u staroj aerodromskoj zgradi, a u novoj će ponudu dodatno obogatiti pa će osim uobičajenih stvari koje putnici vole kupovati prije leta, ponuditi i neke ekskluzivne brendove. Poseban će dio biti rezerviran za hrvatske proizvode. Kreativno osmišljen prostor Sens of Place unutar trgovine kroz ponudu prikazuje bogatstvo hrvatske tradicije i autentičnost naše kulture te je na taj način približava gostima iz drugih zemalja. Putnicima će se na atraktivnoj lokaciji u blizini glavnog ulaza predstaviti i hrvatski dizajn, a za razliku od stare aerodromske zgrade, nova ima nekoliko prostora za pušače. Velik izbor sendviča, peciva i slastica Lokacija: razina 2, desno u odnosu na glavni ulaz Površina: 188,3 četvorna metra Sjedećih mjesta: 97 Jedini lokal koji u novoj zračnoj luci ima terasu smjestio se na razini 2, blizu glavnog ulaza u terminal, na kojoj se nalaze šalteri za check-in i predaju prtljage. Krase ga rustikalno uređenje i dugački izlog s nizom peciva, kolača, slanih i slatkih jela, svježe pečenih i uvijek pri ruci putnicima koji se spremaju poletjeti i njihovoj pratnji. Osim hrane, Cakes&Bakes poslužuje i cijeli niz toplih i hladnih pića, a posebno se ponose ogromnim izborom sendviča. Među njima je i vegetarijanski sendvič koji će, tvrde u lokalu, oduševiti i obožavatelje mesa. Putnici koji nemaju vremena sjesti i pojesti obrok moći će ga i ponijeti sa sobom u zgodnim i praktičnim kutijicama s logom Cakes&Bakesa.   GLEDAJTE KAKO SLAŽU OBROK PREMA VAŠIM ŽELJAMA Lokacija: međunarodni odlasci Površina: 350 četvornih metara Sjedećih mjesta: 83 Ideja iza koncepta Spreada je ponuditi gostima velike, konkretne obroke u otvorenom, prozračnom prostoru ili u praktičnim kutijama koje su oslikali umjetnici u kojima se obrok može ponijeti bilo kamo. Pizze, hamburgeri, meso i povrće s grilla, salate i sendviči samo su dio ponude. Sva se jela svakodnevno pripremaju od svježih sastojaka. Kako se gost kreće kroz prostor, može sam birati između brojnih sastojaka koji su izloženi, a od kojih se onda slaže obrok baš za njega. Osim toplih jela, u Spreadu će se moći popiti i smoothieji, svježe cijeđeni sokovi i sladoled. NAJUDOBNIJI SALON ZA GOSTE POSLOVNOG RAZREDA Lokacija: međunarodni odlasci, uz mostove za ukrcaj Površina: 323 četvorna metra Sjedećih mjesta: 84 Lounge za putnike poslovnog razreda nalazi se na međunarodnim odlascima. Namješten je udobnim stolicama i stolovima na koje se mogu postaviti laptopi, a dekoriran drvenim pregradama i zelenim fotografijama na zidovima. Lounge je VIP gostima dostupan u svako doba dana i večeri, a u njemu će im biti na raspolaganju mali zalogaji i osvježavajuća pića, Wi-Fi mreža, izbor dnevnih novina, televizor, sve što je putniku potrebno da se opusti i provede kvalitetno vrijeme prije polaska na let. Loungeom upravlja tvrtka Primeclass Lounges, koja je zadužena za više od 30 VIP salona na 19 zračnih luka u osam zemalja svijeta. SMOOTHIE I SVJEŽE CIJEĐENI SOKOVI ZA PUTNU ENERGIJU Lokacija: razina 2, preko puta ulaza Površina: 18 četvornih metara Sjedećih mjesta: - Mali štand smješten kod glavnog ulaza u aerodromsku zgradu mjesto je na kojem putnici mogu kupiti svježe i zdrave smoothije, cijeđene sokove, voćne salate i ostale zdrave zalogaje koji će im dati snagu prije putovanja. “Dobra, čista i poštena” hrana postala je standard među onim što kupci očekuju, zbog čega je putnicima ponuđena mogućnost da se osvježe i napune energijom prije polaska na let. MJESTO ZA NAJBOLJU TALIJANSKU KAVU Lokacije: međunarodni odlasci i dolasci Površine: 115,4/104,9 četvornih metara Sjedećih mjesta: - Inspiriran tradicionalnim europskim kafićima, Caffe Nero nudi izvrsnu kavu koja se može popiti odmah ili ponijeti u praktičnim kartonskim šalicama. Uz svježu kavu uživajte i u finim zalogajima: velikom izboru sendviča, tradicionalnim juhama, salatama, pekarskim proizvodima i kolačima. Caffe Nero nalazi se na dvije lokacije na aerodromu i općenito je jedan od najrasprostranjenijih brendova od svih koji se mogu naći na novom aerodromu: ukupno imaju 610 kafića u osam zemalja. Najpoznatji su po filozofiji izvrsnog espressa koji pripremaju prema beskompromisnoj recepturi. Njihov je recept za osvajanje i zadržavanje gostiju izvsna kava, ukusna hrana i nasmijani djelatnici koji na najbolji način promiču i promoviraju ponudu kafića. Bruno Konjević / CROPIX EKSKLUZIVNI SVJETSKI BRENDOVI I AUTOHTONI HRVATSKI PROIZVODI Lokacija: međunarodni odlasci, prije gateova Na novom putničkom terminalu Zračne luke Franjo Tuđman posluje Aelia Duty Free trgovina, koja je dio međunarodne grupacije Lagardère Travel Retail. Do duty free shopa stiže se odmah nakon kontrole putovnica i sigurnosnog pregleda na trećem katu, nakon čega se spušta na drugi kat, na međunarodne odlaske. Otvorena su dva prodajna prostora Aelia Duty Free shop - The Art of the gift i Fashion Accessories shop. Postojeća ponuda s više od 9000 proizvoda najprestižnijih međunarodnih i nekih od najjačih hrvatskih brandova bit će obogaćena novim, ekskluzivno dostupnim brendovima samo u Aelia Duty Free trgovini. Aelia Duty Free shop - The Art of the gift prostire se na 542,5 četvorna metra te ga karakterizira tzv. walk through koncept prolaska kroz trgovinu koji se sve više primjenjuje na zračnim lukama diljem svijeta kao odgovor na sve manje vremena koje putnici imaju za kupnju. Fashion Accessories shop prostire se na 75,5 kvadrata, u svojoj će ponudi sadržavati luksuzne svjetske brendove kao što su Pandora, Swarovski, Tag Heuer, Ray-Ban, Furla. Otvaranjem novog terminala u Aelia Duty Free trgovini uvodi se novi koncept vođen vizijom kupca, nudeći mu nezaboravno iskustvo kroz moćnu poruku: The Art of the gift i kreativno osmišljen prostor Sens of Place. The Art of the gift fokusiran je na vrhunsku uslugu prema kupcu i nezaboravno iskustvo kupovine. Sens of Place je posebno osmišljeni prostor koji kroz ponudu prikazuje bogatstvo hrvatske tradicije i autentičnost naše kulture.   AUTENTIČNA PIVNICA ZA OPUŠTANJE I FINI RUČAK Lokacija: međunarodni odlasci, kod izlaznih mostova Površina: 143 četvorna metra Sjedećih mjesta: 84 Bar koji se nalazi na međunarodnim odlascima, nakon kontrole putovnica i prtljage, prava je autentična pivnica ili pub, s velikim drvenim šankom i stolovima, ciglenim zidovima, stvoren za uživanje u hrani i piću neposredno prije leta. U ponudi ima velik izbor domaćih i svjetski poznatih piva, kako točenih tako i u boci, zatim pažljivo složenu listu koktela te topla jela koja savšeno prate atmosferu pivnice. To su, dakako, krilca, burgeri, salate, mesne plate... Ugodnog interijera i opuštene atmosfere, Brewmark je idealno mjesto za vrijeme do poziva na let. Dobra vijest za pušače - kabina za pušenje u neposrednoj je blizini. SVE ŠTO PUTNIKU TREBA U POSLJEDNJI TRENUTAK Lokacija: domaći odlasci (prijevoz autobusima) Površina: 5 četvornih metara Sjedećih mjesta: - Needstop je trgovina koja putnicima na odlasku nudi sve što im može zatrebati u posljednji trenutak: novine, magazine, CD-e, ali i sendviče, topla pića, tostove, pekarske proizvode... Kako je cijela filozofija trgovine da bude prikladna za ljude u žurbi, koji nemaju puno vremena, sve je brzo pripremljeno i upakirano u praktičnu ambalažu, tako da se putnik na samom štandu zadržava što kraće. Naravno, ako želi i ima vremena, može i na licu mjesta konzumirati sve kupljeno. VRHUNSKA KAVA, SVJEŽE PRIPREMLJEN SLADOLED I MIRISNA PECIVA Lokacija: razina 0, dolasci, prije izlaska iz zgrade Površina: 14,5 četvornih metara Sjedećih mjesta: - Antonia se nalazi na razini nula, gdje će putnike dočekivati njima drage osobe. U ponudi je svježe pripremljen sladoled talijanskog stila, vrhunske kave, kao i izbor ukusnih pekarskih proizvoda i deserata. Kao i na drugim lokacijama, hrana i piće moći će se konzumirati odmah ili ponijeti u praktičnim posudicama koje su ovdje ekološke, odnosno biorazgradive. NAJBOLJI RADOVI HRVATSKIH DIZAJNERA Lokacija: razina 2, lijevo u odnosu na glavni ulaz From Designers With Love novi je koncept koji predstavlja proizvode hrvatskih dizajnera i primijenjenih umjetnika, osmišljen posebno za novi putnički terminal zagrebačke zračne luke. U namjeri da podrži produktivnu i rastuću lokalnu kreativnu zajednicu, koncept From Designers With Love jedinstvena je platforma za predstavljanje hrvatskog dizajna globalnoj publici. Kolekcija uključuje niz dizajnerskih proizvoda, od mode, modnih dodataka i nakita do igračaka, suvenira te pribora i proizvoda za kuhinju i blagovanje, kao i manjih komada namještaja u rasponu od svakodnevnih i pristupačnih predmeta do onih luksuznijih. From Designers With Love posveta je jedinstvenim, autentičnim i suvremenim dizajnerskim predmetima, proizvodima koji su inventivno, lucidno i pametno oblikovani i koji su pritom lokalno dizajnirani i lokalno proizvedeni. Sama ideja odraz je težnje za ponudom promišljenih i korisnih suvenira Zagreba i Hrvatske jer lijepi i trajni proizvodi domaćih dizajnera i umjetnika najpotpunije služe toj svrsi.