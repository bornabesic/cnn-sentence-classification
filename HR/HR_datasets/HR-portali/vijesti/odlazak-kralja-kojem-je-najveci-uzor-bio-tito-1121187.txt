Desetak tisuća građana okupilo se na ulicama Bangkoka, glavnog grada Tajlanda, kako bi ispratili preminulog kralja Bhumibola Adulyadeja, noseći njegove slike, sa svijećama i novčanicama u rukama, plačući i jecajući za dragim kraljem. Bhumibol Adulyadej, poznat i pod imenom Rama IX., bio je najdugovječniji monarh na svijetu. Vladao je više od 70 godina, a za njegova je kraljevanja izabrano 50 državnih vlada. Nakon njegove smrti kraljica Elizabeta sada je najstariji monarh na svijetu. Tajlandski monarh Rama IX. imao je „božanski status“. 88-godišnjeg kralja Bhumibola Adulyadeja mnogi su smatrali jedinom političkom osobom u Tajlandu koja je bila sposobna ujediniti naciju i zemlji vratiti kakav-takav mir. Na fascinantan i pragmatičan način uspio je prevladati sve nedaće koje su pogodile zemlju za vrijeme njegove vladavine. Naime, doživio je 17 vojnih udara i smjenu 26 premijera. Svoj dugovječni položaj najviše može zahvaliti narodu, koji ga obožavao, “podanicima” koji su ga smatrali božanstvom pa se u skladu s tim spominjanje njegova imena uzalud doživljavalo kao bogohuljenje koje se kažnjavalo zatvorskom kaznom od tri do 15 godina. Osim što je bio najdugovječniji vladar na svijetu, Rama je bio i najbogatiji pa su ga čak i neki oponenti i protivnici nazivali tajlandskim Billom Gatesom. Naime, vrijednost njegova imetka procjenjivala se na nevjerojatnih 35 milijardi američkih dolara, te je zauzeo prvo mjesto na Forbesovoj listi najbogatijih vladara plave krvi, što je bolo oči mnogima u svijetu, ali ne i njegovim sunarodnjacima koji su u njemu vidjeli najzaslužniju osobu za prosperitet Tajlanda. Koliko je u domovini bio poštovan i voljen, najbolje pokazuju proslave njegova rođendana u prosincu. Naime, tada je cijela zemlja bila “zavijena” u žuto, boju koja simbolizira odanost kruni. Oni Tajlanđani koji u tim trenucima nisu iskazivali oduševljenje kraljem doživljavali su se kao otpadnici. Takvu podaničku kulturu promatrači su objašnjavali time što Tajland ima tradiciju od 800 godina kraljevstva, ali i time što zemlja nikad nije bila kolonizirana, što se pripisuje mudrosti tamošnjih vladara. Monarh Rama IX. rodio se u SAD-u. Visoko obrazovanje stekao je u Švicarskoj, a na tajlandsko prijestolje stupio je 1946. godine. Za većinu od 68 milijuna Tajlanđana kralj je bio stup sigurnosti u nestabilnim vremenima. Zemlja je za njegove vladavine industrijalizirana, ali je i svjedočila udarcima parlamentarnoj demokraciji kroz vojne pučeve, posljednji put u svibnju 2014. Kralj Bhumibol bio je integrirajuća snaga Tajlanda u kojem bi se političke napetosti nakon njegove smrti mogle pojačati. Zemlja je godinama podijeljena između rojalističkog establišmenta i crvenokošuljaša, pristaša odbjeglog bivšeg premijera Thaksina Shinawatre koji je svrgnut pučem 2006. Telekomunikacijski multimilijarder izgradio je moćnu mrežu koja se bori za vlast i moć sa starim tajlandskim poretkom. Iako je njegova funkcija monarha, po tajlandskom ustavu, ograničavala njegovu umiješanost u politiku i vojsku, često je izlazio iz tih okvira koje mu je omogućavao ustav te je intervenirao svaki put kada je zemlja bila na rubu rata, zbog čega ga je većina Tajlanđana smatrala bogom. Za njega je pojam demokracije bio nedefiniran pa je intervenirao kada je to njemu osobno odgovaralo. Primjerice, 1973. godine, kada je vojska pucala na studente koji su demonstrirali tražeći promjene i demokraciju, osudio je taj napad i tražio od vojske da ga prekine te je demonstrantima dopustio da se skrivaju u njegovu dvorcu gdje ih je zaštitila njegova garda. Međutim, samo tri godine kasnije, kralj Rama IX. nije spriječio da vojska ubije studentske ljevičare strahujući da Tajland ne postane komunistička država poput Vijetnama. Isto tako, nekoliko je puta odlučno intervenirao u tajlandsku politiku, uključujući političku krizu 2005. - 2006. godine. U prvih sedam godina njegove vladavine Tajland je bio pod vojnom diktaturom. Ljudi su ga voljeli i prihvaćali jer je uvijek išao u nerazvijene i ruralne sredine, slušao probleme ljudi te im pomagao financirajući svojim bogatstvom razne razvojne projekte u seoskim područjima. U slobodno vrijeme bavio se glazbom, svirao je saksofon, crtao je i pisao. Volio je i fotografiju te se bavio jedrenjem. Iako je bio u dobrim odnosima s gotovo svim čelnicima svijeta, kralju Rami IX. najviše je imponirao Josip Broz Tito koji je od bravara uspio postati veliki državnik, zbog čega je čak napisao možda najbolju knjigu o maršalu, uz fotografije koje su objavljene jedino u tom kraljevom djelu.      >> Potpredsjednik HHO-a: Dok Slovenci iskopavaju kosti žrtava, kod nas partizani upravo oslobađaju Europu! 