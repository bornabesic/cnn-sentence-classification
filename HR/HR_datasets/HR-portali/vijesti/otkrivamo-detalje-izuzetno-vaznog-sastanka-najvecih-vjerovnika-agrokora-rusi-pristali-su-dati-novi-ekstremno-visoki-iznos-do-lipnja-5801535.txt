Tijekom jučerašnjeg dana održan je tzv. conference call velikih vjerovnika Agrokora. Conference call ili telekonferencija sastanak je koji se održava putem istodobnih telefonskih poziva s mogućom videovezom tijekom kojega svi mogu komunicirati sa svim sudionicima. Ključnu riječ na ovom conference callu imali su financijski eksperti i najveći ruski vjerovnici. Iako se prije tog sastanka spekuliralo da bi na njemu trebala biti prezentirana detaljna financijska forenzika o pravom stanju Todorićeva koncerna kako bi kreditori mogli usuglasiti zajedničku strategiju i prijedlog konačnog rješenja, sadržaj sastanka ipak je bio nešto manje ambiciozan, ali i dalje izuzetno važan za hrvatsko gospodarstvo, za Agrokor i pet tisuća njegovih dobavljača. Na sastanku je bilo ključno to što je prezentiran plan održavanja likvidnosti do lipnja. Procjena je financijskih eksperata jest kako za to održavanje likvidnosti treba osigurati 2,7 milijardi kuna. Razgovore je, navodno, obilježilo relativno pozitivno ozračje, kao i očigledna spremnost Rusa da podnesu najveći dio tereta od 2,7 milijardi, što je ekstremno visok iznos s obzirom na to da se radi samo o planu osiguravanja kratkoročne likvidnosti najvećeg hrvatskog poslovnog sustava. Iz raspoloživih informacija o conference callu na temu osiguravanja likvidnosti, stručnjaci mogu iščitati nekoliko važnih poruka. Prvo, Rusi su do sada već izloženi u Agrokoru s izuzetno visokih 1,7 milijardi eura, a sada su spremni značajno povećati tu izloženost. To znači kako su Rusi i dio drugih velikih vjerovnika već procijenili da je apsolutno nužno osigurati plaćanje Agrokorovih dobavljača radi punjenja Agrokorovih polica, ali i za stvaranje sezonskih zaliha koje moraju proizvesti ostale tvrtke iz Todorićeva koncerna. Ako se ne osigura kakav-takav kontinuitet plaćanja dobavljača i proizvodnje, onda se može računati s kolapsom sustava, a ovako će se sasvim sigurno povećati povjerenje domaće i strane poslovne zajednice u odgovornost najvećih Agrokorovih vjerovnika. Uostalom, ako najveći Agrokorovi vjerovnici ne osiguraju normalizaciju poslovanja, onda će i sami sasvim sigurno ući u rizik značajnih gubitaka. Na ovaj način sami sebi racionalno kupuju šansu nešto sigurnije naplate plasiranih sredstava u budućnosti. Drugo, sve je očiglednije kako zadnju riječ u Agrokorovoj priči imaju najveći ruski vjerovnik i Ivica Todorić osobno, dok su svi drugi, pa i država, u ovom trenutku u drugom planu. Ako je Sberbank spreman predvoditi ostale vjerovnike u provedbi plana osiguravanja likvidnosti do lipnja težak 2,7 milijardi kuna, onda je vrlo vjerojatno da imaju okvirni sporazum s Ivicom Todorićem ili barem jako dobru ideju o tome na kakve bi uvjete Ivica Todorić mogao pristati. Dosad se spominjala mogućnost da Sberbank preuzme dio operativne kontrole nad Agrokorom. U prvoj fazi, to bi podrazumijevalo imenovanje glavnog financijaša Agrokora. Iako su Rusi demantirali namjeru vlasničkog preuzimanja Agrokora, njihova najava osiguravanja 2,7 milijardi za likvidnost, smatraju stručnjaci, ipak upućuje na to da bi se u Agrokoru mogli pozicionirati čvršće nego što je to preuzimanje cijele ili pune operativne kontrole nad kompanijom. Bilo kako bilo, možebitno osiguravanje likvidnosti do lipnja najbolja je moguća vijest za velik broj ozbiljno zabrinutih hrvatskih dobavljača sa starim dugovima i dilemom trebaju li nastaviti isporuku nove robe. Tijekom jučerašnjeg dana Agrokorove su obveznice iznova prilično otužno tonule (kako koja) od oko 2 do 6 posto. To znači ne samo da se jučer među krupnijim financijskim ribama još nisu proširile umirujuće vijesti s conference calla koji smo opisali na početku ovog članka, nego i da investitorima manjka detaljnija slika. Tu sliku dat će također spomenuta financijska forenzika. Svi bi, primjerice, voljeli znati kakav je prema konzervativnim procjenama Agrokorov radni kapital, tj. odnos vrijednosti njegove kratkotrajne imovine s njegovim tekućim obvezama. To će, među ostalim pokazateljima, biti vrlo dobra ilustracija istinske dubine Agrokorovih problema. Je li radni kapital negativan, a ako jest, koliko?