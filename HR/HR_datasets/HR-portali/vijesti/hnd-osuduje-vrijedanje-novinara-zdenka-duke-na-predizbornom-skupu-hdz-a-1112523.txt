Iz Hrvatskog novinarskog društva (HND) u petak navečer su osudili vrijeđanje novinara Zdenka Duke na predizbornom skupu HDZ-a u Zagrebu, u četvrtak, 8. rujna, kada je, kako navode iz HND-a, dio sudionika više puta verbalno napalo novinara i bivšeg predsjednika HND-a Duku koji je sa skupa izvještavao za Novi list.  Vrijeđali su ga da radi za SDP i protiv Hrvatske, te da špijunira, a u jednom trenutku veća skupina sudionika skupa počela je snimati kolegu Duku mobitelima i skandirati njegovo prezime, istaknuo je u priopćenju predsjednik HND-a Saša Leković. "HND osuđuje vrijeđanje novinara Zdenka Duke na predizbornom skupu HDZ-a kao i vrijeđanje i svaki verbalni napad na novinare koji rade svoj posao. Organizatore političkih i drugih javnih skupova podsjećamo da su po zakonu dužni održavati red i mir na skupovima te upozoravamo da će oni biti odgovorni ukoliko se verbalno nasilje prema novinarima pretvori u fizičko", naveo je Leković. >> HND osudio uvredljivo ponašanje Bandića prema Hrgi: 'Nije se prvi put neprimjereno ponio prema novinarima' 