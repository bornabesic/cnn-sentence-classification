Premijer Tihomir Orešković očekuje da će Srbija poštivati uvjete za nastavak pregovora s EU-om, uključujući i onaj da ne može progoniti hrvatske državljane za ratne zločine, priopćila je u  vlada. Srbija je danas u Bruxellesu otvorila pregovore u dva ključna poglavlja u pristupnim pregovorima, 23 Pravosuđe i temeljna prava i 24 Sloboda, pravda i sigurnost. Za otvaranje poglavlje 23 Hrvatska neko vrijeme nije davala suglasnost tražeći jamstva da Srbija neće zloupotrebljavati svoj zakon o univerzalnoj jurisdikciji za suđenja za ratne zločine, osiguranje prava hrvatske manjine u Srbiji i punu suradnju s Haškim sudom. U zajednička pregovoračka stajališta EU-a ušla je na hrvatski zahtjev formulacija kojom se ističe "potreba za regionalnom suradnjom i dobrosusjedskim odnosima u procesiranju ratnih zločina, uključujući i cilj da se izbjegne sukob nadležnosti". Uoči otvaranja pregovora u Bruxellesu, Orešković se zajedno s ministrima vanjskih poslova Mirom Kovačem i ministrom branitelja Tomom Medvedom sastao u Banskim dvorima s predstavnicima braniteljskih udruga, priopćila je vlada. Premijer je rekao da će "vlada učiniti sve u zaštiti nacionalnih interesa i interesa hrvatskih branitelja te kako se današnjim prihvaćanjem Srbija obvezuje na poštivanje zajedničkih dogovorenih stajališta". Nada se da neće doći do odstupanja Srbije od utvrđenih uvjeta i zajedničkih pozicija te kako EU i Hrvatska dijele zajedničko stajalište da će Srbija pokazati odgovornost i dosljednost u postignutim dogovorima. "Izjave dnevno političke naravi iz Srbije koje su suprotne dogovorenim stajalištima ne pridonose napretku i jačanju EU-a te činjenici da se Hrvatska aktivno zalaže za ulazak zemalja jugoistočne Europe u EU“, istaknuo je  Orešković. Ministar Medved važnim drži ukidanje univerzalne jurisdikcije koja proizlazi iz srbijanskog Zakona o organizaciji i nadležnosti državnih organa u postupku za ratne zločine počinjene na teritoriju bivše Jugoslavije. Naglasio je da su hrvatski branitelji i stradalnici Domovinskog rata posebno zainteresirani i za rješavanje pitanja pronalaska nestalih osoba u Domovinskom ratu. "Budući da je Hrvatska morala pri ulasku u EU ispunjavati sve postavljene uvjete, tražimo da se na isti način postupa i prema Srbiji“, istaknuo je Medved. Visoki vladini dužnosnici upoznali su branitelje s hrvatskom izjavom koja je danas pročitana u Bruxellesu na trećem sastanku Međuvladine konferencije EU i Srbije. Ministar Kovač posebno se osvrnuo na pet ključnih obaveza koje Srbija mora ispuniti unutar poglavlja 23: osigurati prava žrtvama rata i njihov pristup pravdi bez diskriminacije, da neće moći samovoljno i protupravno primjenjivati svoje kazneno zakonodavstvo na području Hrvatske i progoniti hrvatske državljane, da mora surađivati u utvrđivanju sudbine nestalih osoba, potpuno surađivati s Haškim sudom te rediti svoj izborni zakon tako da hrvatska manjina dobije zajamčen(e) mandat(e) u Narodnoj skupštini, navodi se u vlasinu priopćenju >> Vučić kritizirao Hrvatsku na sastanku u EU na kojem nije bilo Kovača 