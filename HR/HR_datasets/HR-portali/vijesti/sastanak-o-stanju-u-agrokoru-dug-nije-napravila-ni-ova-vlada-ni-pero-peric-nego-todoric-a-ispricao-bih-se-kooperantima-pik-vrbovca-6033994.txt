ZAGREB - Izvanredni Vladin povjerenik za Agrokor, Ante Ramljak, ministar poljoprivrede Tomislav Tolušić i predsjednik Poljoprivredne komore, Mato Brlošić, u Zagrebu su danas prijepodne održali sastanak.   Ministar Tolušić je prvi izašao pred novinare nakon sastanka te istaknuo da dug prema dobavljačima nije napravio ni Ramljak ni Tolušić ni ova Vlada, nego Ivica Todorić.   - Ono što bih na početku napomenuo, a vidim da se stalno pokušavaju preokrenuti teze, dug prema dobavljačima nije napravila ova vlada, nije ju napravio Ramljak, Tolušić ili Pero Perić, nego Ivica Todorić. Nitko od nas ni od dobavljača nije bio u ovom famoznom tornju. Zadnjih mjesec dana svi su tu i traže svoja potraživanja i to je nešto na čemu hrvatska Vlada 24 sata dnevno radi i odrađuje. Svi dobavljači su plaćeni u određenom iznosu. Kad govorimo o Belju, Vupiku, PIK-u Vinkovcima, dobili su određeni postotak, oko 40 posto dugovanja, što su proslijedili svojim dobavljačima. PIK Vrbovec je dobio nešto manje. Ono što ja očekujem i od povjerenika, što očekuje i ostatak vlade, da mali poljoprivrednici budu u ovom kompletnom procesu u potpunosti namireni. To neće biti sutra, dug se generira godinama i nismo ga napravili mi. Mi samo spašavamo situaciju, ali očekujem da mali budu u potpunosti namireni. Drago mi je što čujem s terena i vidimo iz dokumentacije, da se nove obveze plaćaju u ugovorenim rokovima, avansno i da nema kompenzacije. Očekujem vrlo brzo potpunu stabilizaciju poslovanja i da će oni koji trebaju biti namireni biti namireni. Mi sad rješavamo probleme koje je netko drugi stvorio i zato je ova Vlada tu.  Ne želim da se izvrću teze, rekao je Tolušić nakon sastanka. Marko Todorov / HANZA MEDIA Mato Brlošić, Tomislav Tolušić, Ante Ramljak Marko Todorov / HANZA MEDIA   - Imali smo konstruktivan, otvoreni sastanak. Tko radi, taj i griješi. Ispričavam se kooperantima PIK Vrbovca, koji nisu u prvom valu dobili isti postotak kao kooperanti drugih sustava, tako da ćemo taj dio ispraviti ovih dana i neke od tekućih likvidnih sredstava prebacit ćemo njima, rekao je Ramljak.   - Naš fokus i cijeli ovaj postupak imaju smisao ako održimo hrvatsku poljoprivredu i proizvodnju. To je naš cilj i cilj Vlade jer jedino onda ovaj zakon ima smisla, rekao je Vladin povjerenik te dodao:   - U dobroj mjeri uspijevamo zadovoljiti sva potraživanja. Svi dospjeli dugovi su plaćeni ili će biti plaćeni u kratkom periodu po dospijeću i mislim da u dobroj mjeri uspijevamo podmiriti sva potraivanja i redovne obveze koje ova grupa ima. Kad dođe do financiranja za obrt i kapital, mislim da ćemo kroz dva tri tjedna riješiti i to pitanje i onda ćemo vidjeti, vjerojatno ćemo prema OPG-ovima i kooperantima u dobroj mjeri pokušati namiriti dio starih dugovanja. Mislim da za to i svi drugi sudionici, banke, kreditori, imaju razumijevanja i vjerujem da ćemo to uspjeti riješiti sljedećih mjeseci.