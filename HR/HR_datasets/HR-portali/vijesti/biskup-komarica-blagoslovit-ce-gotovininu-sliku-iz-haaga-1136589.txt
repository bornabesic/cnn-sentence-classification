Sliku blaženog Ivana Merza koju je general Ante Gotovina prije sedam godina naslikao u haaškom zatvoru blagoslovit će danas na Hrvatskom katoličkom sveučilištu banjolučki biskup mons. Franjo Komarica u sklopu obilježavanja 120. obljetnice rođenja toga hrvatskog blaženika. To je prvi put da će slika koju je general Gotovina naslikao u uzništvu biti izložena javnosti. Zapravo, riječ je o dvije slike Ivana Merza, koje je naslikao general Gotovina, jednu u uniformi i drugu u civilnoj odjeći, a ovu drugu blagoslovit će danas biskup Komarica na misnom slavlju u 17 sati u kapeli HKS-a, nakon kojega slijedi svečana akademija na kojoj će biti promovirana knjiga „Apostol Kristov” Domagoja i Krešimira Jakumetovića iz Vukovara. General Gotovina završio je slikanje portreta blaženika Ivana Merza u svojoj zatvorskoj ćeliji u Scheveningenu, nakon što je naslikao svoga zatočenog kolegu Slobodana Praljka, a uz naručeni blaženikov portret koji je 5. studenoga 2009. stigao u Postulaturu bl. Ivana Merza u Zagreb, Gotovina je samoinicijativno naslikao još jedan Merzov portret. I to u austrougarskoj uniformi. – Znajući tko je, gdje i kada naslikao ovaj portret blaženog Ivana Merza, ne možemo se oteti dojmu da je umjetnik, svjesno ili nesvjesno, kroz lik blaženika smještenog u prostor zatvorske ćelije izrazio također i sebe te svoje duševno stanje. General Gotovina ostavio nam je trag svoga duševnog stanja. A u samom licu bl. Ivana Merza možemo čitati i njegovu patnju zbog pretrpljenih i još uvijek trpećih nepravdi koje mu je nanijela tzv. međunarodna pravda. Međutim, kroz svetački lik blaženika s kojim se general preko ove slike duhom identificira, on ne gubi nadu. S njim ide prema Božjem svjetlu, pravoj slobodi koju jedino Bog daje – rekao je tada p. Božidar Nagy, voditelj Merzove postulature koja je portret te godine naručila od generala Gotovine. Organizatori još ne znaju hoće li na posvećenju slike biti i sam general Gotovina koji je, kako nam kažu, trenutačno bolestan. – Slika će za vrijeme svečanosti biti izložena u kapeli HKS-a, a potom prenijeta na sigurno gdje će je moći vidjeti i viđati posjetitelji HKS-a – rekao nam je jučer p. Nagy.   >> General Gotovina kroz dva portreta blaženog Ivana Merza naslikao sebe   