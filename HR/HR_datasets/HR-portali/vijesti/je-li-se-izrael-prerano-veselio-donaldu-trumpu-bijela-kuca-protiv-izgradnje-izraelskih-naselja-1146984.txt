Bijela kuća ocijenila je u četvrtak navečer kako izgradnja novih stanova na okupiranom palestinskom teritoriju možda neće pomoći rješenju izraelsko-palestinskog sukoba, ustvrdivši, međutim, da još nije zauzela službeni stav po tom pitanju. "Iako ne mislimo da je postojanje naselja prepreka miru, izgradnja novih naselja ili širenje postojećih izvan sadašnjih granica možda neće pomoći ostvarenju tog cilja", kazao je glasnogovornik Bijele kuće u priopćenju. Nakon 20. siječnja i polaganja zakletve novog američkog predsjednika, Izrael je najavio izgradnju više od 6000 stanova na Zapadnoj obali i u istočnom Jeruzalemu, pripojenom i okupiranom. Dok je Obamina administracija snažno kritizirala i pokušavala do kraja zaustaviti naseljavanje, Trumpova administracija dosad se istaknula jedino šutnjom. "Kao što je predsjednik kazao u više navrata, nada se postići mir na cijelom Bliskom istoku", nastavlja se u tekstu koji naglašava da nova administracija namjerava "nastaviti razgovore", posebice prilikom posjeta izraelskog premijera Benjamina Netanyahua Washingtonu, predviđena za 15. veljače. Veliki dio međunarodne zajednice smatra naselja velikom preprekom miru između Izraelaca i Palestinaca koji još nije ni na vidiku. Na Zapadnoj obali oko 400.00 izraelskih naseljenika vodi često konfliktan suživot s 2,6 milijuna Palestinaca. >> Donald Trump poklopio slušalicu australskom premijeru: 'Istražit ću ovaj glupi dogovor' 