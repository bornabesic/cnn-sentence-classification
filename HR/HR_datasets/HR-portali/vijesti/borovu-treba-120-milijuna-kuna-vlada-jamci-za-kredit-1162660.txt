Vukovarska tvrtka Borovo ima potencijala za daljnji razvoj i može živjeti od svoga rada, ali neophodno je riješiti se utega prošlosti koji opterećuju poslovanje i egzistenciju društva. Borovu je zato što prije potrebna financijska injekcija od 120 milijuna kuna. Rekao je to predsjednik uprave Borova Gordan Kolundžić na jučerašnjoj konferenciji za novinare. Nedugo nakon toga od premijera Andreja Plenkovića stigla je umirujuća poruka: – Ministarstvo financija i Ministarstvo gospodarstva rade na rješenju kako bi HBOR sljedećih dana našao kredit koji bi pomogao rad i likvidnost Borova, s tim da očekujemo kvalitetan plan restrukturiranja, izjavio je Plenković i najavio da će Vlada odluku donijeti već sutra. Presica u Borovu uslijedila je nakon istupa radnika i sindikata koji su se žalili da nisu dobili isplaćene plaće za veljaču. U međuvremenu su riješene, ali nejasno je kada će radnicima biti isplaćena plaća za ožujak i hoće li biti prije Uskrsa. Preduvjet je ishođenje kredita od 10 milijuna kuna. Kolundžić tvrdi da bi Borovo moglo krenuti u razvoj i podizanje proizvodnje pa i nova zapošljavanja. Danas ima 670 radnika, od kojih je 400 u Vukovaru. – Socijalni mir u Borovu kupovan je s 400 milijuna kuna iz prodaje nekretnina s čudnim vrijednostima, a osigurano je i 200 milijuna potpora od države kao vlasnika – rekao je Kolundžić. Tvrdi da je preuzeo i 267 milijuna kuna minusa. U svibnju 2013. otvoren je i postupak predstečajne nagodbe koji je završen nakon 32 mjeseca. Na pitanje o visini plaća u Borovu, Kolundžić kaže da nitko ne radi za minimalac i da je prosječna plaća 4019 kuna. Radnice su nam i jučer potvrdile da ne dobiju više od 2500, najviše 2600 kuna, i to bez putnih troškova i toplog obroka. >> Panenić: Privatizacija Borova još nije realna, u problemima je i Luka Vukovar 