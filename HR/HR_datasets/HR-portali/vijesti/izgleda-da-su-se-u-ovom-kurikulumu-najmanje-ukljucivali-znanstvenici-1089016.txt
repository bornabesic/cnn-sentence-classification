Povjesničar Ante Nazor kazao je u Dnevniku Nove TV da je apsurdno da se prosvjeduje protiv zaustavljanja kurikularne reforme, zato što nitko "politički relevantan nije rekao da će zaustaviti reformu".  Nazor je, kao povjesničar, poslao primjedbe na dio kurikuluma koji se odnosi na područje Domovinskog rata.  – Kao povjesničaru smeta mi odnos prema suvremenoj povijesti, termini koji se upotrebljavaju koji su, za mene, neprimjereni za Domovinski rat. Domovinski rat je bio u Hrvatskoj i BiH, ne na postjugoslavenskom prosvjedu. Ako ja to moram u Poljskoj objašnjavati tamošnjim voditeljima koji kažu "rat u Jugoslaviji", onda vrlo jasno u našem kurikulumu moramo govoriti točno i precizno. Nema pojma, recimo, agresije, okupacije. Ili, recimo, Drugi svjetski rat na području Jugoslavije, zašto termini Hrvati ili Hrvatska u Drugom svjetskom ratu... To su termini koji nisu najveći problem koji mene zabrinjava, a trebalo bi i sve ostale kojima je stalo do Hrvatske, koji imaju odgovornost. Pustimo ovaj populizam – treba pročitati recenzije znanstvenika i mislim da se to ne bi smjelo zanemariti. To su recenzije akademika, sveučilišnih profesora koji su kritični prema sadašnjem stanju. To treba doraditi i izgleda da su se u ovaj kurikulum najmanje uključivali znanstvenici. Meni je nezamislivo da se donosi tako važan dokument, o recimo povijesti,  a da se ne konzultiraju ljudi s Instituta za povijest. Ili da se u metodološkom smislu ne razgovara s kolegama s Pilara ili da se govori o jeziku, a da se zanemaruju jezične institucije – objasnio je Nazor.  Kazao je da je politika odabrala "ekipu" koja radi na reformi. – Mi slušamo stalno da se nameću neki ljudi. Saborski odbor za znanost i obrazovanje donio je odluku da se pojača dosadašnja ekipa. Ja ne znam tko su ti ljudi, ali svi su već protiv, a što ima loše u tome da se uključe novi znanstvenici, posebno u onim područjima na temelju recenzija – upitao je Nazor.  Na pitanje treba li Boris Jokić i dalje biti na čelu ekspertnog tima za provedbu reforme, Nazor je kazao da je njemu "svejedno tko će biti na čelu tog tima, važno je da ta osoba bude kompetentna". – Činjenica je da mi u Hrvatskoj nemamo samo jednog čovjeka koji to može raditi i zato sam i rekao, nije meni problem raditi ni s kim, ali Hrvatska će biti u problemu ako će biti rob taština nekih ljudi koji ne žele suradnju s drugima – kazao je Nazor.  