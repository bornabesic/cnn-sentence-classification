Foto: Hina  AUSTRIJSKI konzervativci, Narodna stranka (OVP), vode u ispitivanjima javnog mišljenja i pretekli su glavne pokrete krajnje desnice i lijevog centra nakon što su izabrali novog čelnika koji zastupa strogo stajalište po pitanju imigracije.  Krajnje desna Slobodarska stranka (FPO) pala je na drugo mjesto s 26 posto potpore u dva ispitivanja javnog mišljenja, ali taj postotak i dalje joj pruža mogućnost da bude moćan igrač a moguće i koalicijski partner nakon prijevremenih izbora predviđenih za listopad.  Povratak FPO-a u koalicijsku vladu, samo nekoliko mjeseci nakon tijesnog poraza njezinog kandidata na predsjedničkim izborima, osnažio bi europski populizam suočen s porazom na izborima  u Francuskoj i Nizozemskoj.  Ovo su prve objavljene ankete otkako su konzervativci izabrali Sebastiana Kurza, koji je rekao da se protivi politici otvorenih vrata prema migrantima u susjednoj Njemačkoj. Kurz zatražio nove izbore  Kao ministar vanjskih poslova u sadašnjoj koaliciji on je pomogao koordinirati zatvaranje glavne migrantske rute preko Balkana, što su pozdravili mnogi Austrijanci.  Ubrzo nakon imenovanja u nedjelju Kurz je zatražio nove izbore u želji da okonča desetogodišnju veliku koaliciju sa socijaldemokratima (SPO).  U anketi objavljenoj u tabloidu Österreich u petak konzervativci imaju potporu od 35 posto, FPO 26 posto, a SPO 20 posto.  Anketa Uniquea daje OVP-u 33 posto, a SPO-u i FPO-u po 26 posto. Prije nego što je Kurz preuzeo dužnost čelnika stranke, OVP je mjesecima bio na trećem mjestu.  "OVP sa Sebastianom Kurzom ima vrlo dobru startnu poziciju", objavio je Unique.