'Odličan početak 2017. godine za Hrvatsku, koja je napokon zabranila uzgoj životinja zbog njihova krzna', napisala je PETA na svojoj službenoj Facebook stranici. Objava najveće svjetske organizacije za zaštitu životinja postala je pravi hit na internetu.   Lajkalo ju je skoro 90.000, a podijelilo više od 12.000 ljudi. 'Čestitam Hrvatskoj. Oduvijek sam željela posjetiti vašu zemlju, a zbog ove odluke to ću sad definitivno i napraviti', samo je jedan od pozitivnih komentara na odluku Hrvatske da se od 1. siječnja ove godine definitivno zabrani uzgoj životinja u svrhu proizvodnje krzna.   Neki su se zahvalili i glumcu Goranu Višnjiću, koji je sudjelovao u kampanji za zaštitu činčila. 'Nadam se da će se i druge države ugledati na vas. Bravo, Hrvatska, tako se to radi', pišu čestitari. Uskoro će se u Hrvatskoj pokrenuti i velika akcija udomljavanja činčila, koje žive na farmama uzgajivača.