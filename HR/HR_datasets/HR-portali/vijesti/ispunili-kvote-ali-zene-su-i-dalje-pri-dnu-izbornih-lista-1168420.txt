Iako je Zakonom o ravnopravnosti spolova još 2008. propisano da izborne liste na svim razinama moraju sadržavati najmanje 40 posto kandidata podzastupljenog spola, predstojeći lokalni izbori prvi su na kojima strankama i nezavisnim listama koje ne ispune tzv. žensku kvotu prijete novčane kazne. Liste za gradska vijeća i županijske skupštine bez ženske kvote platit će 40.000, a one za općinska vijeća 20.000 kuna. Sami će platiti kazne Da su stranke toga svjesne, pokazuju i preliminarni podaci Državnog izbornog povjerenstva, koji govore da je na ukupnim listama 41 posto žena, što je velik napredak u odnosu na 2013., kada je na listama bilo svega 28 posto kandidatkinja. Na ženskoj kvoti ovoga su se puta na vrijeme angažirale i dvije najveće stranke, HDZ i SDP, svjesni da bi ih nepoštivanje zakonskih odredbi moglo koštati, ne samo politički nego i financijski. Njihova predsjedništva na vrijeme su od županijskih i lokalnih organizacija zatražila da na listama osiguraju najmanje 40 posto žena, ali i muškaraca, ondje gdje su žene brojnije. – Predsjedništvo je izdalo jasne upute pa, iako još nismo prošli sve liste, vjerujem da su ih se sve organizacije striktno držale, a ako se pokaže da netko nije ispunio odredbe o ravnopravnosti spolova, takve će organizacije snositi političku odgovornost – kazao nam je glavni tajnik SDP-a Zvane Brumnić. Slično govori i predsjednica Foruma žena HDZ-a Nada Murganić, koja kaže kako je ukupna zastupljenost žena na svim listama osigurana, ali kako ne može jamčiti da će baš svaka lista ispuniti zadanu kvotu od 40 posto. – Organizacije za koje se pokaže da nisu poštovale uputu o zastupljenosti spolova same će snositi odgovornost i plaćati kazne – izričita je Murganić. Među onima koji standardno podižu prosjek kada je riječ o ženskoj kvoti zagrebački je gradonačelnik Milan Bandić, koji je za svoje zamjenice i ovoga puta istaknuo dvije žene. Slična situacija je i na listi njegove stranke za Gradsku skupštinu, na kojoj je 27 žena i 24 muškarca. Iako je prednost dana ženama, Bandić je očito pazio da ispuni i “mušku kvotu”, odnosno da ni muškaraca ne bude manje od 40 posto. Hrvatska na 97. mjestu Valja napomenuti kako puki broj žena na listama ne mora automatski značiti da će ih biti više i u gradskim i općinskim vijećima, budući da su žene u pravilu pri dnu lista. Stranke se i ovoga puta “vade” na to da se žene nisu spremne politički angažirati, posebno na lokalnoj razini. Ipak, poštovanje ženske kvote trebalo bi barem donekle promijeniti sliku ukupne hrvatske politike, posebno nakon pada udjela žena u Saboru na najniže grane u povijesti. S 28 žena od 151 zastupnika u Saboru, odnosno 12 posto zastupnica, Hrvatska je na 97. mjestu među više od 190 zemalja, a to neslavno mjesto dijeli sa Saudijskom Arabijom. HDZ se ovoga puta potrudio kandidirati žene i na neka važna mjesta na regionalnoj i lokalnoj razini. Istaknuli su tako kandidatkinje za županice u Istarskoj i Primorsko-goranskoj županiji, a posebno se ponose činjenicom da im je kandidatkinja za osječku gradonačelnicu žena, književnica Ivana Šojat . SDP je svojim organizacijama dao jasnu uputu da moraju poštovati žensku kvotu. Svoje članice Tatjanu Šimac Bonačić i Sabinu Glasovac kandidirao je za gradonačelnice u dva važna središta – Dubrovniku i Zadru. U Zagrebu nemaju vlastitog kandidata za gradonačelnika, no za gradonačelnicu podupiru ženu, HNS-ovu Anku Mrak Taritaš. Most je u Brodsko-posavskoj županiji kandidirao Ružicu Vukovac      