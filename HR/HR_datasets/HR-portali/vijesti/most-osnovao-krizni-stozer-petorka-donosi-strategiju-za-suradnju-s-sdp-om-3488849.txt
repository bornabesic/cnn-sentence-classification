U Mostu je prije nekoliko dana, kako doznajemo, osnovano uže tijelo, takozvana “petorka” koja bi ubuduće trebala donositi sve strateške odluke. Petorka je do sada već održala nekoliko sastanaka, a osnovana je, kako kaže naš izvor, zbog “ozbiljnosti situacije”. - Provokacije i prijetnje o preslagivanju koje dolaze od strane HDZ-a i Domoljubne koalicije postale su ozbiljne - kazao je naš izvor iz Mosta. Dodaje kako je jedan od zadataka petorke i “pripremanje buduće strategije odnosa prema SDP-u”. Naš sugovornik za sada još ne želi otkrivati imena svih članova tajanstvene petorke koja će voditi Most, ali, kako doznajemo, uz čelnika Mosta Božu Petrova, jednu od glavnih uloga u tom tijelu trebao bi imati Ladislav Turčinović. Riječ je o čovjeku koji je odigrao ključnu ulogu u vrijeme dok je Most nakon izbora pregovarao s dvjema velikim koalicijama. Turčinović je nekad bio član HDZ-a i tajnik istarskog ogranka te stranke, a danas je direktor informatičke tvrtke. Tijekom izborne kampanje, ali i poslije, Turčinović nije bio u prvom planu, ali on je očito osoba od velikog povjerenja Bože Petrova. U Mostu, kažu naši izvori, vlada velika uznemirenost oko najnovijih događaja, ali i nervoza zbog pada rejtinga. Stoga je zbijanje redova u Mostu logično, pogotovo uzmu li se u obzir njihovi sve lošiji i napetiji odnosi s HDZ-om. Posljednji slučajevi koji su doveli situaciju do usijanja su Ina-MOL i Jozo Petrović, prijatelj šefa HDZ-a Tomislava Karamarka, te povratak Ivana Škaričića na čelo omiškog HDZ-a. Izazvalo je to snažnu reakciju omiškog gradonačelnika, mostovca Ivana Kovačića, koji je poručio da nakon toga njegova suradnja s HDZ-om na lokalnoj i nacionalnoj razini više nije moguća. Stali su uz Kovačića i čelnik Mosta Božo Petrov te Nikola Grmoja, ali uz ogradu da se zbog lokalnih stvari ipak neće raskidati suradnja. - Lokalna politika ne može biti razlog za raskid suradnje na nacionalnoj razini, ali, s druge strane, ona je pokazatelj u kojem smjeru bi se mogla kretati i nacionalna politika, odnosno želja za reformama. Nadam se da će to i ova druga strana shvatiti - kazao je jučer Petrov. Uzbuna zbog Omiša Glasnogovornik i jedan od osnivača Mosta Nikola Grmoja u intervjuu Hini bio je rječitiji: “Vladu možemo rušiti jedino iz zaštite nacionalnih interesa, zbog Ine ili pak pokušaja privatizacije šuma i voda, a ne zbog kokošara poput Škaričića iz Omiša”. Kazao je i da se ne boji preslagivanja unutar vladajuće većine u kojem bi Most ispao iz igre. - Nema straha za Most dok smo na pravom putu i dok guramo reforme. Bilo bi me strah kada bih vidio da su se Božo Petrov, Ivan Kovačić ili Miro Bulj promijenili i da su im bitniji privatni od nekih općih interesa. A što se tiče najava o ‘preslagivanju’, one su tek pucanj iz prazne puške i od njih nema ništa. Da imaju nekakvu računicu zasigurno to ne bi objavljivali po medijima. HDZ, naime, nije navikao na situaciju u kojoj Most inzistira na nekim stvarima, a naši zastupnici pak nisu ljudi da ih možete kupiti novcem, mjestom u nadzornom odboru ili im zaposliti rodbinu - kazao je Grmoja. No, prestrojavanje u Mostu i osnivanje “petorke” očito govori da mostovci situaciju smatraju vrlo kritičnom te da ozbiljno razmišljaju o rezervnim varijantama i opcijama. Dao je to naslutiti i Grmoja u intervjuu. - Mi nikad nismo zatvorili vrata za suradnju s bilo kime i mi smo i dalje otvoreni za suradnju i s gospodinom Milanovićem i SDP-om oko svih onih zakonskih prijedloga i inicijativa koje idu u korist ove države i njezinih građana te nikada nećemo osobne sukobe i netrpeljivosti pretpostaviti državnom interesu. Ono sve što je gospodin Milanović pokušao je zaboravljeno i otvoreni smo za suradnju oko svega onoga što je u interesu građana ove zemlje - poručio je Grmoja.    Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!