Razrješenje trojice ministara, Vlahe Orepića, Ante Šprlje te Slavena Dobrovića, komentirao je i Mostov saborski zastupnik Miroslav Šimić, koji je kazao kako potez premijera Plenkovića nije u skladu s Ustavom i kako će Mostovi ministri nastaviti raditi svoj posao dok imaju povjerenje Sabora. - Moguće razrješenje predviđeno je čl. 110 Ustava i sve što je govorio premijer nije u skladu s Ustavom i ministri mogu biti razriješeni samo voljom zastupnika u Saboru. Svima je jasno kakva nas procedura čeka. Hrvatski sabor je zakonodavno najvažnije tijelo u Hrvatskoj i naši ministri nastavljaju raditi svoj posao dok Sabor ne odluči drugačije - kazao je pa pojasnio. - Svi ministri koji rade u Vladi morali su dobiti potvrdu većine u Saboru i nepovjerenje se može iskazati isključivo kroz parlament. Kolege iz HDZ-a mogu krenuti s postupkom razrješenja i ako skupe dovoljan broj glasova to je legitiman proces. - Ovo nije legitiman potez. Jedna od opcija je Ustavni sud - dodao je Šimić. - Nemam očekivanja hoće li HDZ pokrenuti smjenu Petrova, no moraju imati većinu u Saboru za takvo nešto. Gospodin Petrov će napraviti sve u skladu s poslovnikom Sabora. Plenkovićeva rješenja su protuustavna - ponovio je, pa zaključio: - Mi nemamo problem s tim da nas netko ne želi u Vladi, ali imamo problem da se netko ponaša kao da je ovo kancelarski sustav, da se krši hrvatski Ustav i to nećemo dopustiti.