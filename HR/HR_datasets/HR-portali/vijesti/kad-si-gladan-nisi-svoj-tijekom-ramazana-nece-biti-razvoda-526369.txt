Predsjedavajući palestinskih islamskih sudova u nedjelju je odredio sucima da tijekom mjeseca ramazana ne izriču presude o razvodima jer cjelodnevno suzdržavanje od hrane i cigareta u sklopu strogog posta koji nalaže vjera, može rezultirati naglim i nepromišljenim odlukama.  U priopćenju vrhovnog suca Mahmuda Al Habaša stoji da se njegova odluka temelji na "iskustvu iz ranijih godina".  Tijekom muslimanskoga svetog mjeseca, koji je započeo u subotu, "neki vjernici, jer ne jedu i ne puše, stvaraju probleme u braku te nerijetko donose ishitrene odluke", objasnio je.  Da bi se izbjegli takvi slučajevi, zahtjevi za razvodom braka tijekom ramazanskog mjeseca neće se razmatrati. O njima će se odlučivati nakon što post završi.  Po sudskim podacima, razvodi su među Palestincima sve češći, većinom zbog teških ekonomskih prilika na okupiranim teritorijima gdje su siromaštvo i nezaposlenost gotovo pravilo. Po službenim podacima tijekom 2015. na području Zapadne obale i u Pojasu Gaze sklopljeno je više od 50.000 brakova, a više od 8000 ih je razvrgnuto.  O sklapanjima i razvodima brakova na Palestinskim teritorijima odluke smiju donositi isključivo vjerski sudovi.