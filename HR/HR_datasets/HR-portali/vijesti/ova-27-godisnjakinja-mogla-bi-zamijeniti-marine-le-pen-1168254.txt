Nakon što je sinoć izgubila na predsjedničkim izborima u Francuskoj, već se nagađa o novoj nasljednici Marine Le Pen. Riječ je o njezinoj 27-godišnjoj nećakinji Marion Le Pen koja bi mogla postati nova predsjednica Nacionalne fronte. Marine Le Pen sinoć je, naime, izjavila kako će transformirati Nacionalnu frontu prije parlamentarnih izbora koji su u lipnju. – Radi se o izboru između domoljuba i globalista koji će se predstaviti biračima u svakom okrugu u parlamentarnim izborima – rekla je Le Pen, piše Independent. Marion Le Pen izjavila je pak kako bi potpora od 40 posto bila velika pobjeda za Nacionalnu frontu. Ona ima još ekstremnije poglede od svoje tete Marine te, ako dođe na čelo stranke, mogla bi Francusku dovesti do Frexita. Naime, čak 50 posto mladih birača dalo je jučer Le Pen svoj glas, a dobila je samo 20 posto glasova osoba starijih od 65 godina pa se vjeruje kako bi mlađahna Marion ostvarila još bolje rezultate na parlamentarnim izborima.  