Ekskluzivni intervju sa sirijskim predsjednikom Basharom al-Assadom koji je jučer objavio Večernji list u samo nekoliko sati obišao je svijet! Tekst našeg novinara Hassana Haidara Diaba, koji je sa sirijskim vođom razgovarao u Assadovu uredu u Damasku, prenijele su, cijeli ili u skraćenom obliku, stotine poznatih novina diljem planeta, od Japana i Južne Koreje preko Indije i bliskoistočnih medijskih kuća do Rusije, Velike Britanije i SAD-a. Nije to ni najmanje čudno imajući na umu da Bashar al-Assad gotovo i ne istupa u javnosti. Svaka njegova izjava pomno se analizira u krugovima političara, obavještajnih i sigurnosnih službi te vojnih analitičara kako bi se dobio jasniji stav Damaska prema budućnosti zemlje u kojoj rat bjesni već šest godina, zemlje koja je postojbina ISIL-a. ‘Nemamo izbora’ – Prema Basharu al-Assadu, ne postoji druga opcija u ratu, u intervjuu hrvatskom Večernjem listu on tvrdi kako nema pomaka u pregovorima s opozicijom – donosi Reuters uz napomenu kako je razgovor vođen netom prije nego što je američki predsjednik Trump optužio Assada da je prešao previše zacrtanih linija. Kako piše britanski Independent, osvrćući se na intervju u Večernjem listu, razlog zbog kojega Assad ne može postići dogovor s opozicijom leži u tome što se radi o opozicijskim džihadističkim skupinama, i to u nekom perverznom smislu džihada. Ruski mediji također su jučer bili puni Večernjaka. Prema navodima Sputnika, jedna od glavnih teza koju je Assad u hrvatskim dnevnim novinama objasnio jest činjenica kako bi padom vlade Sirija, u svom integralnom obliku, jednostavno prestala postojati. – Ako sirijska vlada padne u ratu koji trenutno bjesni, naša bi zemlja bila “izbrisana s karte”. Mi nemamo izbora, i zato smo samouvjereni, odlučni i uporni – objasnio je sirijski predsjednik hrvatskom novinaru, donosi ruski Sputnik. Pripremao ga pola godine Ne postoji značajniji vanjskopolitički medij, bilo da se radi o tiskanim novinama, internetskom portalu ili televizijskoj postaji, koji se jučer nije osvrnuo na tekst koji je naš novinar Hassan Haidar Diab pripremao više od pola godine. I nije ni najmanje čudno što je Assad upravo njemu pristao “sjesti pred novinarsku bilježnicu”. Naime, Diab, hrvatski novinar rođen u Libanonu, čovjek kojemu je arapski jezik materinski, jedan je od vodećih poznavatelja geopolitičkih prilika na Bliskom istoku, novinar koji je izvještavao sa svih bojišta te ratom rastrzane regije. Pazeći uvijek na objektivnost i istinitost izvještavanja, Hassan Haidar Diab, zajedno s Večernjakom, utemeljeno je stvorio imidž istinoljubivog, racionalnog, ali i analitički vrlo potkovanog novinara koji ne samo da opisuje sadašnje događaje nego svojim tekstovima predviđa i zbivanja u budućnosti. Nije stoga čudo da je Assad baš njemu i Večernjem listu pristao na intervju.      >> SVJETSKA EKSKLUZIVA Al-Assad: Europa se neće zaštititi od terorista jer ih podržava >> INTERVIEW Al-Assad: If Europe wants to protect itself at this stage, it should first stop supporting terrorists in Syria 