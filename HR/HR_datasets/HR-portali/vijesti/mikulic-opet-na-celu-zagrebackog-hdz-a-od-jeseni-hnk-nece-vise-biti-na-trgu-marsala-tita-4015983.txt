ZAGREB - Za predsjednika zagrebačkog Gradskog odbora HDZ-a na Izbornoj skupštini u petak  ponovno je izabran Andrija Mikulić, koji je istaknuo kako im je u idućem razdoblju glavni cilj pobjeda na lokalnim izborima u svibnju 2017. godine. "Ispunili smo što smo obećali prije četiri godine. Vratili smo identitet i vratili smo se načelima učenja osnivača HDZ-a i prvog predsjednika dr. Franje Tuđmana, članstvu i stranačkoj bazi. Ostanimo jedinstveni i da svi zajednio idemo po šestu krunu i šestu izbornu pobjedu u nizu, pobjedu na lokalnim izborima u svibnju 2017. godine", rekao je Mikulić na Izbornoj skupštini. Najavio je kako će jedan od prvih poteza zagrebačkog HDZ-a nakon pobjede na lokalnim izborima biti donošenje strategije razvoja Grada Zagreba jer taj dokument danas, upozorio je, ne postoji. Također, dodao je, krenut će s idejom izgradnje parka istočnog dijela grada koji će po površini biti veći od Maksimira i Bundeka zajedno. Mikulić je poručio i da će vijećima gradskih četvrti vratiti pravnu osobnost i dati im pravo odlučivanja te promijeniti odnos mjesnih odbora vijeća gradskih četvrti prema zagrebačkoj Gradskoj skupštini. "Ići ćemo u izmjenu Statuta Grada Zagreba, dat ćemo pravnu osobnost i veće ovlasti mjesnim odborima i vijećima gradskih četvrti jer oni su generatori rješenja svih problema u gradu", naglasio je. Također, najavio je i projekt povratka grada Zagreba na Savu podsjetivši kako je ga je HDZ prvi predložio sredinom 90-ih godina. Mikulić je "povijesnim pečatom zagrebačkog HDZ-a" nazvao projekt da od jeseni HNK više ne bude na Trgu maršala Tita već na Kazališnom trgu, te projekt izgradnje "najljepšeg gradskog spomenika, dr. Franji Tuđmanu". "Držimo da je jedna od pozicija i centralno mjesto spomenika dr. Franji Tuđmanu trebalo biti na ulazu u Zagreb, gdje se sada grade fontane. To će biti jedan od prijedloga", najavio je. Mikulić je prvim korakom povratka HDZ-a na vlast u Zagrebu najavio i to što će HDZ nakon 16 godina imati predsjednika zagrebačke Gradske skupštine. "To je uvertira za pobjedu na lokalnim izborima u svibnju 2017. godine", naglasio je. Predsjednik Hrvatskog sabora akademik Željko Reiner rekao je da se u zagrebačkom Gradskom odboru HDZ-a zadnjih godina stvorila klima poleta i zamaha. Podsjetio je da je u prošlosti zagrebački HDZ, "vjerojatno zato što je  Zagreb preblizu centrima moći", bio stranački pomalo zanemarivan pa su se ljudi pasivizirali i imali osjećaj da ne moraju ulagati veliki trud. "Istina je potpuno drugačija. Uspjesi na izborima zadnjih nekoliko godina pokazuju koliko je važno raditi s članstvom i posvećivati pozornost svakom temeljnom ogranku, kako je to radilo dosadašnje rukovodstvo stranke", istaknuo je Reiner. Izrazio je i uvjerenje da će novo vodstvo zagrebačkog HDZ-a biti još uspješnije u ostvarivanju cilja da postane vodeća politička snaga u Zagrebu. Na Izbornoj skupštini izabrano je 95 izaslanika za 17. opći sabor HDZ-a, 28. svibnja te 49 članova Gradskog odbora i pet članova Nadzornog odbora.