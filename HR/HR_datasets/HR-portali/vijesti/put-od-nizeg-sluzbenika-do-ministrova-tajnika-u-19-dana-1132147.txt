Mostov potpredsjednik Vlade i ministar uprave Ivan Kovačić za tajnika svog kabineta postavio je 26-godišnjeg Matiju Kikelja, Mostova kandidata na proteklim izborima u III. izbornoj jedinici. Kikelj je na mjesto tajnika Kovačićeva kabineta došao 22. listopada ove godine bez javnog natječaja, i to nakon što je premješten u Ministarstvo uprave iz Hrvatske agencije za malo gospodarstvo (HAMAG), u kojoj je bio zaposlen od 3. listopada ove godine. Zadovoljio sve uvjete U HAMAG-u kažu da je Kikelj zaposlen u toj agenciji nakon provedenog javnog natječaja koji je bio objavljen 3. kolovoza i da je ondje radio od 3. do 20. listopada ove godine i to kao niži analitičar u odjelu za poduzetništvo Službe za praćenje provedbe projekata. Navode i da je Kikelj zadovoljio sve uvjete tog natječaja na koji je pristiglo više prijava, zbog čega je proveden postupak prethodne provjere stručnog znanja, sposobnosti i intervjua. Kikelj je, kažu, sve te faze uspješno prošao te je zaposlen na radno mjesto nižeg analitičara kao jedan od pet traženih izvršitelja. No samo dva dana nakon što je Ivan Kovačić postao potpredsjednik Vlade i ministar te 19 dana otkako je Kikelj zaposlen u HAMAG-u, on je premješten u Ministarstvo nakon što je u agenciju iz Ministarstva uprave stigao službeni zahtjev – na osnovi sporazuma tog ministarstva i Agencije te sukladno Zakonu o državnim službenicima – za premještaj Kikelja zbog potrebe službe s danom 21. listopada na radno mjesto stručnog suradnika u Ministarstvu, na neodređeno vrijeme u Upravi za politički sustav, državnu upravu te lokalnu i područnu samoupravu. Dan nakon što je postao službenik Ministarstva uprave, Kikelj je raspoređen na radno mjesto tajnika kabineta ministra. U Ministarstvu uprave navode da su Kikeljeve referencije za taj posao to što je on diplomirani pravnik i polaznik doktorskog studija javnog prava i javne uprave, da ima iskustvo rada u državnoj upravi i u mnoštvu tijela studentskog predstavništva, da je bio studentski pravobranitelj Pravnog fakulteta i Sveučilišta u Zagrebu, da ima iskustva u nevladinu sektoru (GONG), Pravnoj klinici i različitim društvenim angažmanima u lokalnoj zajednici... O Kikelju se jučer oglasio i Kovačić, koji kaže da je on njegov najmlađi suradnik i jedan od najboljih. Kovačić kaže da se Kikelj bez ikakve veze s politikom javio i prošao na javnom natječaju u HAMAG-u te da je njegov jedini “grijeh” očito to što je preuspješan za svoje godine. – I što sam ja to nečasno učinio? Zatražio sam da ga se iz jedne ustanove sa službeničkog posla – sukladno propisima – premjesti u kabinet ministra na drugo službeničko mjesto, koje je još bilo i upražnjeno – navodi Kovačić. Za Kikelja je rekao i da bi mu povjerio da vodi i Ministarstvo, pri čemu i njemu ne bi bilo ispod časti da mu bude pomoćnik. ‘Podmetanje Mostu’ Kikelj pak kaže da je dva mjeseca prije nego što je zaposlen u HAMAG-u bio nezaposlen. – Očito je da netko podmeće Mostu. Nitko ne očekuje da s 26 godina imam neko megalomansko iskustvo, no zaposlen sam prema zakonu i nema tu ničega spornog – kaže Kikelj. U čakovečkom SDP-u tvrde da je Kikelj bio član te stranke dva mjeseca prije parlamentarnih izbora prošle godine, no on kaže da s tom strankom nije imao nikakve veze i nije mu jasno zašto u čakovečkom SDP-u tvrde suprotno. >> Kum Bože Petrova odustao od direktorske funkcije: Ovaj pritisak je za mene i moju obitelj naprosto prevelik 3. listopada 2016. Matija Kikelj nakon provedenog javnog natječaja u HAMAG-u zapošljava se na mjesto nižeg analitičara  21. listopada 2016. Kikelj je premješten u Ministarstvo uprave na radno mjesto stručnog suradnika 22. listopada 2016. Raspoređen je na mjesto tajnika kabineta ministra uprave Ivana Kovačića  