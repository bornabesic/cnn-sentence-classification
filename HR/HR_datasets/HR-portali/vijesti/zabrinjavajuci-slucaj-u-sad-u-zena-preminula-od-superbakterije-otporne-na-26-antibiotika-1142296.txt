U posljednje vrijeme raste strah od superbakterija, bakterija otpornih na antibiotike. Da scenarij koji neke podsjeća na filmove strave može postati stvaran pokazuje nedavni slučaj žene iz američke savezne države Nevada koja je preminula nakon infekcije otporne na čak 26 antibiotika - dakle sve dostupne u SAD-u, piše Atlantic. Žena je bila u sedamdesetima, a došla je u SAD početkom kolovoza prošle godine nakon dugog posjeta Indiji, gdje je bila hospitalizirana nakon loma noge, što je poslije dovelo do infekcije u kuku. Infekcija se nije mogla izliječiti čak ni kolistinom, antibiotikom koji se smatra posljednjim sredstvom u borbi protiv zaraza. Znanstvenici su poslije testirali bakteriju koja ju je ubila te su otkrili da je donekle neotporna na fosfomicin, ali taj antibiotik nije odobren u SAD-u za liječenje njezinog tipa infekcije. Žena je izolirana kako njezina superbakterija ne bi zarazila druge pacijente u bolnici. Međutim, vjerojatno će se pojaviti druge otporne superbakterije. Naime, najzabrinjavajućija vrsta otpornosti na kolistin uzrokovana je genom mcr-1, a bakterija koja je ubila ženu u Nevadi nije imala taj gen te je još uvijek nejasno kako je postala otporna. >> SAD: Otkrivena superbakterija otporna na sve antibiotike >> 5 prirodnih lijekova za borbu protiv superbakterija 