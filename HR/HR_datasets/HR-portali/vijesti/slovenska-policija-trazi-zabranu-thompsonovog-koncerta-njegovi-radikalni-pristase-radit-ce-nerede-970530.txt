SLOVENSKA policija dala je preporuku gradskim vlastima u Mariboru da se zabrani koncert Marka Perkovića Thompsona, zakazan u tom gradu za subotu u dvorani Lent, objavili su u utorak slovenski mediji.   Odluka je donesena zbog procjene povećanih sigurnosnih rizika u publici, objavila je Slovenska tiskovna agencija STA koja se poziva na priopćenje mariborske policije.  U mariborskoj policiji naveli su da su preporuku o zabrani koncerta donijeli u uobičajenoj proceduri utvrđivanja sigurnonsnog rizika na javnim priredbama i na temelju novih informacija kako bi na mariborski Thompsonov koncert mogle doći osobe iz susjednih država koje su karte kupovale preko interneta, te  zbog podataka "koji ukazuju na povećani sigurnosni rizik zbog opasnosti da će koncert biti iskorišten za izvršavanje kaznenih djela".  "Postoji utemeljena vjerojatnost da će na koncert doći pojedinci iz sredina gdje su koncerti tog glazbenika bili zabranjeni, a kako bi izveli kaznena djela", navela je u obrazloženju mariborska policija, dodajući da su na koncert po njihovim saznanjima namjeravali doći i Thompsonovi "radikalni pristaše" iz Hrvatske.  Slovenska policija uz to navodi da se u Mariboru pojavila i informacija o mogućem  okupljanju Thompsonovih protivnika, što je povećavalo sigurnosne rizike za policiju i mogućnost sukoba, te da organizatori koncerta nisu imali točne podatke o profilu publike koja će pratiti koncert.