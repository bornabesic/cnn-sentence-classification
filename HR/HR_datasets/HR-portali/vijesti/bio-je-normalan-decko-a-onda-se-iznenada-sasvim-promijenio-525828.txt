Prijatelji su rekli za Daily Mail kako je Salman bio normalan tinejdžer i nije pokazivao neki posebni interes za religiju. Rekli su i da je povremeno pušio kanabis. Volio je igrati nogomet. Bio je vatreni navijač Manchester Uniteda. No sve se promijenilo prije godinu dana.  - Salman se počeo družiti s ljudima koje ranije nisam viđao. Stare prijatelje je odbacio - rekao je jedan od bivših Salmanovih prijatelja. Susjedi pak tvrde da je Salmanova obitelj bila jako religiozna te da je njegova majka rijetko izlazila iz kuće, a kada je izlazila van, pokrivala je glavu. Abedi je navodno bio u Siriji. Odlazio je i u Libiju te je u toj zemlji bio samo nekoliko dana prije napada. Odgovornost za napad je preuzeo ISIL. Policija je u međuvremenu uhitila trojicu muškaraca za koje se sumnja da su odgovorni za napad. U napadu su ozlijeđeni deseci ljudi, a prema zadnjim informacijama 20 ljudi se bori za život. Na koncertu su uglavnom bili djeca i tinejdžeri. Najmlađa žrtva ima osam godina.  Abedi je policiji bio poznat od ranije. Britanska premijerka Theresa May je napad na "djecu i mlade koji se nisu mogli braniti" nazvala "gnusno kukavičkim". Na ulice je zbog straha od novih napada poslala vojsku. Također, razina prijetnje je povišena na "kritičnu".