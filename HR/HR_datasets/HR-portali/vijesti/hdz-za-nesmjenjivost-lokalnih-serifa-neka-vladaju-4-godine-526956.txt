Nakon lokalnih izbora, HDZ će pripremiti izmjene zakona po kojima se gradonačelnike, načelnike i župane ne bi moglo više smijeniti neizglasavanjem proračuna u lokalnim vijećima i skupštinama. Da se ide u tom pravcu, potvrdio je Gordan Jandroković, predsjednik Sabora i glavni tajnik HDZ-a gostujući u studiju 24sata.  Jandroković je komentirao kako će biti vrlo teško složiti većinu u vijeću Metkovića. Rekao je da već s terena stižu najave da će se rušiti gradonačelnici, župani i načelnici. - To nije dobro jer i u lokalnim sredinama je potrebna stabilnost kao i na državnoj razini. Loše je da se izravno izabrani čelnik koji ima najveći legitimitet može srušiti neizglasavanjem proračuna. To je i novi trošak, izaziva nestabilnost, a kod građana dolazi do zasićenja. Trebalo bi promijeniti zakon koji omogućava nove izbore i za vijeće i čelnika nakon što padne proračun – rekao je Jandroković. Upitan hoće li time opet dovesti do nesmjenjivosti čelnika jer prijašnji pokušaji s referendumom nisu se pokazali učinkovitim, Jandroković je rekao da će se naći model po kojem predstavnička tijela ne bi izgubila svoju snagu, ali bi dali i legitimitet čelniku. - Sada se događa da gradonačelnik koji je izabran može ovisiti o jednom ili dva vijećnika koji imaju svoje privatne interese. Zbog njih se zna ići na novi trošak izbora. Također, više nema bipolarnog sustava u kojem lijevi ili desni čelnik ima automatski i većinu u vijeću. Scena je fragmentiranija i zato treba naći novi model – objašnjava Jandroković. Za kraj, smatra da je SDP izmijenio zakon 2013. godine i uveo odredbu o novim izborima ako se ne izglasa proračun iz političkih razloga.  - Oni su to izmijenili kako bi rušili neke naše župane i ukinuli odredbu da u slučaju neusvajanja proračuna na izbore ide samo predstavničko tijelo. Treba omogućiti da čelnik koji je direktno biran može vladati četiri godine – zaključio je Jandroković.