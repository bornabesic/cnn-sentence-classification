Predsjednik kluba zastupnika Mosta u Hrvatskom saboru Miroslav Šimić izjavio je u ponedjeljak kako će se unutarstranački izbori u Mostu za predsjednika i vodstvo stranke najvjerojatnije održati 28. siječnja. "Što se tiče unutarstranačkih izbora po nekim načelnim planovima ti će se izbori održati u siječnju, najvjerojatnije 28. siječnja, ali ako slučajno dođe do nekih promjena ništa se katastrofalno neće dogoditi", rekao je Šimić novinarima u Saboru. Radimo pripreme za sabor na koji će biti pozvani naši članovi koji će izabrati novo vodstvo i uskladiti pozicije Mosta i kroz Statut s onim što se dogodilo na političkoj sceni, pojasnio je stanje unutar stranke Šimić. Kako je dodao, "mi smo treća po snazi hrvatska politička stranka i kroz sabor želimo to postati i svojom strukturom". Na pitanje hoće li u Statut ići izmjene da se ne može ponavljati predsjednik stranke Šimić je odgovorio kako on nije osoba koja sudjeluje u kreiranju statuta i samog sabora tako da o svim detaljima ne može niti govoriti. "Ono što znam i što mogu potvrditi jest da će Most, osim kao politička stranka, i dalje nastaviti funkcionirati kao politička platforma, te da će surađivati s nezavisnim listama i u statutu će biti predviđen način kako će se s tim nezavisnim listama surađivati", rekao je Šimić. Po njegovim riječima i dalje će to biti predviđeno prije svega kroz Nacionalno vijeće Mosta koje i danas čine predstavnici različitih nezavisnih lista. Upitan koji će biti model unutarstranačkih izbora Šimić nije želio reći nešto u što nije točno upućen. "Imati ćemo jasne demokratske izbore, ljudi će se moći kandidirati za pojedine funkcije, no nećemo ići prema tome da namjerno glumimo i produciramo kandidate koji to nisu da bi glumili nekakvu demokraciju", kazao je Šimić. Nije želio reći da li je samo jedan kandidat za predsjednika stranke. "Ne znamo to, ljudi će se imati mogućnosti kandidirati za predsjednika, ali podsjećam da je gospodin Božo Petrov jedan od osnivača Mosta, predsjednik Hrvatskoga sabora, čovjek koji je dva puta s Mostom izašao na izbore i, s naše perspektive, te izbore i dobio", rekao je Šimić. Šimić se nije složio da je malo vremena za potencijalne kandidate koji se žele kandidirati jer su izbori najavljeni već za kraj siječnja. "Članovi Mosta znaju, ne za model, ali znaju da se provode izbori i da će se moći kandidirati i sigurno neće biti nikakvih zapreka da se netko osujeti u kandidiranju", zaključio je predsjednik kluba zastupnika Mosta.  >> Šimić: 'Nisam siguran je li referendum o HEP-u najsretnije rješenje' 