Parlament Republike Srpske u ponedjeljak je usvojio zaključke kojima je osudio pokretanje postupka revizije presude Međunarodnog suda pravde (ICJ) protiv Srbije a srpske dužnosnike u vlasti Bosne i Hercegovine pozvao je da blokiraju rad i odlučivanje državnih tijela vlasti sve dok se ne rješe brojni zahtjevi što ih vlasti tog entiteta postavljaju godinama dovodeći u pitanje funkcioniranje cijelog niza državnih institucija. Nakon cjelodnevne rasprave takvi su zaključci usvojeni glasovima stranaka okupljenih oko Saveza nezavisnih socijaldemokrata (SNSD) Milorada Dodika no protiv njih su bili zastupnici iz stranaka koje su dio vladajuće većine na državnoj razini. Predsjednik jedne od njih, Partije demokratskog progresa (PDP), Branislav Borenović optužio je vladajući blok u RS-u da su planiranu raspravu o posljedicama pokretanja revizije presude protiv Srbije "pretvorili u farsu".  "U zaključku se sve spominje osim revizije presude, što znači da vlastima u RS-u nije stalo do tog pitanja", kazao je novinarima Borenović po okončanju sjednice. Entitetska parlamentarna većina iza koje stoji Dodik osudila je kao neustavno ponašanje člana Predsjedništva BiH Bakira Izetbegovića kojega drže odgovornim za pokretanje postupka revizije, zaključcima su zatražili hitno ukidanje Ureda visokog predstavnika (OHR) a od srpskih dužnosnika u tijelima vlasti BiH traže da onemoguće donošenje odluka na državnoj razini "sve dok se ne riješe vitalna pitanja RS kao što su akti u vezi sa Sudom i Tužiteljstvom BiH, status državne imovine i druga pitanja". Zatražena je i što brža izmjena zakona o Ustavnom sudu BiH kako bi se iz njegova sastava eliminirali strani suci. Borenović je kazao kako se ovakvim zaključcima zapravo traži da "stane sav život" što ne može biti ni u čijem interesu. >> Bošnjacima uspjelo nemoguće - ujediniti zavađene političare u RS