Bjelorusija će Srbiji pokloniti raketne sustave protuzračne obrane tipa ‘BUK’ i avione MiG-29 s tim da će Srbija platiti njihov remont i modernizaciju, piše B92. Informaciju je za 'Politiku' potvrdio tamošnji ministar obrane Zoran Ðorđević po povratku iz Minska, a naglasio je da su to postigli zahvaljujući dogovoru premijera Aleksandra Vučića i predsjednika Bjelorusije Aleksandra Lukašenka prilikom posjete izaslanstva Vlade Srbije. Protuzračni sustav 'BUK' kao i osam MiG-ova 29 unaprijedit će i modernizirati dosadašnji sustav obrane i trebali bi biti isporučeni iduće godine. - Bjelorusija, još od sovjetskih vremena, ima izuzetno razvijenu optoelektroniku i elektroniku. Ne samo da su sačuvali ove tehnologije, već ih i dalje razvijaju. Njihovi kamioni i građevinski strojevi mogli bi biti zanimljivi za Vojsku Srbije, moguća je suradnja sa FAP-om, rekao je Đorđević. Bjelorusi su pak zainteresirani za raketna goriva i još neke proizvode srpske industrije, a imaju i zajednički interes osnivanja srpsko-bjeloruskih firmi iz područja obrambene industrije kako bi zajedno nastupali na trećim tržištima, poput Rusije i EU. Detalje će dvije zemlje početi dogovarati u svibnju kad će se osnovati i zajedničko tijelo za suradnju zbog čega ministar Đorđević nije mogao dati konkretan odgovor na pitanje o trošku remonta i modernizacije BUK-a i MiG-ova. Najavio je i pregovore oko nabavke poznatih sustava S-300 (verzije S-300 V i S-300 PG), no to je još uvijek samo na razini ideje, piše B92. Što se tiče ruskih donacija, Ðorđević uskoro očekuje šest aviona MiG-29. - Svi ugovori su potpisani, očekujem da će avioni u remontnom zavodu ‘Moma Stanojlović’ biti u ožujku, najkasnije u travnju. Ruski stručnjaci će kod nas obaviti njihov remont i modernizaciju, uz podršku naših stručnjaka, rekao je.