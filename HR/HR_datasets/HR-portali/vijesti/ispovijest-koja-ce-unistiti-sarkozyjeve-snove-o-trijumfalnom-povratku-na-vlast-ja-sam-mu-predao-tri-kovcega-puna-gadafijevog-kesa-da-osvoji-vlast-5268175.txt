Francusko-libanonski poslovni čovjek potvrdio je da je predao tri kovčega puna gotovine od bivšeg libijskog čelnika Moamera Gadafija Nicolasu Sarkozyju i jednom njegovom savjetniku kako bi pomogao financiranju njegove uspješne predsjedničke kampanje 2007. U video-snimci objavljenoj u utorak na portalu Mediapart, Ziad Takiedin priznao je da je predao gotovo pet milijuna eura koje je Sarkozyju i direktoru njegove kampanje Claudeu Gueantu poslao bivši šef Gadafije tajne službe Abdulah Senusi. Sarkozy, koji je bio predsjednik od 2007. do 2012. i ponovno se želi natjecati za predsjednika iduće godine, do sada je nijekao optužbe da je dobio novac od Libije. Njegovi savjetnici još nisu reagirali na novu informaciju. Takiedinova izjava objavljena je samo nekoliko dana prije prvog kruga predizbora na desnom centru kojima će republikanci izabrati svojeg kandidata za predsjedničke izbore i mogla bi baciti sjenu na posljednje dane Sarkozyjeve kampanje. "Zašto i kako se takav čovjek može natjecati za predsjednika republike? Francuski narod mora reagirati. On će eksplodirati", rekao je. Guenatov odvjetnik Philippe Bouchez El Ghozi zanijekao je optužbe. Francusko tužiteljstvo otvorilo je istragu o ranijim Takiedinovim optužbama iz 2013., ali on do sada nije nikada rekao kako je novac bio prebačen niti je izravno teretio Sarkozyja. Takiedin je rekao da je 12. studenoga dao pisani iskaz sucima o trima prijenosima gotovine 2006. i 2007. i svojim sastancima s Gueantom i Sarkozyjem. Istaknuo je, međutim, da nije vidio da su oni pogledali u kovčege koje je ostavio u ministarstvu unutarnjih poslova, jer je Sarkozy u to vrijeme bio ministar. Libijski dužnosnici iz Gadafijeve ere također tvrde da su pomogli u financiranju Sarkozyjeve predizborne kampanje.