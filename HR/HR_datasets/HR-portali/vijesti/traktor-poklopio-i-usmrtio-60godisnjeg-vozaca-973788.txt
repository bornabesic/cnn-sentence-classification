Foto: Hina  OD TEŠKIH ozljeda koje je zadobio kada ga je, prilikom prevrtanja na nizbrdici u Vinogradima Ludbreškim, poklopio traktor koji je vozio, u utorak popodne poginuo je 60-godišnji muškarac.  Varaždinska policija priopćila je kako se nesreća dogodila oko 15,15 sati na predjelu zvanom Katalena, kada je 60-godišnjak na svojoj livadi vozio traktor za koji je bio prikopčan okretač za sijeno. Traktor se prevrnuo i poklopio vozača  U nizbrdici je došlo do proklizavanja kotača te je vozač izgubio kontrolu nad traktorom, koji se prevrnuo u desnu stranu te prilikom prevrtanja poklopio vozača.  On je zadobio teške ozljede od kojih je umro na mjestu nesreće, na koje su izašli djelatnici Zavoda za hitnu medicinu Varaždinske županije, čiji je liječnik konstatirao smrt.  Tijelo poginuloga predano je obitelji, kažu u policiji.