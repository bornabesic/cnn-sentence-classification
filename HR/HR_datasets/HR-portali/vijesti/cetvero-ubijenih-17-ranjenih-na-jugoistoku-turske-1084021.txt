Četvero ljudi za koje se sumnja da su izradili bombu poginulo je, dok je 17-ero ljudi ranjeno u eksploziji u selu na pretežito kurdskom jugoistoku Turske, objavilo je tursko ministarstvo unutarnjih poslova. Do incidenta je došlo u Sarikamisu, smještenom 25 km od najvećeg grada u regiji Diyarbakira, a po navodima turskog ministarstva pripadnici oružanog krila Kurdske radničke stranke (PKK) podmetnuli su eksploziv pod kamion izazvavši snažnu eksploziju i velik broj stradalih. U Sarikamisu je došlo i do prekida opskrbe električnom energijom, a u eksploziji su oštećene i obližnje kuće.  Do eksplozije je došlo nakon što je ranije tijekom dana u predgrađu Istanbula sedmero ljudi ranjeno prilikom napada automobilom bombom na policijsku postaju te nakon što je u utorak u eksploziji u Diyarbakiru poginulo troje ljudi. Turska je ove godine pogođena serijom eksplozija bombi, uključujući dva samoubilačka napada na turistička područja u Istanbulu, za koje je krivicu preuzela Islamska država, te dva napada automobilom bombom u Ankari, u kojima je ubijeno 66 ljudi, a krivica pripisana PKK.     >>Erdoganova 'paljba': Europa je okrutna prema migrantima, ostavili ste nas same protiv IS-a 