Priča o trojici škrtih Talijana i trima nedovoljno lijepim Rumunjkama, zbog kojih su u pritvoru završili Bernard J. (46) iz Okruga Gornjeg i Zoran P. (45) iz Slatina, još uvijek nije dobila svoj kraj.Svodnici, koji su imali lošu sreću da im mlade djelatnice nisu bile dovoljno atraktivne za 60-godišnje mušterije, ponovno će s optuženičke klupe Županijskog suda u Splitu pokušati izbjeći zatvorsku kaznu. Na prvom suđenju prošli su s uvjetnom kaznom, ali viši sud naložio je novi postupak, piše Slobodna Dalmacija.Kao poduzetniji od dvojice, Bernard J. se u ljeto 2011. godine uputio u Beč da bi se našao s djevojkama voljnima sudjelovati u uslužnoj djelatnosti koju je namjeravao razviti - prodaji seksualnih usluga.Regrutirane su tri Rumunjke, malo starije od 20 godina, koje je svojim automobilom dovezao u Hrvatsku. Tada u igru uskače Zoran P., uz čiju pomoć im je nađen smještaj u hotelu na Čiovu. Odvjetnici i liječnik U priču tada na svom brodu uplovljavaju trojica Talijana između 50 i 60 godina, dvojica odvjetnici, a treći liječnik. Željni provoda, dobrostojeći turisti dogovorili su s Bernardom J. i Zoranom P. cjelodnevni aranžman po cijeni od 500 eura po djevojci.Posao je sklopljen i za cjelodnevni aranžman posrednici i cure trebali su dobiti više od 11.000 kuna. Ali, kada su Rumunjke dovedene na brod, Talijani su procijenili da "ponuđena roba" ne odgovara traženoj vrijednosti. Unatoč mladoj dobi, djevojke nisu zadovoljile njihove estetske kriterije pa su oni uz povike "Prezzo troppo alto!" (previsoka cijena, op.a.) počeli spuštati dogovorenu cijenu.Uvrijeđene cure nisu pristale na cjenkanje i otišle su s broda nezadovoljne. Nemogućnost zarade kombinirana s povrijeđenom taštinom navela ih je potom i na prekid dogovora s dvojicom Hrvata te su zatražile svoje putovnice. Bernard J. im je odbio dati isprave koje je uzeo nakon prelaska granice smatrajući kako mu duguju troškove puta, a i da nije nužan tako nagao prekid suradnje nakon prvog neuspjeha.Rumunjke su se spakirale i odmarširale preko mosta u Trogir. Tamo su na autobusnom kolodvoru i na ulicama panično zaustavljale prolaznike i pitale gdje je policijska postaja. Kada su došle do službenih prostorija, sve su priznale dežurnim policajcima kojima je preostalo jedino uhititi Bernarda J. i Zorana P.Ubrzo je pokrenuta kriminalistička obrada, podnesena kaznena prijava, pritvorena su obojica te su u roku od 15 dana i optuženi za međunarodnu prostituciju - Bernard J. kao glavni počinitelj, a Zoran P. kao pomagač.Tijekom istrage Talijani su sve priznali kako bi što brže otišli kući uz što manje problema. Rumunjke su također detaljno prepričale zbivanja od Beča do Čiova te je jedna od njih obavila i službeno prepoznavanje svojih donedavnih poslovnih suradnika Bernarda i Zorana. Iskaz je dala i djelatnica hotela na Čiovu u kojemu su spavale (nesuđene) prostitutke. Ne osjećaju se krivima Na Županijskom sudu u Splitu provedeno je suđenje te su obojica dobila uvjetne kazne zatvora, Bernard J. godinu i pol uz rok kušnje 3 godine, a Zoran P. devet mjeseci uz rok kušnje od dvije godine.U studenom prošle godine Vrhovni sud je ukinuo presudu i naložio novo suđenje koje je započelo pripremnim ročištem u srijedu. Kao i tijekom istrage i na prvom suđenju, obojica optuženih ne osjećaju se krivima prema navodima optužnice te se tako nisu ni odlučili na nagodbu.Javni dio rasprave zakazan je za kraj ožujka. Kako su djevojke ispitane tijekom istrage, vjerojatno neće dolaziti kao svjedokinje, tako da ih nećemo vidjeti i saznati jesu li Talijani bili izbirljivi ili jednostavno - škrti.  Moguća kazna zatvora do tri godineKazneno djelo međunarodne prostitucije počinjeno je ako drugu osobu namamljujete, vrbujete ili potičete na pružanje seksualnih usluga radi zarade u državi izvan one u kojoj ta osoba ima prebivalište ili čiji je državljanin. Zapriječena je kazna zatvora od tri mjeseca do tri godine.Teži oblik je kada se drugu osobu silom ili prijetnjom uporabe sile ili obmanom prisili ili navede da se uputi u državu u kojoj nema prebivalište ili nije njezin državljanin radi pružanja seksualnih usluga uz naplatu. Tada će se počinitelj kazniti zatvorom od šest mjeseci do pet godina.