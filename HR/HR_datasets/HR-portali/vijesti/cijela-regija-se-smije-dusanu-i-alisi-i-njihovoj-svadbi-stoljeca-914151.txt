Foto: Facebook/dusanialisa.com DUŠAN ILIĆ i Alisa Filipovski trenutno su najpoznatiji mladenci u regiji. Naime, oni organiziraju "svadbu stoljeća" i to pred svekolikim Facebook pučanstvom. Ovaj par iz Niša namjerava organizirati svadbu za 600 gostiju koji će uživati u dvije sale i vrtu te ispred tri pozornice na kojima će se izmijeniti devet bendova i više od 30 glazbenika. I sve to uz live prijenos na društvenim mrežama. "Soundtrack" njihove ljubavi je pjesma "Prođi sa mnom ispod duge" Šemse Suljaković. Da stvar bude još zanimljivija, Dušan i Alisa nisu ni glumci koji se malo zafrkavaju, niti poznate srpske folk zvijezde, već "običan" par koji je odlučio u bračnu luku ući u velikom stilu. Na njihovoj web stranici moguće je pronaći sve detalje o svadbi, kao i nešto više o njihovoj ljubavi i upoznavanju. Upoznali su se u VIP separeu jedne diskoteke u Nišu. Dušan je "menadžer s velikim brojem ženskih kontakata u telefonu" koji je pao na "južnjačku neposrednost dinamične Alise", koja je u Niš stigla na fakultet "trošiti tatine parice". Crkveno vjenčanje su već odradili, a za veliko svadbeno finale, 3. rujna, najavljuju i izbor za najljepšu tortu, odnosno Prvu domaćicu svadbe stoljeća. Uzvanici koji će se pojaviti na ovom grandioznom događaju neće moći kući do 4 ujutro jer na stranici Dušana i Alise stoji da će vrata biti zaključana, kako bi se gosti što bolje proveli.