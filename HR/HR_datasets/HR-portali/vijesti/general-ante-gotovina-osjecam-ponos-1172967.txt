- Želim čestitati svim pripadnicima OS RH njihov dan. Čestitam našoj najboljoj vojnikinji i vojniku. Još jednom smo dokazali da je Hrvatska vojska na razini zaštite hrvatske nacionalne sigurnosti - rekao je premijer Plenković nakon svečane akademije u koncertnoj dvorani Vatroslav Lisinski povodom obilježavanja 26. obljetnice formiranja Oružanih snaga RH, Dana Oružanih snaga i Dana Hrvatske kopnene vojske.  Naglasio je da hrvatski narod može biti ponosan na vrijednosti Domovinskog rata "kojeg Hrvatska vojska njeguje svakog dana". Ministar obrane Damir Krstičević kazao je da je Hrvatska vojska jamac sigurnosti i stabilnosti hrvatskog naroda.  Gotovina: Osjećam ponos General Ante Gotovina je kazao da "osjeća ponos" i želi uspjeh hrvatskim vojnicima. - Želim da čuvaju našu samostalnost i brinu o našim slobodama - kazao je u general Gotovina.  Predsjednik Vlade Andrej Plenković u "Lisinskom" nije mogao izbjeći pitanje o situaciji u Agrokoru nakon što se dana u Banskim dvorima susreo s predstavnicima Sberbanke.  "Interes Sberbanke u vezi Agrokora je isključivo komercijalnog sadržaja" - Nije bilo riječi o tome da bi država preuzela dugove Agrokora. Zakon je jasan i naša misao je bila da moramo stabilizirati sustav, na Upravi je da se dogovori s kreditorima - kazao je o Plenković koji se jutro, između ostalih sastao i s izvršnim direktorom Sberbanke Maksim Poletaev. - Interes Sberbanke u vezi Agrokora je isključivo komercijalnog sadržaja - kazao je Plenković i dodao kako se nada da će biti odobren novi kredit Sberbanci.  Predsjednica Republike Oružanih snaga Kolinda Grabar-Kitarović poručila je , sa svečanog obilježavanja 26. obljetnice ustrojavanja Oružanih snaga i Dana Oružanih snaga, kako će ustrajati na njihovoj daljnjoj izgradnji, kao i izgradnji čitavog sustava domovinske sigurnosti. "Zajednička nam je dužnost i zadaća nastaviti graditi i razvijati Oružane snage, vodeći brigu posebno o njihovim pripadnicama i pripadnicima kao najvećoj vrijednosti", istaknula je predsjednica i vrhovna zapovjednica Oružanih snaga na svečanosti u KD Vatroslava Lisinskog, kojoj je nazočio cjelokupni državni vrh te brojni drugi uglednici. Na svečanosti su posebno srdačno pozdravili ratne generale Antu Gotovinu i Mladena Markača te skupnika Ivu Bašića, najspremnijeg hrvatskog vojnika. Prikazan je i kratki film o povijesnom putu i današnjim sposobnostima Oružanih snaga, te snimka govora prvog hrvatskog predsjednika dr. Franje Tuđmana na prvom postrojavanju Zbora narodne garde na stadionu NK Zagreb u Kranjčevićevoj ulici 28. svibnja 1991. Grabar-Kitarović: Postrojavanje u Kranjčevićevoj jedan od posebnih trenutaka  Prvo postrojavanje Oružanih snaga na stadionu u Kranjčevićevoj predsjednica označava "jednim od posebnih trenutaka" u proteklih nešto više od četvrt stoljeća. "Kroz ove slavne i burne godine zajedno s mladom hrvatskom državom stasale su i rasle njezine Oružane snage, kao srce i duša Hrvatske, s kojom i za koju su živjele i žive u neraskidivom zajedništvu. One su jamac našoj suverenosti i slobode, kamen-temeljac i neuništiva stijena na kojoj počiva naša država", naglasila je predsjednica. Oružane su snage, navodi, prešavši iz ratnog u mirnodopski ustroj, počele razvijati sposobnosti za nove zadaće i izazove, posebno u međunarodnom okružju. "Od prvih koraka u operacijama potpore miru, međunarodnim snagama i zapovjedništvima do danas služe na čast i ponos hrvatskoj državi. Osvjetlale su obraz Hrvatske u svijetu i možemo bez pretjerivanja reći da su upravo Oružane snage kao lokomotiva vukle Hrvatsku u članstvo NATO-saveza", poručila je predsjednica.  "Zbog toga spokojno mogu gledati na našu budućnost, iako sam itekako svjesna težine izazova i opasnosti koji su pred nama", rekla je vrhovna zapovjednica. Krstičević: O zrakoplovstvu odluka do kraja 2017.  Naše Oružane snage su jamstvo sigurnosti i opstojnosti hrvatske države i slobode hrvatskog naroda, zato se uvijek moramo sustavno baviti sigurnošću i biti spremni za promjene, ističe potpredsjednik Vlade i ministar obrane Damir Krstičević. Strategija nacionalne sigurnosti, čija je izrada u završnoj fazi, prepoznaje prioritete, a jedan od njih je zaštita hrvatskog zračnog prostora vlastitim sposobnostima, dodao je. To je teška odluka, dodaje, ali se ne smijemo odreći zrakoplovstva, zajedno moramo donijeti odluku do konca ove godine. Pomlađujemo Oružane snage, gradimo i snažimo vojsku budućnosti, ali ne zaboravljamo junake koji su gradili Hrvatsku vojsku i Domovinu, ističe Krstičević. Plenković: Postoji politička volja da se osigura sposobnost ratnog zrakoplovstva   Postoji politička volja da se osigura sposobnost Hrvatskog ratnog zrakoplovstva, naglašava premijer Andrej Plenković i podsjeća da je njegova Vlada u ovoj godini povećala proračunska izdvajanja za vojsku. Premijer najavljuje da bi se ove godine trebala donijeti i dva strateška dokumenta - Strategija nacionalne sigurnosti i zakon o nacionalnoj sigurnosti.  Hrvatske Oružane snage stvarane su u Domovinskom ratu, razvijane u miru, danas su suvremeno i profesionalno organizirane i spremne odgovoriti svim sigurnosnim izazovima, ističe predsjednik Sabora Gordan Jandroković i poručuje kako je obveza svih čuvati uspomenu na hrvatske branitelje i domoljube koji su iznijeli teret Domovinskog rata, kao i vrijednosti toga rata.  Načelnik Glavnog stožera Oružanih snaga general zbora Mirko Šundov podsjeća na pobjedonosni put koji su, od postrojavanja u Kranjčevićevoj, prošli pripadnici Oružanih snaga koje naziva "najvećom vrijednošću". "Oni su naša najveća vrijednost, ulagat ćemo u njihova znanja i vještine, jer naši su ljudi moćniji od svakog oružja", kaže Šundov i poručuje kako su hrvatski vojnici, sljednici pobjedničke vojske, u svakom trenutku spremni braniti narod i Domovinu. Predsjednica uručila promaknuća  Predsjednica Republike uručila je promaknuća časnicima promaknutima u više činove - brigadnom generalu Miroslavu Kovaču koji je promaknut u čin general bojnika, brigadirima Senadu Fejziću, Tihomiru Kundidu i Pericia Turaliji koji su promaknuti u brigadne generele, te kapetanu bojnog broda Ivi Raffanelliju koji je promaknut u čin komodora.  Nagrade je uručila i poručnici Moniki Martini Sipina Halper i skupniku Ivi Bašiću, najspremnijoj pripadnici i najspremnijem pripadniku Oružanih snaga na natjecanju Prvi za Hrvatsku 2017.