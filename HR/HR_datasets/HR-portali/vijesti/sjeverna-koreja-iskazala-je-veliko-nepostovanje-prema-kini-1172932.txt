Američki predsjednik Donald Trump komentirao je najnovije sjevernokorejsko testiranje projektila. - Sjeverna Koreja iskazala je veliko nepoštovanje prema svojoj susjedi, Kini, ispaljivanjem još jednog balističkog projektila... ali Kina se jako trudi! - napisao je Trump na Twitteru. Južnokorejska vojska objavila je da je Sjeverna Koreja u nedjelju po lokalnom vremenu ispalila neidentificirani projektil. Zapovjedništvo južnokorejskih oružanih snaga objavilo je da je sjevernokorejski projektil ispaljen u nedjelju poslijepodne s lokacije u blizini Pukchanga i da je preletio oko 500 kilometara. Japan je objavio da je projektil pao izvan isključivog gospodarskog pojasa te zemlje i da nije nanio štete brodovima.  Prije tjedan dana Pjongjang je testirao raketu srednjeg dometa koja je prema stručnjacima pokazala da je zemlja napredovala u razvoju balističke tehnologije.