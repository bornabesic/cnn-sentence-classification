Policija istražuje tko je u jednom selu kod Vojnića demontirao i odnio cijelu štalu u razdoblju od 15. prosinca do 23. veljače, izvijestila je u utorak karlovačka Policijska uprava. Neobičnu krađu prijavio je Policijskoj postaji u Vojniću 51-godišnji vlasnik koji živi u inozemstvu, a prije pet dana se vratio i ustanovio štetu. U interesu istrage policija nije htjela objaviti ime vlasnika, pa čak i njegova naselja. Načelnik Općine Vojnić Nebojša Andrić o događaju nije obaviješten, ali ne dvoji da je riječ o kući na osami, jer se povremeno događaju devastacije imanja na osami, čak i cijelih naselja.  Primjerice, Selakova Poljana napušteno je selo u kojemu je prije Domovinskog rata živjelo desetak obitelji, a potom je postupno potpuno raseljeno, pa tamo ne samo da više nema mještana, već sada više nema ni kuća, sve je razrušeno i odvezeno u nepoznato. Selakova Poljana jednostavno je brisana s popisa naselja, izjavio je Andrić za Hinu.  "Ovakve devastacije nisu česte, ali se događaju, kao i krađe iz napuštenih kuća čiji vlasnici žive u inozemstvu. To je loše za neki mogući povratak, pogotovo sada kada je zbog posla u inozemstvu naš kraj već napustilo dvadeset mladih obitelji, pa se nadamo da će policija riješiti svaki takav, pa i ovaj posljednji slučaj", kazao je.  >> Otkrivena originalna fotografija na kojoj je napravljena fotomontaža Milanke Opačić 