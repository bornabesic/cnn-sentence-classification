Turski ministar vanjskih poslova Mevlut Cavusoglu sletio je navečer u Metz na istoku Francuske kako bi sudjelovao na političkom skupu pošto mu je ranije u subotu onemogućen ulazak u Nizozemsku što je pokrenulo diplomatsku krizu između Ankare i Den Haaga. Mevlut Cavusoglu treba u nedjelju u Metzu održati skup na poziv lokalnog ogranka Unije europskih turskih demokrata (EUTS).  Alain Carton, visoki dužnosnik prefekture Moselle objasnio je ranije u subotu da je lokalna turska udruga u tu svrhu unajmila kongresni centar. Carton je rekao da je francusko ministarstvo vanjskih poslova odobrilo dolazak turskog ministra u Francusku, a prefektura je zadužena za sigurnost događaja. Cavusoglu je stigao u Francusku dok su napetosti, koje su izazvale turske vlasti vođenjem pro-Erdoganovih kampanja, prerasle u diplomatsku krizu između Nizozemske i Turske odlukom Den Haaga da spriječi posjet turskog ministra vanjskih poslova. Cavusoglu je trebao doći u Rotterdam u sklopu kampanje referenduma u Turskoj 16. travnja o jačanju predsjedničkih ovlasti. U Njemačkoj i Švicarskoj je posljednjih nekoliko dana otkazano nekoliko skupova Unije europskih turskih demokrata (UETS). Spriječen ulazak turske ministrice u konzulat u Rotterdam Nizozemska policija je pak spriječila u subotu turskoj ministrici za obitelj ulazak u turski konzulat u Rotterdamu, a službena Ankara blokirala je pristup zgradi nizozemskog veleposlanstva i poručila veleposlaniku da se "neko vrijeme ne vraća" na dužnost, javljaju mediji o diplomatskoj krizi između dviju zemalja.  Ministrica za obitelj i socijalnu politiku Fatma Betul Sayan Kaya, koja je bila u Njemačkoj, odlučila je krenuti u Nizozemsku kopnenim putem pošto su nizozemske vlasti ranije u subotu spriječile slijetanje zrakoplova kojim je trebao doputovati turski šef diplomacije. Nizozemska televizija prikazala je ministricu u Rotterdamu kako joj policiji priječi ulazak u turski konzulat. Pred zgradom se okupilo nekoliko stotina prosvjednika s turskim zastavama tražeći da vide ministricu, a policija je podignula metalne ograde i patrolirala na konjima. Tursko ministarstvo vanjskih poslova objavilo je u subotu navečer da ne želi povratak nizozemskog veleposlanika u Tursku "za neko vrijeme", čime se zaoštravaju odnosi između dviju zemalja, članica NATO-a. Turske vlasti blokirale su pristup zgradi nizozemskog veleposlanstva u Ankari te konzulata u Istanbula "iz sigurnosnih razloga", objavio je turski MVP, prenosi agencija AFP.   Stigla optužba iz Ankare Nizozemske vlasti u subotu su zabranile slijetanje zrakoplova turskog ministra vanjskih poslova Mevluta Cavusoglua koji je kanio stići u Rotterdam i obratiti se Turcima koji žive u toj zemlji. Na zabranu je reagirao turski predsjednik Tayyip Erdogan iz Istanbula poručivši da "oni ne znaju ni što je politika, niti što je međunarodna diplomacija" te je nizozemske vlasti nazvao "ostacima nacista i fašistima". Njemačka, Nizozemska, Austrija te Švicarska odbijaju na svome tlu dopustiti turskim ministrima kampanju za referendum na kojem bi se turski birači trebali izjasniti prihvaćaju li ustavne promjene koje bi dale goleme ovlasti predsjedniku Tayyipu Erdoganu. Zbot toga je službena Ankara te države optužila da provode "zločine protiv čovječnosti".  Francuska nije zabranila takav nastup te je u subotu navečer ministar Cavusoglu doputovao u Metz gdje će u nedjelju održati skup. Njemački ustavni sud presudio je da se turski vladini dužnosnici ne mogu pozivati na njemačka ustavna prava kako bi ušli u zemlju radi političkih nastupa. Švicarske federalne vlasti su u četvrtak odbacile zahtjev kantona Zuericha da zabrani posjet turskog ministra vanjskih poslova Bernu u nedjelju naglasivši da ne postoji sigurnosna prijetnja koja bi opravdala ograničenja slobode izražavanja. > > Tenzije između Njemačke i Turske sve veće, Erdogan ih usporedio s nacistima: 'Vaša praksa nije ništa drukčija' 