Novinarski tim N1 televizije u ožujku dobiva pojačanje – iskusnog političkog reportera Hrvoja Krešića. Hrvoje Krešić jedan je od najistaknutijih televizijskih novinara u Hrvatskoj. Karijeru je počeo 2005. godine u Novom listu, gdje je prošao sve "sektorske stepenice" u novinarskom razvoju: od gradske rubrike, preko znanosti i visokog obrazovanja, pa do vanjske i unutarnje politike. Početkom 2011. godine prelazi na RTL televiziju, na kojoj ostaje šest godina te kao politički reporter pokriva sve značajne događaje u vrhu hrvatske politike. Redovito vodi razgovore s predsjednicima vlada, vodećim ljudima oporbe ali i sa stranim državnicima. Osim hrvatske politike i ekonomije prati i sve važnije europske političke događaje poput predsjedničkih i parlamentarnih izbora u Njemačkoj, Velikoj Britaniji ili Austriji, pokušaja vojnog puča u Turskoj te rada Europskog vijeća i drugih europskih institucija. Izvještavao je i iz Vatikana 2013. godine o odlasku pape Benedikta XVI, odnosno o izboru pape Franje. Dvostruki je dobitnik nagrade Hrvatskog novinarskog društva - 2009. je zajedno s kolegom Jerkom Bakotinom nagrađen za najbolji rad u tiskanom novinarstvu (serija reportaža sa Bliskog Istoka, posebice reportaža iz Pojasa Gaze) a 2015. godine za televizijsko novinarstvo (razgovor sa Zsoltom Hernadijem, čelnikom mađarskog MOL-a). Stipendist je Reutersovog instituta za novinarstvo sa Sveučilišta u Oxfordu te dobitnik nagrade "European Young Journalist" za 2008. godinu.