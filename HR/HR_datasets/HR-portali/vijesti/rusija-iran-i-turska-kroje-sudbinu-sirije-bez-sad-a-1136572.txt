Nakon prekida evakuacije boraca i civila iz istočnog Alepa prema provinciji Idlib, do kojeg je došlo zato što borci Fronte Nusra, koja je ogranak Al-Qai’de u Siriji, nisu dopustili da se evakuiraju i stanovnici dvaju šijitskih sela u provinciji Idlib, Al-Foua i Kefraya, koja su naklonjena sirijskom predsjedniku Assadu, a koja su opkolili džihadisti, evakuacija je nastavljena. Evakuacija se provodi usporedno iz istočnog Alepa te šijitskih sela Al-Foua i Kefraya. Autobusi su jučer počeli ulaziti u posljednje pobunjeničke dijelove istočnog Alepa No u jednom trenutku Sirijski opservatorij za ljudska prava javio je kako su pobunjenici napali i plalili autobuse kojima su evakuirani civili iz spomenutih sela. Humanitarne organizacije UNHCR i Crveni križ dramatičnim su upozorenjima pozvali strane da žurno dogovore hitnu evakuaciju radi spasa “tisuća života” iz Alepa. „Svim civilima mora odmah biti dopušten izlazak iz istočnog Alepa i sirijski rat mora prestati kako bi se spriječile patnje drugdje“, rekao je visoki povjerenik UN-a za izbjeglice Filippo Grandi. Procjenjuje se da je oko 40 tisuća civila ostalo u posljednjem području koji su držali džihadisti u Alepu s oko 1500 do 5000 boraca i njihovih obitelji, rekao je UN-ov posebni izaslanik za Siriju Staffan de Mistura. Besmislena rezolucija Istodobno Vijeće sigurnosti UN-a najavilo je glasanje o francuskom prijedlogu rezolucije kojom se promatračima UN-a želi omogućiti nadzor evakuacije iz opkoljenih područja sirijskog grada Alepa te zaštitu civila koji ondje ostaju, što Rusija smatra smiješnim. Zaštitu se mora osigurati svim civilima, odnosno onima koji su odabrali ili su prisiljeni na evakuaciju, kao i onima koji su odlučili ostati u svojim domovima. Veleposlanik Rusije pri UN Vitalij Čurkin kazao je kako, iako će UN izglasati tu rezoluciju, najmanje dva do tri tjedna treba da njihovi promatrači stignu na teren a do tada će već evakuacija biti gotova. Nije sasvim jasno kako će o francuskom prijedlogu rezolucije glasovati Rusija, koja je kao saveznica sirijskog predsjednika Bashara al-Assada svojim zračnim udarima pridonijela uspjehu sirijske vojske da ofenzivom osvoji cijeli Alep. Poznato je da je Rusija od početka rata 2011. šest puta stavila veto na rezolucije UN-a o ratom zahvaćenoj Siriji. U međuvremenu, novoizabrani predsjednik SAD-a Donald Trump kazao je kako će se politika SAD-a prema Siriji radikalno promijeniti. Isto tako, kazao je, kako će njegov prioritet kada stupi na funkciju predsjednika države biti stvaranje sigurnosne zone na teritoriju Sirije duž granice s Turskom, koja bi bila utočište izbjeglicama i kako će na financiranje tog projekta, što obuhvaća gradnju velikih naselja za izbjeglice, natjerati zemlje Zaljeva na čelu sa Saudijskom Arabijom jer one do sada nisu ništa učinile za izbjeglice. Putin čeka Trumpa Da je Putin stavio na led Obaminu administraciju i ne želi je uključiti ni u kakve pregovore oko Sirije dok novoizabrani predsjednik Trump ne preuzme dužnost, dokazuje i najavljivanje sastanka u utorak u Moskvi između ministara vanjskih poslova Rusije, Irana i Turske, Sergeja Lavrova, Mohameda Javada Zarifa i Mevluta Cavusoglua, ali bez sudjelovanja državnog tajnika SAD-a Johna Kerryja, gdje će dogovarati o daljnjim koracima nakon oslobađanja Alepa kao i o borbi protiv terorističke organizacije Islamske države.       >> Kaos u Siriji: Zapaljeni autobusi koji su trebali evakuirati bolesne i ranjene >> Assad: Civili smiju otići, ali za teroriste nema milosti 