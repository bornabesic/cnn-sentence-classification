Pariz se još jednom našao na meti terorističke organizacije Islamske države, ovaj put vuka samotnjaka koji je nožem ubio policijskog časnika i njegovu nevjenčanu suprugu, unatoč pojačanim mjerama sigurnosti koje vladaju zbog Europskog nogometnog prvenstva, te izvanrednog stanja u toj zemlji koje je na snazi još od terorističkih napada u Parizu u studenome prošle godine u kojima je ubijeno 130 osoba. Larossi Aballa (25) ubio je nožem 42-godišnjeg policijskog časnika ispred njegove kuće u pariškom predgrađu Magnanvilleute te se potom zabarikadirao u njegovoj kući. Nakon što su pripadnici specijalnih snaga francuske policije ubili terorista, u kući su pronašli i tijelo žene, supruge ubijenog časnika, dok je njihov trogodišnji sin ostao neozlijeđen. Već bio u zatvoru – Pretvorit ćemo Europsko nogometno prvenstvo u groblje – napisao je ubojica na Facebooku nakon što je ubio dvoje ljudi, njihovo trogodišnje dijete držao kao taoca te pozvao sve simpatizere ISIL-a da slijede njegov primjer. Aballa, koji je radio kao dostavljač hrane i sebe zvao Dr. Food, bio je otprije poznat policiji zbog povezanosti s terorističkom organizacijom aktivnom na području Francuske i Pakistana, zbog čega je 2013. osuđen na tri godina zatvora, od čega šest mjeseci uvjetno, za “urotu i udruživanje radi terorističkih napada”. Francuski predsjednik François Hollande, šokiran tim napadom jer su poduzete sve mjere kako se takvo što ne bi dogodilo, sazvao je hitan krizni sastanak. Prema policijskom izvješću, Aballa je ponavljao da je vjeran ISIL-u te je vikao „Alahu ekber” dok je ubadao nožem policajca i u ruci imao mobitel kojim je snimio zločin. Teroristička organizacija Islamska država preuzela je odgovornost za taj napad navodeći kako ga je izveo njihov vuk samotnjak. Zbog velikih mjera sigurnosti koje su poduzete diljem svijeta u strahu od terorističkih napada, ISIL je diljem svijeta počeo koristiti strategiju vuka samotnjaka. Zadnji napadi koje su izveli pojedinci, kao što je napad na gay klub u Orlandu na Floridi i ovo ubojstvo policijskog časnika u predgrađu Pariza, dokaz su da je ISIL nakon Pariza i Bruxellesa promijenio strategiju. Palestinska metoda Teroristička organizacija Islamska država, iako cijelo vrijeme ima vukove samotnjake, odlučila ih je koristiti upravo sada, u vrijeme kada gubi teritorij na Bliskom istoku. Kako bi zadržao svoj snažan imidž, ISIL se okrenuo vanjskim napadima. Umjesto dosadašnjeg poziva svojim pristašama da dođu u “kalifat” u Siriju i Irak, sada su se okrenuli prema poticanju svojih pristaša da ostanu u svojim matičnim zemljama i tamo krenu u terorističke napade. Takvi vukovi samotnjaci najopasniji su jer su nepredvidivi i teško ih je spriječiti jer nemaju logistiku, pomagače ni veće pripreme koje bi možda otkrile njihove namjere. Dovoljno je uzeti nož u ruke i napasti. ISIL se služi metodom kao i Palestinci u zadnje vrijeme na Zapadnoj obali napadajući izraelske vojnike ili doseljenike noževima. Vukovi samotnjaci mogu napasti bilo kad i bilo gdje i protiv njih je teško boriti se. >> U Parizu ubijen policajac, odgovornost preuzeo IS >> Napad na policajca: Udarali šipkama i zapalili mu automobil Novinska agencija Amaq, inače povezana s ISIL-om, izvijestila je da je “Abu Bakr al-Baghdadi poginuo u zračnim udarima u Raki petog dana ramazana”. Međutim, pokazalo se da je informacija netočna. Iračka državna televizija još je prošlog tjedna objavila da je Al-Baghdadi ranjen tijekom zračnih udara SAD-a i saveznika u opkoljenoj Raki. Mediji u Iranu objavili su da je Al-Baghdadi preminuo samo nekoliko dana nakon ranjavanja. SAD i njegovi saveznici nisu ni potvrdili ni demantirali ove informacije. 