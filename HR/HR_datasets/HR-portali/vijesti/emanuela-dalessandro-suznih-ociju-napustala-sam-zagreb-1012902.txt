Suznih očiju odlazila sam iz Zagreba nakon tri godine i osam mjeseci službovanja u glavnom gradu Hrvatske, kazala je Emanuela D’Alessandro, sadašnja diplomatska savjetnica predsjednika talijanske republike Sergija Mattarelle koja je do 8. lipnja ove godine bila talijanska veleposlanica u Hrvatskoj. D’Alessandro se stvarno uključila u život Zagreba. Ne samo što je djelovala na usavršavanju diplomatskih i ekonomskih odnosa između dvije države, već je i u privatnom životu živjela Zagreb punim srcem. Bila je, uz ostalo, i članicom veslačkog kluba Mladost. Sada, kao diplomatska savjetnica šefa talijanske države, D'Alessandro će, kako je rekla sinoć tijekom svečanosti obilježavanja Dana državnosti RH, djelovati na daljnjem unapređenju odnosa dvije jadranske susjedne države. Kasnije nam se povjerila kako će u kolovozu otići na ljetovanje u Hrvatsku, na, kako je rekla, prelijepo hrvatsko more. Proslavu dana državnosti organiziralo je hrvatsko veleposlanstvo u Rimu u predivnom muzejskom kompleksu San Salvatore in Lauro u središtu Rima. Tom prilikom otvorena je i izložba „Djela na papiru“ (Opere su Carta) slikara Vatroslava Kuliša. Na prijemu su nazočili brojni diplomatski predstavnici u Rimu, kao i talijanski parlamentarci. Glavni sponzor svečanosti bio je grad Zagreb, koji ima potpisan i posebni sporazum o suradnji s Rimom. Zagrebački gradonačelnik Milan Bandić kazao je kako „smo zahvalni hrvatskim braniteljima, te brojnim Zagrepčanima među njima, što su omogućili hrvatsku državnost, jer je ona ostvarena u uvjetima agresije na Hrvatsku“. >> Talijanska veleposlanica u Hrvatskoj postaje savjetnica šefa države