Hrvatska kakvu trebamo” naziv je Večernjakovih konferencija kojima predlažemo strateška rješenja za budućnost Hrvatske uz pomoć vodećih hrvatskih stručnjaka. “Obrazovanje, znanost i digitalna budućnost” prva je u nizu tih konferencija, a održana je danas u zagrebačkom hotelu “Esplanade”.  Grabar-Kitarović: Naši mladi više ne mogu čekati Predsjednica Kolinda Grabar-Kitarović rekla je da bez stabilnosti i konsenzusa svih stranaka oko najvažnijih tema o kojima ovisi i gospodarski i društveni oporavak ne možemo govoriti o napretku Hrvatske.  – Već dvije godine politička nestabilnost paralizira sustav i ne dopušta napredak koji se temelji upravo na obrazovanju – rekla je predsjednica, koja je posebno naglasila važnost STEM obrazovanja. – Upravo nas ova burna politička previranja ponovno upozoravaju i obvezuju svaku vladajuću stranku ili koaliciju da ne dopuste da reforma obrazovanja ovisi o političkim mandatima te o umjetnom i politički uvjetovanom nedostatku konsenzusa – rekla je Grabar-Kitarović. – Ulaganje u školstvo investicija je, a ne trošak, što su spoznali još prosvjetiteljski vladari. Mi danas još uvijek moramo ponavljati da u suvremenom školstvu treba neprestano usavršavati učitelje – naglasila je. Pozvala je na odgovornost sve političke čimbenike i naglasila da se pitanje reforme školstva ne smije prepustiti slučaju. – Naši mladi više ne mogu čekati. Ne mogu čekati još jednu izbornu kampanju ili preslagivanje vlasti. Samo rješavanjem tih problema zaustavit ćemo odlazak mladih i stručnih ljudi – rekla je Grabar-Kitarović. Poručila je da želi modernu, samosvjesnu i otvorenu Hrvatsku iz koje mladi neće odlaziti, već će se u nju ljudi vraćati. – A za to je neophodno znanje, i to znanje za 21. stoljeće - zaključila je. Klarić: Reforme bez obzira na krizu Glavni urednik Večernjeg lista Dražen Klarić rekao je da se današnja konferencija odvija u trenutku kada je Hrvatska ušla u novu političku krizu. – Bez obzira na to ili upravo zbog toga, odlučili smo da ne odustajemo. Današnja konferencija mora se održati i moramo razgovarati o jednom od dva ključna problema: prvi je demografija, a drugi obrazovanje. Obrazovanje je pitanje na kojem se ne smiju skupljati politički poeni – rekao je Klarić. Naglasio je da s reformama moramo ići bez obzira na krizu jer je to dokaz da smo odgovorno društvo. – Reforma obrazovanja pitanje je prema kojem se svi moramo jednako postaviti i reći "To je to, na tome moramo raditi, moramo iznjedriti najbolja rješenja da bismo imali uspješnu Hrvatsku" – rekao je Klarić. Za napredno društvo Obrazovanje i znanost temelj su društva i nositelji promjena, a u današnje vrijeme iznimno su bitni u kontekstu stvaranja ljudi spremnih na izazove na tržištu rada, posebice u svjetlu sve većeg napretka tehnologije. Iako je prvo potvrdio, predsjednik Sabora Božo Petrov otkazao je svoj dolazak na konferenciju. Naime, zbog aktualne političke krize i današnjeg glasovanja u Saboru o opozivu Marića, Petrov se ispričao i otkazao svoj dolazak. O povezanosti obrazovanja, znanosti i digitalne budućnosti uvodna izlaganja održat će Boris Drilo, predsjednik ICT udruge pri HUP-u, Boris Jokić s Instituta za društvena istraživanja, Tome Antičić, ravnatelj Instituta Ruđer Bošković, i Pero Lučin, bivši rektor Sveučilišta u Rijeci. Tri panela Nakon uvodnih izlaganja, na konferenciji će se održati tri panel-rasprave: Digitalno društvo – znanje i znanost, Kurikularna reforma, Digitalna transformacija i tržište rada. Na njima će uz uvodničare sudjelovati i Ivan Barać, posebni savjetnik u Ministarstvu gospodarstva, poduzetništva i obrta, Leo Mršić, direktor tvrtke IN2data, Sanja Putica, pomoćnica ministra znanosti i obrazovanja, Željko Stipić, predsjednik sindikata Preporod, Vedran Mornar, bivši ministar i profesor s FER-a, Nenad Bakić, predsjednik Instituta za razvoj i inovativnost mladih i posebni savjetnik predsjednice RH za STEM i digitalnu transformaciju, Dejan Ljuština iz tvrtke PwC, Hrvoje Balen, predsjednik Upravnog vijeća Visokog učilišta Algebra, te Plamenko Barišić, predsjednik uprave King ICT-a. 