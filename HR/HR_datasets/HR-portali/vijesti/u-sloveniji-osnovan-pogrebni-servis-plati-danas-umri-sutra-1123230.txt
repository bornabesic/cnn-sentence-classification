U Sloveniji je osnovan prvi servis za pogrebne usluge koji se od klasičnih razlikuje po tome što svoj budući pogreb naručuju po vlastitom ukusu još žive osobe, te ga odmah plaćaju u gotovini ili u ratama, te tako obitelj oslobađaju budućih briga u najtežim trenucima. Poduzeće punog naziva MPN, Moj pogrebni plan, tvrtka za osiguranje pogrebnih usluga, d.o.o. osnovala je i vodi istaknuta menadžerka Alenka Žnidaršič Kranjc, najpoznatija kao utemeljiteljica i direktorica prvog slovenskog privatnog mirovinskog fonda. Ideju za organiziranje i planiranje pogreba unaprijed, kako kaže, dobila je od jednog stranog financijskog konzultanta koji je član upravnog odbora njenog mirovinsko-investicijskog fonda Prva group. Iako je u dijelu javnosti njena poduzetnička inovacija dočekana s nešto sarkazma, poduzeće je već registrirano i dobilo porezni broj, te oglasima traži prve klijente. U oglasnim porukama i na svojoj web-stranici, novi pogrebni servis upozorava da su pogrebni troškovi sve veći, dok oni jamče da će uplaćena sredstva osoba koji o svom odlasku s ovog svijeta razmišljaju odgovorno i ne misle time opterećivati obitelj pametno ulagati u investicijske fondove i tako ih uvećavati do dana njihove smrti. Zato već sada oni koji s novim pogrebnim servisom sklope ugovor mogu planirati i platiti vlastiti pogreb po zajamčenim trenutnim cijenama na tržištu i uz pogrebnu ceremoniju koju unaprijed zažele i zapišu. Za početak, nude tri paketa pogrebnih usluga, višeg, srednjeg i nižeg razreda. "Za izvedbu i plaćanje pogreba brinemo mi i u tom je trenutku dovoljan telefonski poziv rodbine i obitelji. Izbor usluge, a time i cijene je racionalan, jer se ne odvija pod pritiskom teškog trenutka", navode u poduzeću Moj pogrebni plan. Prema riječima osnivačice fonda, podzetnice  Alenke Žnidaršič Krajnc koja se bavi i poslovima osiguranja, te domovima za starije osobe, svoju je inicijativu pokrenula na osnovi iskustva iz drugih razvijenih zemalja, gdje se - kako tvrdi - za praksu angažiranja planera za vlastiti pogreb već odlučuje svaki dvadeseti čovjek stariji od 65 godina. >> Je li ovo najbizarnije groblje na svijetu? I nalazi se u našem susjedstvu!