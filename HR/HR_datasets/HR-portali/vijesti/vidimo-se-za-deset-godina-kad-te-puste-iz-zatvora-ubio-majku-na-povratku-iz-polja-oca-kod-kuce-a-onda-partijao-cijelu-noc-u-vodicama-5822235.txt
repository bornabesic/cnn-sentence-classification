Tin Šunjerga, osumnjičen za ubojstvo svojih roditelja u Čistoj Velikoj, navodno je počinio strašan zločin zbog toga što mu roditelji nisu dopustili da ide na rođendansku proslavu u Vodice, piše šibenik.in. Pomahnitali mladić prvo je ubio svoju majku u automobilu dok su se vraćali iz polja, a nakon toga je kući presudio i ocu. Dvojica mladića, 20-godišnjak i 17-godišnjak, znali su što je Tin napravio, ali nisu ga prijavili policiji. Zbog toga su i uhićeni. - Tin je još od prvog razreda srednje škole imao problema s drogom zbog čega su ga roditelji htjeli poslati na liječenje. Stoga je otac uzeo godišnji odmor, a Tin to vrijeme nije išao u školu i svo je vrijeme provodio s obitelji – za šibenik.in je rekao prijatelj obitelji. Upravo je 'kućni pritvor' bio povod za svađu koja je na kraju kulminirala strašnim zločinom. Tin je htio ići na rođendansku zabavu u Vodice, ali roditelji mu nisu to dopuštali. Sutradan je Tin upucao majku, a s njim je u autu bio prijatelj koji nije nikom rekao što se dogodilo niti prijavio ubojstvo, potvrdio je za šibenik.in prijatelj obitelji, kao i to da je Šunjerga roditelje ubio očevim privatnim pištoljem, do kojeg je došao provalivši u kućni trezor. Nakon što je ubio oca i majku, 19-godišnji Tin tu je subotu navečer proveo u noćnom izlasku u Vodicama,  a momka koji je slavio rođendan, sreo je dok je bio u društvu prijatelja u čijoj je nazočnosti ubio majku.  Tada su mu rekli što je Tin učinio, ovaj mu je odgovorio 'vidimo se za deset godina kad izađeš iz zatvora'. Nakon uhićenja Šunjerga je pred policajcima navodno otvoreno pričao o cijelom zločinu, ali nije imao objašnjenje zašto je to napravio, osim da je to morao učiniti jer je bio ljut na roditelje.