Saborski zastupnik Ivan Lovrinović, član kluba "Promijenimo Hrvatsku" je tijekom stanke u Saboru otkrio kako će glasati u slučaju zahtjeva za opozivom ministra financija Zdravka Marića, ali i zahtjevom za opoziv predsjednika Sabora Bože Petrova.   - Nisu se mogli oko ničega dogovoriti, INA-e MOL-a, energetske reforme, kurikularne reforme... Sada vidimo naknadnu pamet, puno neiskrenosti je bilo u tom odnosu. Zalažem se za stabilnost i učinit ću sve da ne pridonesem nestabilnosti. Neću podržati ni Zdravka Marića ni Božu Petrova ni gospodina Jandrokovića - rekao je Lovrinović za N1. Zastupnik Ivica Mišić iz istog kluba je pak rekao da je dao potpis za Gordana Jandrokovića kao novog predsjednika Sabora:  - Dao sam potpis za Jandrkovića. Ja nisam za rušenje i mislim da sve što se događa nije dobro za hrvatski narod. Most je pokazao da je stranka opstrukcije - rekao je Mišić i dodao da će dati podršku ministru financija.  - Ja kao gospodarstvenik znam da je Todorić bio gazda firme i dat ću podršku ministru Mariću jer mislim da nije kriv za stvari za koje ga se optužuje - rekao je Mišić. Na pitanje što će dobiti zauzvrat za svoj glas Mišić je rekao da "nikada nije tražio ništa zauzvrat":   - Nikad nisam imao potrebe da molim nekoga - rekao je Mišić. Mišić je također odbacio da postoji raskol u klubu "Promijenimo Hrvatsku" između njega i Ivana Lovrinovića koji je rekao da neće podržati Marića.