Uoči Eura 2016. naš se poznati nogometaš Luka Modrić, kako neslužbeno doznajemo, počastio luksuznim stanom u atraktivnom naselju urbanih vila u zagrebačkoj Babonićevoj ulici. Modrić je, navodno, prije nekoliko dana potvrdio kupnju stana od oko 240 kvadrata za 800.000 eura u kvartu vila koje je 2007. godine na Šalati gradila tvrtka VMD. Zgrade imaju komforne stanove koji su svi tehnološki opremljeni, tzv. pametne stanove. Imaju i bazen  Prostrani peterosobni stan obitelji Modrić jedan je od najvećih u tim zgradama. U stražnjem dijelu u vrtu nalazi se bazen. Stan se sastoji od prostranog dnevnog boravka s pogledom na vrt, četiriju spavaćih soba, dviju kupaonica, kuhinje s blagovaonicom te terase prema ulici. Podovi u stanu obloženi su tikovinom. Obitelji Modrić pripadaju i dva parkirališna mjesta, a u zgradi su još tri stana. U istoj ulici već nekoliko godina stanuje i poznati par Anica Martinović i nogometaš Robert Kovač. Najprije su stanovali u jednoj od urbanih vila, a potom su uz nju sagradili novu vilu. Prva u kojoj su stanovali sada je vlasništvo njihova kuma Marka Šteke, barem se tako vidi u zemljišnim knjigama grada Zagreba. U istoj ulici navodno stanuje i bračni par Iva i Boško Balaban, vlasnica popularnog portala Journal i poznati nogometaš. Tu su uglavnom stambene zgrade s atraktivnim stanovima, ali i nekoliko samostalnih vila s bazenima. Vilu u ulici posjeduje Šimun Lušić, direktor Vodotehnike, tvrtke koja je poznata kao izvođač tzv. Bandićevih fontana, a u nekima od njih svoje rezidencije imaju i neka veleposlanstva, primjerice Egipta, Alžira te Kraljevine Norveške.       Kako je ovaj kvart popularna mikrolokacija u Zagrebu za obiteljsko stanovanje, tako su neki svoje kuće sagradili blizu VMD-ova naselja, ali nisu baš u tom sklopu. Takav je primjer vila koja se nalazi nekoliko metara od naselja i koju su u partnerstvu gradili HDZ-ovac Goran Jandroković i nogometaš Tomo Butina. U samoj Babonićevoj, u urbanim vilama s tri do pet stanova, stanuju još neke poznate osobe, odnosno vlasnici stanova, primjerice Tomislav Knezović, direktor uspješne tvrtke za namještaj Prostoria, Davor Bruketa, vlasnik agencije Bruketa & Žinić OM, zagrebački gradski političar Davor Jelavić, koji je pod istragom USKOK-a, te HDZ-ovac Andrija Hebrang. U tim zgradama stan, navodno, ima i odvjetnik Miroslav Šeparović. U završnom dijelu Babonićeve  je  atelijer dizajnerice Ivane Omazić. Vasnici su stanova u ovom dijelu ulice, uz nogometaše, političare i uz politiku vezane biznismene, i razni uspješni poslovni ljudi, liječnici te mnogi povratnici. - Mnogi bogati Hrvati koji žive izvan Hrvatske rado ovdje kupe stan, jer se za te zgrade zna da imaju odlično održavanje. Mjesečna pričuva je vrlo visoka, ali zato je sve uvijek na nivou, tip-top. Tako oni koji stanuju vani imaju dobro održavan stan - rekla mi je osoba upoznata s tržištem nekretnina. Za sve stanove u tom kvartu, pa tako onaj obitelji Modrić, karakteristično je da su lijepi, imaju visoke stropove od tri metra, dobar raspored. Neki čak smatraju da ova lokacija i ne nalikuje na Zagreb, da tu, zapravo, ima nečeg američkog u načinu stanovanja. - Ulica je široka, dobro je održavana, zgrade su ujednačene, slične. U Zagrebu nema baš kvartova koji se tako održavaju. Međutim, Babonićeva je zapravo prilično prazna ulica, ne vidiš nikoga da prolazi uz cestu. Nekima se to sviđa, a nekima ne. I kad ste u njoj, imate osjećaj da su mnogi stanovi prazni. Mnogi su ovdje kupili stan i kao investiciju jer se lako iznajmljuju. Uglavnom, kada se neki od kvalitetnijih nađe ne tržištu, brzo se proda - kaže ista osoba, koja je željela ostati anonimna.Uz naselje urbanih vila nalazi se kafić, slastičarnica, a u blizini je i fitness centar. Kad je naselje sagrađeno, cijena kvadrata bila je oko 4000 eura, a sada se kreće oko 3000 eura. U fazi gradnje, projekt naselja sa 32 kuće bio je vrijedan 60 milijuna eura. Gradilo se na zemljištu kupljenom od Crkve. Idejni autori bili su poznati arhitekti studija "Dva arhitekta", Tomislav Ćurković i Zoran Zidarić, koji su projektirali vile na atraktivnim zagrebačkim adresama, primjerice Tuškancu i Pantovčaku. Kako se naselje gradilo na klizištu, sve zgrade osigurane su betonskim stupovima, pilonima.