Talijanski premijer Matteo Renzi očekivano je u ponedjeljak objavio da će podnijeti ostavku nakon što je premoćno poražen na referendumu o ustavnim promjenama - Italija sada ulazi u razdoblje političke nesigurnosti, a sljedećih dana i tjedana moguća su tri scenarija, prenose agencije.       "Preuzimam punu odgovornost za poraz i podnijet ću ostavku. Moja vladavina je noćas završila", kazao je Renzi, koji je kazao kako će u ponedjeljak popodne predati svoju ostavku predsjedniku Republike Sergiju Mattarelli koji sada postaje ključna osoba talijanske politike.   Renzi se javnosti obratio nakon što su objavljeni preliminarni i neslužbeni rezultati referenduma na kojem se protiv ustavnih reformi izjasnilo između 57 i 61 posto glasača.   U skladu sa zakonskim odredbama, predsjednik Mattarella preuzet će ključnu ulogu. Nudi mu se nekoliko mogućnosti, a najizglednija su tri scenarija, prenosi agencija AFP.     Nakon ostavke koju bi Renzi mogao podnijeti u ponedjeljak na sjednici vlade, Sergio Mattarella mogao bi od njega tražiti da formira novu vladu. Ona bi teoretski mogla dobiti povjerenje parlamenta sa sadašnjom većinom ili s novom većinom koja bi uključila stranku Forza Italia Silvija Berlusconija (desni centar) kao što se spominjalo zadnjih dana. No, po izjavi u ponedjeljak rano ujutro, čini se da je Matteo Renzi isključio tu mogućnost. Premoćna pobjeda protivnika ustavnih promjena također umanjuje tu mogućnost.     To je najvjerojatniji scenarij. Mattarella imenuje šefa vlade koji je prethodno dobio podršku sadašnje većine ili nove proširene većine. Kruže nekoliko imena: sadašnji ministar financija Pier Carlo Padoan ili predsjednik Senata Pietro Grasso. Ta bi vlada trebala biti zadužena za usvajanje proračuna za 2017. u parlamentu i mijenjanje izbornog zakona prije eventualnih prijevremenih izbora. Mogla bi i odlučiti trajati do kraja sadašnjeg mandata, u veljači 2018., na veliku štetu nekih političkih snaga, među kojima Pokreta 5 zvjezdica (M5S) koji je pozvao na što brže održavanje izbora.     To je malo vjerojatan scenarij. Nedavna izborna reforma osmišljena je tako da vodeća stranka u Zastupničkom domu ima stabilnu većinu, no neuspjeh ustavne reforme Senata ondje zadržava proporcionalni sustav, što ta dva doma čini nepomirljivima a parlamentarnu većinu gotovo nemogućom. Populistički pokret M5S, koji je vodeća stranka prema posljednjim anketama, želi ići na izbore što je prije moguće, te se zauzima za reformu, ako je nužno, izbornog zakona za Senat kako bi ga još više približio onome za Zastupnički dom. No, većina ostalih političkih snaga zastupljenih u parlamentu tome se protivi upravo kako bi se izbjegla pobjeda M5S-a. One se radije zalažu za reformu izbornog zakona u Zastupničkom domu kako bi on više odražavao proporcionalan uspjeh na izborima.   Predsjednik Mattarella morat će odlučiti o konačnom scenariju. Morat će se uvjeriti u postojanje većine za formiranje tehničke vlade ako želi izbjeći, kao što brojni analitičari vjeruju, prijevremene izbore sljedeće godine.   Talijani su se u nedjelju izjašnjavali o ustavnoj reformi koja je predviđala drastično smanjenje ovlasti Senata, a bio bi to najdalekosežniji institucionalni preustroj otkako je prije 70 godina Italija postala republika.   Reforma bi vladi olakšala donošenje zakona, posebno u kombinaciji s novim izbornim zakonom, usvojenim prošle godine, koji pobjedniku idućih izbora, koji se očekuju 2018., osigurava sigurnu parlamentarnu većinu.   Ključni element reforme je bilo ukidanje obveze da sve zakone moraju odobriti oba doma parlamenta i smanjenje Senata s 315 na 100 mjesta.