Skupu se pridružuju sudionici demonstracija "Prosvjed protiv diktature" započetih prije pet dana, ali i brojni stariji građani, dajući potporu mladima U Beogradu je u tijeku šesti u nizu prosvjeda nakon što su početkom tjedna studenti i mladi izišli na ulice nezadovolji situacijom u zemlji i pobjedom Aleksandra Vučića na izborima za predsjednika Srbije. Na prethodnim prosvjedima okupljali su se mahom studenti i mladi, dok su današnji skup ispred zgrade Vlade Srbije predvodili policijski i vojni sindikat, koji traže bolji materijalni status zaposlenika u sektoru sigurnosti, te neovisni sindikat javnih službi. Skupu se pridružuju sudionici demonstracija “Prosvjed protiv diktature” započetih prije pet dana, ali i brojni stariji građani, dajući potporu mladima. Veljko Mijailović iz Policijskog sindikata Srbije poručio je da su prošla vremena kada su političari suprotstavljali policiju narodu, te da su danas narod, vojska i politika zajedno. Predstavnik Vojnog sindikata Novica Antić zapitao je zaslužuju li pojedinci da budu vrhovni zapovjednici vojske – koji se nisu udostojili razgovarati s vojskom i podsjetio da je srbijansku vojsku prošle godine napustilo više od 1600 ljudi, u vremenu kad je Srbija sigurnosno ugrožena. Poslije skupa ispred zgrade Vlade Srbije okupljeni su u mimohodu krenuli gradskim ulicama, a na čelu kolone je transparent Narod gladuje, elita se raduje. Vojni i policijski sindikat upozorava da društvo nezadrživo tone u nepotizam i sve veću korupciju, dok sudionici Prosvjeda protiv diktature poslije predsjedničkih izbora za koje tvrde da su protekli neregularno, traže smjene članova Republičkog izbornog povjenstva (RIK), Regulatornog tijela za elektronske medije (REM) te urednika Radio-televizije Srbije jer javni servis neobjektivno izvješćuje o prosvjedima. Uz zastave policijskog i vojnog sindikata, te državne zastave Srbije, okupljeni nose transparetne “Naše ulice – naša policija”, “Nećemo biti jeftina radna snaga”, “Neću više stezati remen”, “Protiv diktature kapitala”, “CIA kao korupcija”, “Nitko ne smije biti gladan i bez kuće”, “Pljačka neće proći”, “Institucija nije isto što i prostitucija”. Među transparentima koje nose studenti su “Neću Vučića, neću MMF, neću NATO”, “Vučiću, lopove, pokrao si izbore”, “Vučić vlada, avion pada”, “I zrak ste privatizirali”. Premijer Aleksandar Vučić je, u povodu prosvjeda i zahtjeva sudionika demonstracija, izjavio danas da bi uskoro trebalo početi zasjedanje parlamenta, ocijenivši su prosvjedi u redu dok su mirni i demokratski. 