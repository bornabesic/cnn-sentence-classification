Ovaj će tjedan vrijeme diljem Lijepe naše većinom biti u skladu s ostatkom siječnja, što znači da će i dalje biti iznimno hladno, otkriva RTL-ov meteorolog Nikola Vikić-Topić. Iako će dani pred nama biti malo manje hladni nego posljednjih nekoliko, temperaturno ostajemo ispod prosjeka, i to do daljnjega. Osobito hladno bit će danas te u utorak i srijedu. U četvrtak i petak stiže prolazno, ali osjetno zatopljenje. Ono će biti kratkog vijeka jer već u subotu temperatura ponovno pada. Što se tiče oborina, neće izostati ni ovaj tjedan. Malo snijega moguće je još danas u kopnenim krajevima, no doista mala količina, bez stvaranja pokrivača. U utorak će posvuda biti većinom sunčano. U srijedu je snijeg moguć na – južnom Jadranu, uz obalu i na otocima. No, to će biti mjestimična pojava i neće ga biti mnogo. U petak stiže nova promjena vremena koja će na Jadran donijeti većinom kišu, a na kopno snijeg uz stvaranje novog snježnog pokrivača. Njegova debljina jako će varirati, no kako sada stvari stoje, najdeblji će biti u Lici i Gorskom kotaru, između 20 i 40 cm. Manje ga očekujemo u nizinama kopna gdje bi moglo pasti između 5 i 10, lokalno i do 15 centimetara, a pokoji centimetar očekujemo i u unutrašnjosti Istre te na konavoskom području. U svakom slučaju, pred nama je još jedan hladan tjedan, uz oborinski dinamičan petak.