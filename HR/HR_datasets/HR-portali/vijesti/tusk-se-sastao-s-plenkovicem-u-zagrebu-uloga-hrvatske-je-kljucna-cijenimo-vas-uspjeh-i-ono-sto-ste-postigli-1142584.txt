Predsjednik Europskog vijeća Donald Tusk rekao je da mu je veliko zadovoljstvo, ali i dužnost danas biti u Zagrebu zbog uloge koju Hrvatska igra u regiji, ali i cijeloj Europi, koja, kako je rekao, trenutačno prolazi kroz teška vremena. – Republika Hrvatska za mene je osobno danas ključni element u ovom odnosu – rekao je Tusk na zajedničkoj konferenciji za medije s premijerom Andrejem Plenkovićem dan nakon Dana međunarodnog priznanja Hrvatske. Plenković je rekao da mu je drago da je ovdje Tusk, kojega je nazvao velikim prijateljem Hrvatske, dodajući da je to velika politička i simbolička gesta poštovanja. Otkrio je da su, između ostalog, raspravljali o ključnim europskim temama, pripremama Hrvatske za pristupanje Schengenu, naporima u okviru europskog semestra i izradi novog nacionalnog plana reformi, a jedna od tema bile su i pripreme Hrvatske za eurozonu. – Naravno da je to postupni proces, ali želimo da predsjednik Europskog vijeća bude upoznat s našim ambicijama – rekao je Plenković. Razgovarali su i o situaciji na jugoistoku Europe, BiH, odnosu Hrvatske sa susjednim državama i ključnim naporima da daju doprinos rješavanju izbjegličke krize, dodao je Plenković. Tusk je rekao da je uloga Hrvatske ključna, pogotovo kad se govori o stabilnost u regiji. – Pogotovo kad je riječ o budućnosti ovog dijela, smatram da je vaša uloga vrlo bitna – rekao je Tusk. – Cijenimo vaš uspjeh i ono što ste postigli – dodao je. >> Predsjednica sa svečanog koncerta poručila: Vjerujem u te zemljo moja Hrvatska! Plenković: Bez branitelja ne bi bilo Hrvatske