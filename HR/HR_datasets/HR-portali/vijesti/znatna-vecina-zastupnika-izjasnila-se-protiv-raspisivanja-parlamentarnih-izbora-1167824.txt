Znatna većina hrvatskih saborskih zastupnika nije za nove izbore, nisam stekla dojam da postoji Ustavom propisan broj zastupnika koji je potreban za izglasavanje nepovjerenja Vladi te apeliram na predsjednika Vlade da što prije u razumnom roku predloži Saboru imenovanje novih ministara kako bi se otklonile bilo koje nedoumice o postojanju parlamentarne većine. Poručila je to jučer predsjednica države Kolinda Grabar-Kitarović u obraćanju javnosti nakon što je obavila razgovore s čelnicima i predstavnicima svih parlamentarnih stranaka o aktualnoj političkoj situaciji. Pupovac: Ništa nismo tražili Razgovori inače nisu išli baš po dogovorenom rasporedu zbog situacije u Saboru. S nekima, poput potpredsjednika HDZ-a Milijana Brkića, čelnika HNS-a Ivana Vrdoljaka te Tomislava Sauche, predsjednica je razgovore o aktualnoj političkoj situaciji morala obaviti telefonski, dok je Most kasnio više od dva sata. Prvi su na Pantovčaku, prije podne, s predsjednicom razgovarali čelnici i predstavnici manjih stranaka, nezavisni zastupnici i predstavnici nacionalnih manjina. Svi su oni, izuzev Gorana Aleksića iz Snage, više-manje iskazali nadanje da će premijer Andrej Plenković uspjeti složiti novu parlamentarnu većinu, kao i spremnost da i sami budu dio te većine. Neki, doduše, s uvjetima. Vladu pod svaku cijenu ne namjerava podržati nezavisna Bruna Esih, a nezavisni Željko Lacković kazao je da je interes Hrvatske pokušati sastaviti funkcionalnu Vladu te dodao da je za svoju podršku za neglasanje za opoziv ministra financija Zdravka Marića tražio da se zamrzne imovina Ivice Todorića uz poruku da će to biti “iskomunicirano” od Vlade. Nezavisni Željko Glasnović otvoreno je pak poručio da su njegovi uvjeti za podršku Vladi Andreja Plenkovića rješavanje problema HVO-a i otvaranje vrata hrvatskoj dijaspori. Da ništa nisu tražili niti im je bilo nuđeno, kazao je nakon razgovora s predsjednicom Milorad Pupovac koji je kazao da je centralno pitanje kako očuvati stabilnost Vlade i političkog sustava te ekonomsku stabilnost u zemlji. – Andrej Plenković radi na istom poslu na kojem radimo i mi, ali kao predsjednik Vlade. On traži ono što mu je potrebno, a mi radimo ono što smatramo da je nužno. Između toga hoće li Agrokor kolabirati i povući druge da krenu takvim putem i prestanu s proizvodnjom, hoće li percepcija o mogućnosti investiranja u Hrvatskoj pasti tako nisko da ozbiljniji investitori neće željeti investirati i toga da se nešto poduzme, nema dvojbe – kazao je Pupovac. Smisao je, dodao je, da više od dvije trećine zastupnika ne želi nove izbore i da ni nakon izbora situacija ne bi bila drukčija. – Nađete se u toj situaciji da birate, a vi mene pitate hoćemo li s Udbom ili hudbom – rekao je Pupovac. Predsjednik SDP-a Davor Bernardić mišljenja je da su u ovoj situaciji novi izbori najpoštenije rješenje i drži da bi se na njih trebalo što prije. Stav je SDP-a, koji je Bernardić podijelio i s predsjednicom, da ne postoji stabilna većina, nego samo trgovačka, kupljena koalicija do koje se došlo mandatima pojedinih nezavisnih zastupnika. A to će, kaže, najviše stajati hrvatske građane. “Velika koalicija lažna” – Predsjednica ima pravo znati istinu da u ovoj situaciji u Hrvatskoj nemamo stabilnu većinu, nemamo parlamentarnu većinu i de facto nemamo Vladu. Četiri ministra nisu imenovana. Ne dao Bog da se bilo što dogodi bilo kojem našem građaninu u situaciji u kojoj nemamo ministra unutarnjih poslova – kazao je Bernardić. Upitan je i tko bi, u slučaju novih izbora, bio kandidat SDP-a za premijera, na što je Bernardić kazao da je on šef stranke. Odbacio je mogućnost velike koalicije kao “lažne” što je opcija koju je predsjednici, kao onu koju bi on podržao, spomenuo Goran Aleksić iz Snage. Robert Podolnjak iz Mosta kazao je da je rekao predsjednici kako je njihov stav da je najbolje i najdemokratskije ići na izbore jer u ovom trenutku nema stabilne većine. – Nemamo Vladu odgovornu Saboru ni naznake da će se uskoro Saboru predložiti 4 ministra da vidimo uživa li povjerenje – kazao je Podolnjak. 