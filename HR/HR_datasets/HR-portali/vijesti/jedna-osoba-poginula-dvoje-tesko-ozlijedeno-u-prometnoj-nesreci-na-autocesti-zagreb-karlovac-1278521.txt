KARLOVAC - Užasna prometna nesreća dogodila se oko 16.45 sati na autocesti A1, dionici Zagreb-Karlovac, u smjeru juga, petstotinjak metara prije karlovačkih naplatnih kućica. Policija javlja da je jedna osoba smrtno stradala, a dvije su ozlijeđene. Kako izgleda mjesto nesreće, pravo je čudo što je itko preživio ovako stravičan udar.  Prema izjavama očevidaca, pick-up Mazdi, koja je u teretnom prostoru prevozila keramičke pločice, pukla je stražnja desna guma, vozilo se zaljuljalo, udarilo u rasvjetni stup te bankinu koja dijeli jednu prometnu traku od druge, a onda se nekoliko puta okrenulo, te zaustavilo na krovu. Dvije osobe su pritom ispale iz Mazde i doslovno preletjele na traku kojom se vozi u smjeru Zagreba. Na jednu osobu je naletjelo vozilo, pregazilo je i na mjestu usmrtilo. Druga osoba je davala znakove života, te je zbrinuta brzom intervencijom hitne medicinske pomoći, kao i treća osoba, koja je izvučena iz prevrnutog vozila.  Predmeti iz vozila, osobne stvari putnika, odjeća, kao i teret, keramičke pločice, razasuti su oko 150 metara od vozila na obje trake, pa je zato promet u smjeru juga i sjevera u potpunoj blokadi. Stražnja vrata vozila odletjela su oko 100 metara, te su se zaustavila na zaustavnoj traci trake u smjeru Zagreba, što dovoljno govori o silovitosti udara.Karlovačke interventne službe reagirale su vrlo brzo, a prije dolaska medicinskih timova, preživjelima su prvu pomoć pružili vozači i putnici koji su naišli na tragediju. Mario Pušić / EPH / Mario Pušić / EPH             Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!