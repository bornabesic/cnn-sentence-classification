I ovaj tjedan nastavlja se kriza vlasti. Hoće li krajem tjedna doći do glasovanja o opozivu premijera Tihomira Oreškovića? Tko će prvi skupiti 76 potpisa – koalicija predvođena HDZ-om za preslagivanje ili koalicija na čelu sa SDP-om za raspuštanje Sabora? U danima koji dolaze doznat ćemo odgovore na ta pitanja. U nastavku pratite tijek događaja: 22.00 sati - Zdravko Marić je čovjek koji zna što hoće, stručan je i kompetentan i dolazi iz realnog sektora. Ulijeva nadu da može nešto napraviti. Ukoliko se predloži i ako bude dobio 76 ruku i mandat od predsjednice, uslijedit će pregovori za sastav vlade. Ako se na razini ministara bude ta struka i kompetencija izrazila, onda će Stranka rada i solidarnosti glasati ne samo za tog mandatara nego i za tu vladu. Ako ne, slijede nam novi izbori. Ja ne želim ništa unaprijed govoriti niti dati ruke za ljude koji su ispod kriterija - poručio je iz Splita Milan Bandić. Više pročitajte OVDJE. 21.15 sati - Ministar unutarnjih poslova Vlaho Orepić komentirao je u Dnevniku Nove TV navode da HDZ ima 76 ruku podrške za novog mandatara. - Odlično, ako imaju neka naprave ono što su naumili. Mi iz Mosta smo jasno rekli svoj stav i ne odstupamo od toga. Ostaje Vlada bez prvog potpredsjednika Karamarka ili idemo na nove izbore što je najkorektnije prema građanima Republike Hrvatske - rekao je Orepić. 20.45 sati - O Zdravku Mariću kao HDZ-ovom kandidatu za mandatara govorio je i potpredsjednik HDZ-a i ministar Oleg Butković u Dnevniku Nove TV. - O Zdravku ne treba puno reći, mi smo svi složni u tome da je on čovjek koji je obnašao i funkciju ministra financija u ovoj Vladi na prijedlog HDZ-a, da je i prije sudjelovao u radu hrvatskih vlada pod vodstvom HDZ-a. U protekla četiri mjeseca pokazao je da razumije probleme, da je za razgovor, da shvaća problematika i da shvaća kuda Hrvatska treba ići - izjavio je Butković. Butković smatra da Marić ima dovoljno političko znanje. - Ima i socijalnu inteligenciju i svi kolege ministri, evo tu smo složni u tome da se s njim da, da on shvaća probleme, razumije i da apsolutno ima našu podršku - dodao je. 20.15 sati - - Spremni smo ponovno voditi Hrvatsku jer vidimo kolika je razlika između nereda i kaosa danas i onoga što je naša Vlada donijela zemlji. Mislim da smo bili dobra i odgovorna vlast i da građani od nas mogu očekivati Vladu što većeg broja građana – kazao je Zoran Milanović u emisiji Pressing. Upitan kakav stav ima o novom kandidatu za mandatara, aktualnom ministru financija Zdravku Mariću, kazao je da nema nikakav stav. – To je obična udica kojom HDZ blefira. To je smiješno. Sad nam nude čovjeka koji je mali Orešković, no neće dobiti parlamentarnu većinu. Marić je čovjek kojeg su izmislili jučer kako bi kupili vrijeme i blefirali – smatra Milanović. Više pročitajte OVDJE. To je obična udica kojom HDZ blefira. To je smiješno. Sad nam nude čovjeka koji je mali Orešković Zoran Milanović 19.00 sati - - Idealno bi bilo da Orešković sam podnese ostavku jer, kao što znate, on je izgubio povjerenje onih koji su ga stavili na to mjesto, a to je HDZ. Prije nekoliko dana je i Tomislav Karamarko najavio mogućnost svoje ostavke, Petrov je rekao i on, ako je to najbolja solucija da sva trojica otiđu ne vidim razoga zašto Orešković ne bi sam podnio ostavku - izjavio je predsjednik Sabora Željko Reiner. Više pročitajte OVDJE. 18.00 sati – Završilo je Predsjedništvo HDZ-a, a pred novinare je izašao glavni tajnik Ivan Domagoj Milošević. – Danas smo na sastanku Predsjedništva utvrdili sljedeći red: potvrdili smo Zdravka Marića kao kandidata za mandatara, u četvrtak će se glasovati o nepovjerenju Tihomiru Oreškoviću. Mislimo da bi u većini država Europske unije, nakon što su svi svima iskazali nepovjerenje, bilo primjereno da premijer sam dâ ostavku. Svi smo svjesni da je Vlada došla do kraja slijepe ulice, a iz nje se izlazi tako da se ide unatrag do križanja, a na tom križanju razgovaramo sa svima koji su svjesni trenutka u kojem se Republika Hrvatska nalazi – izjavio je Milošević. Dodao je i da je odluka o Mariću kao mandataru bila jednoglasna. – Iskoristio sam priliku da na Predsjedništvu HDZ-a izrazim i svoj osjećaj da sam počašćen, ali i da osjećam obvezu i odgovornost. Kao ministar financija svjestan sam momenta u kojem se nalazimo i političke stabilnosti koja nam treba u ovom trenutku – kazao je ministar Zdravko Marić. Na pitanje boji li se da da bi ga mogla zateći sudbina premijera Oreškovića, Marić je kazao da o tome ne bi spekulirao. – Moji kontakti, kako u domaćem gospodarstvu tako i u inozemnim krugovima, govore da je Hrvatskoj potrebna politička stabilnost. Sigurno sam svjestan toga i prihvaćam izazove – kazao je Marić. Moji kontakti, kako u domaćem gospodarstvu tako i u inozemnim krugovima, govore da je Hrvatskoj potrebna politička stabilnost. Sigurno sam svjestan toga i prihvaćam izazove Zdravko Marić Glavni tajnik stranke Ivan Domagoj Milošević dodao je i kako postoji parlamentarna većina koja će podržati Vladu na čelu sa Zdravkom Marićem. Milošević je naglasio i da postoji bitna razlika između Marića i Oreškovića, a to je da Marić, prema njegovim riječima, razumije politički kontekst. – Bio je u bivšim vladama, poznaje političke igrače na sceni, razumije političke procese. Ima iskustvo javnog i privatnog sektora, a to je sve ono što Hrvatskoj danas treba da se maknemo s dna – zaključio je Milošević. 16.00 sati – Ministar kulture Zlatko Hasanbegović, o čijem se odlasku spekuliralo u medijima jer bi se tako u preslagivanju većine omogućila suradnja s drugim partnerima, rekao je u Rijeci da je on ministar u Vladi koja postoji sve dok je neka druga ne zamijeni. "Pričekajmo još dva-tri dana i sve će biti jasno", rekao je ministar. 15.00 – Sjednica Predsjedništva HDZ-a, na kojoj iza zatvorenih vrata u hotelu Panorama sudjeluju i HDZ-ovi ministri, a među njima i ministar financija Zdravko Marić, počela je u 15 sati. Marića je prošli tjedan Predsjedništvo stranke na telefonskoj sjednici predložilo za novog mandatara za sastavljanje hrvatske Vlade. Prije početka sjednice članovi Predsjedništva, kao ni ministri, novinarima nisu željeli dati izjave. 14.40 – Predsjednik HDZ-a Tomislav Karamarko novinarima danas nije želio reći ima li HDZ u Hrvatskome saboru 76 glasova, koliko je potrebno za sastavljanje nove većine bez Mosta, no poručio je kako su izbori zadnje što HDZ želi. Na pitanje novinara je li njegova stranka prikupila 76 glasova, koliko je potrebno u Saboru za opoziv premijera Tihomira Oreškovića i imenovanje novog mandatara Zdravka Marića, Karamarko je odgovorio da su izbori zadnje što on i HDZ žele. Na ponovljeno pitanje odbio je reći ima li njegova stranka 76 potrebnih glasova, dodajući kako ne želi kvariti neke dobro odrađene poslove. Prijevremeni izbori za njega su veliki gubitak vremena, novca i energije. "Hrvatska nema vremena za ove političke igre, za ovaj politički folklor koji nije dobar", ocijenio je. Na pitanje kada se može očekivati izglasavanje nepovjerenja premijeru Oreškoviću, odgovorio je kako to ovisi o predsjedniku Sabora i da će se to dogovoriti. Ne zna, rekao je, na što je predsjednik Vlade mislio kad je rekao da će se u Saboru braniti od laži i podmetanja. Ustvrdio je kako su pred njima još neke odluke te da su mogući svakakvi obrati. O današnjoj političkoj sceni u Hrvatskoj Karamarko je rekao kako neće reći da je nepredvidljiva, a drži da tu ima "nekoliko pravaca". Dodao je da će nastojati što prije riješiti probleme i smanjiti tenzije. Na pitanje je li ministar financija Zdravko Marić njegov izbor za mandatara i može li i on kao premijer Orešković imati teret jer nema izborni legitimitet, Karamarko je odgovorio da su u ovom trenutku tražili najkvalitetnijeg čovjeka te kako misli da je dobar kandidat jer poznaje hrvatske političke prilike i ima potrebnu širinu. Hrvatska demokratska zajednica za poslijepodne je najavila sjednicu Predsjedništva, a sutra bi se, prema neslužbenim informacijama, u 15 sati trebao održati sastanak čelnika HDZ-a i Domoljubne koalicije. 13.55 – Predsjedništvo HRID-a potvrdilo je odluku kojom se podržava izglasavanje nepovjerenja premijeru Tihomiru Oreškoviću, kao i prvom potpredsjedniku Vlade Tomislavu Karamarku, neslužbeno se doznaje u toj stranci. Od dužnosnika stranke Hina saznaje da će se, ovisno o daljnjem razvoju događaja, koje u ovom trenutku nitko ne može predvidjeti, o svim daljnjim koracima odlučiti na stranačkim tijelima. Iz HRID-a su već ranije najavljivali da neće sudjelovati u preslagivanju parlamentarne većine, uz ocjenu da su za postojeći politički kaos prije svega kriva vodstva HDZ-a i Mosta, koja bi to morala međusobno riješiti. Dodali su kako su prijevremeni izbori bolje rješenje od trenutačnog kaosa koji destabilizira zemlju. 13.22 – Predsjednik Istarskog demokratskog sabora (IDS) Boris Miletić potvrdio je danas da će njegova stranka biti za opoziv premijera i glasovati za raspuštanje Sabora. IDS-ovi saborski zastupnici Boris Miletić, Giovanni Sponza i Tulio Demetlika glasovat će za opoziv premijera Oreškovića i time cijele Vlade koja se u proteklom razdoblju pokazala apsolutno nefunkcionalnom i generatorom političke nestabilnosti. Smatramo da je što skorije raspuštanje Sabora, a potom i raspisivanje izbora, jedini pravi način da se prekine politička agonija u zemlji", izjavio je Miletić za Hinu. Prema njegovim riječima, nitko s njim nije kontaktirao u vezi s eventualnim formiranjem nove Vlade budući da su IDS-ova stajališta potpuno jasna. Iz SDP-a se doznaje da su tri IDS-ovca tijekom vikenda potpisala prijedlog za raspuštanje Sabora. Uz 56 zastupnika bivše koalicije Hrvatska raste, broj potpisa time se popeo na 59, a u SDP-u kažu da je i nezavisni Stipe Petrina potpisao inicijativu. Budući da su podršku raspuštanju Sabora najavili i čelnik Živog zida Ivan Vilibor Sinčić i Dragan Vulin, predsjednik HDSSB-a, koji u Saboru ima dvojicu zastupnika, u SDP-u tumače kako u ovom trenutku de facto imaju 63 zastupnika koji podržavaju njihovu inicijativu te je potreban još samo jedan kako bi odluka o samoraspuštanju "pala" na 12 zastupnika Mosta. 13.15 – Saborski zastupnik HDZ-a Petar Škorić pozvao je na konferenciji za novinare u Splitu nadležne institucije da se očituju o aferi Grizli. – Nakon što sam prije desetak dana u Saboru govorio o PR agenciji Grizli, koja je sudjelovala u izbornoj kampanji Mosta, ta se afera o prodaji Mostovih ministara u pojedinim javnim medijima polako zataškava, a nadležne državne institucije još se nisu oglasile o tom slučaju medijske korupcije – rekao je Škorić. Više čitajte ovdje. 12.30 – Potpredsjednik Sabora i zastupnik Mosta Robert Podolnjak izjavio je danas, tijekom posjeta Varaždinskoj županiji, da Most stoji iza Vlade Tihomira Oreškovića pa neće sudjelovati ni u kakvom njezinom preslagivanju, a potpisivanje zahtjeva za raspuštanjem Sabora moguće je tek ako Vlada ne dobije povjerenje u Saboru. Više čitajte ovdje. 12.20 – Inicijativa Hrvatska može bolje nakon velikog prosvjeda podrške kurikularnoj reformi, održanog 1. lipnja, organizira novi prosvjed pod nazivom "Hrvatska može bolje – bez vas!" u četvrtak 16. lipnja u 18 sati na Markovu trgu u Zagrebu. U inicijativi navode kako ni Sabor ni Vlada nakon prvog prosvjeda "nisu učinili baš ništa u ostvarenju zahtjeva". Više čitajte ovdje. 11.25 – Sjednica Gospodarsko-socijalnog vijeća (GSV) koja je prošlog tjedna odgođena zbog nedostatka kvoruma, odnosno nedolaska predstavnika Vlade, održava se danas, a nazočni su ministrica rada i mirovinskog sustava Nada Šikić, ministar gospodarstva Tomislav Panenić i zamjenici ministara te predstavnici ministarstava, poslodavaca i sindikata. Potpredsjednik Vlade Božo Petrov nije došao na sjednicu iako je bio pozvan. Na dnevnom redu sjednice su izmjene Zakona o strancima, te prioriteti i ciljevi politike zapošljavanja, o čemu će uvodno izlagati ministrica Šikić. Potom će pomoćnik ministrice rada i predsjednik Upravnoga vijeća Hrvatskoga zavoda za zapošljavanje (HZZ) Mario Bebić podnijeti izvješće o radu HZZ-a u 2015. Također, predsjednik Matice hrvatskih sindikata Vilim Ribić govorit će o posljedicama za javne financije ako se odlože pregovori o osnovici za plaće sa sindikatima javnih službi. 9.07 – Darko Milinović, potpredsjednik HDZ-a, izrazio je nezadovoljstvo načinom na koji donesena odluka o imenovanju Marića mandatarom. – Ne znam zašto smo o Mariću odlučili telefonskom sjednicom. To nije bila telefonska konferencija u sklopu koje bi svatko od nas mogao raspravljati i izraziti svoje mišljenje, nego nas je nazivala tajnica i pitala jesmo li za Marića ili nismo. Vjerujem da će idućih dana biti održana i normalna sjednica predsjedništva, što sadašnja politička situacija sigurno zahtijeva, pa ću na njoj reći što mislim o Mariću kao kandidatu za mandatara, ali i o odluci o telefonskoj sjednici – rekao je Milinović za Novi list, ali nije htio reći slaže li se s izborom Marića. 9.05 – HRT neslužbeno doznaje da je predsjednik Sabora Željko Reiner odgovorio SDP-u da ne može uvrstiti u dnevni red njihov zahtjev o osnivanju istražnog povjerenstva o SOA-i, uz obrazloženje da nije u skladu s poslovnikom. U SDP-u navode da to nije točno jer se povjerenstva osnivaju prema posebnom zakonu, a u poslovniku nisu ni spomenuta. 9.04 – Berto Šalaj, profesor na Fakultetu političkih znanosti, rekao je za N1 da je Zdravko Marić predložen zbog političkog blefa, kao odgovor na blef Bože Petrova i MOST-a. – Čak i ako to uspije, HDZ mora tražiti nekoga tko će biti prihvatljiv za niz budućih partnera, i to ne može biti Karamarko, niti netko tko mu je blizak iz vrha HDZ-a, i zato se HDZ odlučio za Marića. Te najave da imaju 76 mandata su čisti blef kako bi se stvorila dodatna neizvjesnost. Pregovori još traju – rekao je Šalaj, koji smatra da se HDZ Karamarka već odrekao, ali ne i suradnje s Mostom. 9.00 – Za 15 sati najavljen je sastanak Predsjedništva HDZ-a u hotelu Panorama, a jedna od tema zasigurno će biti aktualna kriza vlasti. Na današnjoj sjednici Gospodarsko-socijalnoga vijeća raspravljat će se, između ostalog, o izmjenama i dopunama Zakona o strancima, a očekuje se da će doći potpredsjednik Vlade Božo Petrov i šest ministara. HDZ je prošli tjedan kao mandatara odredio sadašnjeg ministra financija Zdravka Marića, a HDZ-ov doajen Vladimir Šeks rekao je kako da odluka pokazuje da će HDZ idući tjedan ići na rušenje premijera Oreškovića. – Moguće je i da se u Saboru privremeno ne izglasa nepovjerenje premijeru Oreškoviću, da se izglasa nepovjerenje prvom potpredsjedniku Vlade Karamarku te se dođe do većine koja bi raspustila Sabor, što bi dovelo do prijevremenih parlamentarnih izbora – rekao je Šeks. 