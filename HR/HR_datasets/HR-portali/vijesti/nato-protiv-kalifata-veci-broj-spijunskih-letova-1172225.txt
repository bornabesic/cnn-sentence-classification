Atlantski savez ide u rat, ali bez ratnika, protiv ISIL-a. Glavni tajnik NATO-a Jens Stoltenberg drži kako je odluka da sve zemlje koaliraju protiv ISIL-a politički protuteroristička poruka. Zapravo, to je više politička nego vojna operacija jer vojnici zemalja NATO-a (Crna Gora 1. lipnja postaje 29. država članica) neće biti na bojišnici nego će se povećati broj letova zrakoplova-radara Awacsa i drugih operacija koje ne znače doslovnu borbu vojnika na terenu. Članice moraju poboljšati komunikaciju i razmjenu informacija, pogotovo o svojim državljanima koji odlaze ratovati za tzv. kalifat. No međusobna razmjena informacija i obvezuje. Ne smije se više dogoditi ono što se dogodilo nakon što je SAD medijima razglasio tajne koje je dobio razmjenom informacija s Velikom Britanijom, vezano uz teroristički napad u Manchesteru. Britanska policija odlučila je obustaviti informiranje američkih obavještajnih službi nakon što je New York Times objavio slike dijelova bombe koje je snimila britanska istraga. Britanska premijerka Theresa May pozvala je ostale članice NATO-a da se zauzmu više u protuterorističkom djelovanju. Na kraju sastanka britanskog Odbora za sigurnost, May je izjavila da će Trumpu kazati da tajne informacije moraju i ostati tajne. Dakle, države NATO-a moraju stvoriti bolju platformu koordiniranja. Neke države Atlantskog saveza, kao Turska, aktivno sudjeluju u borbi protiv ISIL-a, a ostale mogu pomoći koordinacijom i informiranjem o terorističkim mrežama. Bit će osnovana jedinica za koordiniranje informacijama o terorističkim jezgrama, a posebno o džihadističkim ratnicima državljanima europskih zemalja. Američki predsjednik Trump zatražio je stvaranje prave protuisilovske koalicije, a ona se sada i stvara. S jedne strane curenje informacija koje su trebale ostati tajnima, a s druge strane stalni pozivi na suradnju u razmjeni informacija u protuterorističke svrhe pokazuju kako unutar NATO-a treba nešto promijeniti. Možda će protuteroristička platforma dati bolje rezultate.