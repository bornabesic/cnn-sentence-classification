Ilustracija: 123rf NOVINARKA portala Balkan Insight Ana Maria Touma u nedavnom članku izvještava o posljedicama hakerskog napada u Rumunjskoj. U nastavku prenosimo dijelove članka. "Nekoliko se balkanskih zemalja u ponedjeljak pripremilo na novi val kibernapada, jer je Europol upozorio da bi napad ransomwarea WannaCrypt u petak, koji je pogodio 150 zemalja, mogao prouzročiti daljnji šok nakon što se ljudi u ponedjeljak vrate na posao. Zbog napada je na Balkanu najviše pretrpjela Rumunjska, prema poduzeću za kibersigurnost Kaspersky Lab. Analize su pokazale da je Rumunjska na devetom mjestu od deset zemalja koje su najgore pogođene, nakon Rusije, Ukrajine, Indije, Tajvana, Tadžikistana, Kazahstana, Luksemburga i Kine". Posljedice napada "Rumunjska sigurnosna agencija SRI u ponedjeljak je provela veliku vježbu za kibersigurnost, ali izjavila je da je bilo teško procijeniti učinak napada na nacionalnoj razini, jer se agencija bavi samo kibersigurnošću u javnim ustanovama. Nekoliko banki, multinacionalnih kompanija te javnih ustanova preventivno su ugasile servere kako bi izbjegle novi val infekcija. Neke su granične kontrolne točke u zapadnoj Rumunjskoj privremeno zaustavile aktivnosti u ponedjeljak ujutro, ali kasnije su objavile da njihovi sustavi nisu napadnuti. Proizvođač automobila Dacia izjavio je da je proizvodnja u tvornici u Mioveniju djelomično zaustavljena u subotu zbog kibernapada, koji je možda povezan s WannaCryptom. Postrojenje Dacije u Mioveniju najveća je tvornica automobila francuske Renault Grupe, sa 100 zaposlenika. Nakon napada neki su zaposlenici poslani kućama, jer se posao djelomično zaustavio. Ministarstvo unutarnjih poslova u Bugarskoj izjavilo je da je jedna ustanova pogođena napadom WannaCrypta u ponedjeljak, ali odbilo je navesti koja te dodalo da stručnjaci rade na problemu. Srpsko Ministarstvo trgovine, turizma i telekomunikacija u ponedjeljak je izjavilo da Srbija nije u opasnosti. Ni jedna druga država na Balkanu nije prijavila napade, iako je Crna Gora bila spremna na uzbunu nakon niza kibernapada u veljači - nakon navodnog planiranja puča". Razmjeri napada "Globalno gledano, kibernapad je prošloga petka pogodio preko 200.000 mreža u preko 150 zemalja, uključujući britanski zdravstveni sustav, NHS, francuskog proizvođača automobila Renault, ruske banke, američki FedEx, njemačke željeznice, kao i sveučilišta u Grčkoj i Italiji. U ponedjeljak su poduzeća za kibersigurnost upozorila da je u nekim europskim zemljama otkriven novi malware - Uiwex. Microsoft je u ponedjeljak objavio da je masovni napad zapravo bio "alarm" za vlade koje čuvaju podatke o softveru kojih bi se mogli domoći hakeri. Poduzeće je izjavilo da je posljednji virus iskoristio manu u Microsoft Windowsima, i to na temelju podataka koji su ukradeni američkim obavještajcima", zaključuje Touma.