U nastavku završnih riječi optužbe u procesu protiv nekadašnjeg zapovjednika vojske bosanskih Srba (VRS) Ratka Mladića pred sudom (ICTY) u Den Haagu, tužiteljstvo je osporavalo tvrdnje obrane da je Mladić navodno štitio nesrpsko stanovništvo i kažnjavao počinitelje zločina, prenose beogradski mediji iz Den Haaga. Tužitelj Arthur Traldi istaknuo je da dokazi tijekom suđenja "pokazuju upravo suprotno" - da je Vojska Republike Srpske kojom je zapovjedao Mladić, po istom obrascu, u kampanji etničkog čišćenja činila zločine i nad Muslimanima i nad Hrvatima. "Ti ljudi su istjerivani užasnim zločinima, masovnim uhićenjima, masakrima, uništavanjem sela", rekao je Traldi, navodeći kao primjer ubojstvo 29 žena i djece u selu Hrustovo kod Sanskog Mosta, tijekom svibnja 1992. godine. Tužitelj je, dokazujući svoje tvrdnje da se isto desilo u općini Ključ, iz Mladićeve ratne bilježnice citirao da je u Ključu "u siječnju 1992. bilo 17.000 Muslimana, u rujnu te godine 5.000, a u studenom 2.000". Zastupnik tužbe ICTY-a je odbacio tvrdnje obrane da je Mladić nastojao kazniti počinitelje zločina, navodeći kako ih je, umjesto kažnjavanja, čak promicao u više činove, te naveo primjer zapovjednika Rogatičke brigade VRS Rajka Kušića, koji je napredovao unatoč zločinima njegove postrojbe u toj općini koji su, kako kaže tužitelj, nastavljeni u rogatičkom kraju do 1995. "Da bi se u VRS napredovalo, bilo je neophodno biti uspješan etnički čistač", citirali su beogradski mediji ocjenu tužitelja ICTY-a, koji je u završnoj riječi dao i primjere drugih časnika VRS - Stanislava Galića i Radislava Krstića, koji su pred Tribunalom već osuđeni zbog ratnih zločina u Sarajevu i Srebrenici. Tužitelj je ukazao i na Mladićevu ratnu bilješku da se informacije o masovnoj grobnici u rudniku Tomašica kod Prijedora učine nedostupnim. Istodobno, zapovjedi generala Mladića o poštivanju međunarodnih ratnih propisa i Ženevskih konvencija, Traldi je odbacio kao "bezuba i kozmetička". ustvrdivši kako "nitko nije bio kažnjen ni kad su počinitelji priznali, a oružje i tijela žrtava bili dostupni". Traldi je naveo primjer da nitko nije kažnjen za ubojstvo oko 150 bošnjačkih muškaraca u selu Grabovica kod Kotor Varoši studenog 1992. ustvrdivši kako za taj zločin nitko nije kažnjen unatoč izvješću u kojem je Prvi krajiški korpus Mladićevom stožeru napisao da je u Grabovici počinjen "brutalni masakr". Kao dokaz o prikrivanju zločina, Traldi je citirao drugu depešu u kojoj je, sutradan, Prvi krajiški korpus izvjestio Mladićev stožer da je "150 ekstremista ubijeno u borbi", prenose beogradski elektronički mediji iz Den Haaga. Tužiteljstvo nastavlja završnu riječ i u srijedu, a završne riječi Mladićeve obrane bi trebale početi u petak, a nastaviti se u ponedjeljak i utorak sljedećeg tjedna. Bivšem zapovjedniku Vojske Republike Srpske ICTY sudi po optužnici za genocid u Srebrenici, progon Muslimana i Hrvata diljem BiH, dugotrajnu opsadu i teror nad građanima Sarajeva i uzimanje za taoce pripadnike međunarodnih snaga UN (UNPROFOR) tijekom rata u BiH od 1992. do 1995. Za iste zločine Radovan Karadžić je pred ICTY nepravomoćno osuđen na 40 godina zatvora.