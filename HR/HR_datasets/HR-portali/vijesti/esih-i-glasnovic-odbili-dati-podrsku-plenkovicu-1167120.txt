HDZ-ov pokušaj okupljanja nove parlamentarne većine pretrpio je jučer u večernjim satima težak udarac.  Premijer Andrej Plenković razgovarao je s nezavisnim zastupnicima Brunom Esih i Željkom Glasnovićem, no dvojac je odbio dati svoj potpis za imenovanje Gordana Jandrokovića novim predsjednikom Sabora jer im Plenković nije htio zajamčiti da će se buduća vlada sastaviti bez SDSS-a, HNS-a i IDS-a. A Bruna Esih zatim je to objavila na svom Facebook profilu. Uz preslik službenog dopisa koji su ona i Glasnović poslali Plenkoviću, napisala je kako je s Glasnovićem u HDZ-ov klub došla u namjeri da potpišu za Jandrokovića. Jesmo za stabilnost države i Vlade, ali ne pod svaku cijenu        Međutim, zbog nejasnih razloga izazivanja čitave krizne situacije i uzimanja u obzir realne mogućnosti i kalkulacije da će novu vladu među ostalima činiti HNS, IDS i SDSS, od predsjedništva stranke i predsjednika osobno zatražili smo pisano jamstvo da se to neće dogoditi. To traženo jamstvo nismo dobili – kaže Esih. Tvrdi i kako im je tijekom sastanka više puta bilo rečeno da se novi izbori u stvari priželjkuju. – Stoga smatram kako je ovo prikupljanje potpisa bila samo farsa u kojoj se teret odgovornosti za izazivanje krize i novih izbora htjelo s glavnih krivaca prebaciti na one koji s time nisu imali apsolutno nikakve veze, a što je također vrlo jasno dano do znanja – tvrdi Esih. Da neće sudjelovati u formiranju nove većine, potvrdio nam je i Glasnović. – Mi jesmo za stabilnost države i Vlade, ali ne pod svaku cijenu. S obzirom na to da premijer nije želio prihvatiti takve uvjete, našu potporu neće imati. Nismo željeli biti beskorisne budale – kazao nam je Glasnović pa dodao da se na izglasavanju povjerenja ministru Mariću najvjerojatnije neće ni pojaviti jer ne želi sudjelovati u "mimikriji pluralne demokracije". Esih je i ranije najavljivala da neće podržati formiranje "oktroirane vlade", no budući da je članica Kluba HDZ-a, u toj su stranci još jučer bili uvjereni kako će se na kraju svrstati uz njih, a dodatni argument je bio da se Esih neće staviti na stranu SDP-a u zahtjevu za smjenom ministra financija Zdravka Marića. U pokušaju da sastave barem privremenu većinu, koja bi im omogućila da prije lokalnih izbora obrane svog ministra, smijene Mostova Božu Petrova i na poziciju predsjednika Sabora instaliraju Jandrokovića HDZ se, uz vlastite zastupnike, oslanjao na HDSSB, HSLS, HDS, SMSH, Reformiste i zastupnike nacionalnih manjina. Budući da im spomenuti klubovi još uvijek ne osiguravaju potrebnih 76 ruku, preostali su se glasovi tražili među nezavisnim zastupnicima i onima iz stranke Promijenimo Hrvatsku. Lovrinović podupro HDZ-ov prijedlog Kao pozitivan signal protumačena je jučerašnja izjava njihova Ivana Lovrinovića, koji je u sabornici snažno podupro HDZ-ov zahtjev da se Petrov makne s čela Sabora prije nego što se krene na raspravu o povjerenju Mariću. Sam Lovrinović nije htio potvrditi, ali ni demantirati nagađanja da bi HDZ-u mogao pomoći sačuvati ministra financija, bilo kroz glasovanje protiv prijedloga opoziva, bilo kroz suzdržanost, a tajnoviti su ostali i njegovi kolege Ivica Mišić i Marin Škibola, koji je poslijepodne također bio na sastanku s Plenkovićem. Iako se u HDZ-ovim kuloarima moglo čuti kako sa sigurnošću mogu računati na jednog zastupnika iz tog kluba, teško da će to netko od njih potvrditi nakon "iskakanja" Brune Esih i Glasnovića.         1. Opoziv Petrova Politička kultura nalaže da šef Sabora odmah stavi na glasovanje svoj opoziv, a Poslovnik dopušta i drukčije. 2. Ima li Plenković većinu? Premijer ne dokazuje da ima povjerenje većine, već će Sabor o tomu odlučiti kad bude glasovao o novim ministrima. 3. Izjašnjavanje o Mariću Ako Sabor izglasa nepovjerenje Zdravku Mariću, Plenković može predložiti novog ministra. 