Predsjednik Vlade Andrej Plenković nakon što je dobio potporu za preslagivanje Vlade od Predsjedništva stranke, isto je zatražio i od kluba zastupnika u Saboru. Dobio je, kaže, unisonu potporu i od Kluba. Ponavlja da Vlada funkcionira i dalje, da su nepovjerenju jednom članu Vlade iskazali članovi Mosta pa on kao predsjednik Vlade nije imao dileme što nakon toga napraviti. - Dobio sam jasan mandat da sastavim novu većinu koja će omogućiti nastavak rada Vlade i naših ciljeva. Ako se u narednim danima dogodi da idemo na nove izbore, svi članovi kluba, stranka i sva tijela spremni smo na nove izbore – kaže Plenković te dodaje da je u Vladi Mosta bio u dobroj vjeri. Što se tiče njega, dodaje, i moralno i politički HDZ je s Mostom bio na najvišoj razini partnerskog odnosa. Novi predsjednik Sabora - Da sebi tražim zamjerku, ne mogu je naći – naglašava Plenković koji Mostu zamjera što ministru financija Zdravku Mariću nije dao šansu da se obrani. Na pitanje jesu li na klubu počeli prikupljati potpise za novu većinu, kaže da jesu među svojim članovima. - Počeli smo skupljati potpise koji su nužni, znate koliko Klub HDZ-a ima zastupnika, a bit će i drugih zastupnika koji će se pridruživati tome – kaže Plenković, a na pitanje skupljaju li potpise i za smjenu predsjednika Sabora Bože Petrova, kaže "imat ćemo dovoljno potpisa za sve, za što god hoćete". - Ne možemo sve svjetlosnom brzinom. Nova konfiguracija nove većine predviđa novog predsjednika sabora – dodaje Plenković. Ne zna, dodaje, je li i Zlatko Hasanbegović koji je izjavio kako će njegov potpis ovisiti o ostalim članovima većine, potpisao sve te inicijative, ali vjeruje da hoće. - Ova je situacija u kojoj HDZ mora pokazati koheziju, lojalnost i odgovornost, to očekujem od svih saborskih zastupnika, a osobito od najviših dužnosnika – tvrdi Plenković. Više nisu ministri u Vladi Naglašava i kako nije istina da Most nije znao da se danas na Vladi odlučuje o zahtjevu SDP-a za opoziv Marića, te dodaje kako on nema običaj posezati za telefonskim sjednicama Vlade, pa je i to Mostu trebao biti pokazatelj da nema drugog trenutka za to nego sjednice Vlade. Osvrnuo se i na Mostovu izjavu kako su njegovi zahtjevi za razrješenjem Mostovih ministara neustavni. - Hrvatski ustav i propisi jasni, onaj tko dobije mandat, da povjerenje svom timu. Ako ja koji sam dao povjerenje ministru dođem u situaciju da ministri koje sam ja izabrao javno, u živo na televiziji izglasavaju nepovjerenje svom kolegi, onda tu nema nikakvih dilema. Oni trenutkom kad sam ja to potpisao nisu ministri na vladi i bilo kakve špekulacije suvišne. Tu ne treba supotpis predsjednika Sabora – kazao je Plenković. Na pitanje zašto onda postupa drugačije nego kad je prije nekoliko mjeseci smjenjivao Martinu Dalić i Gorana Marića zbog promjene imena ministarstva, uzvraća kako je "ono bilo proceduralno, a ovo je politička stvar". Odbacio je i optužbe o pogodovanju Ivicu Todorića, te poručio da on ne poznaje Todorića i da jedina veza koju ima s njime jest rješavanje sistemskog problema za RH. Ranije je premijer Andrej Plenković, nakon sjednice Predsjedništva HDZ-a, rekao da je preslagivanje parlamentarne većine izgledno, ali i da se ne boji novih izbora.  Plenković je rekao da su na sjednici Predsjedništva HDZ-a bili i svi ministri iz HDZ-a te da je temeljni cilj sastanka bio pojasniti današnju odluku da pokrene razrješenje tri Mostova ministra u Vladi.  Kazao je da su donesena tri najvažnija zaključka, a prvi je da su svi članovi Predsjedništva HDZ-a i članovi Vlade podržali odluku na koju je, kako kaže Plenković, "bio primoran".  - Drugo, dobio sam punu potporu Predsjedništva i članova Vlade da pristupimo formiranju većine koja bi omogućila nastavak rada Vlade, stabilnost institucija i nastavak na svim zakonskim aktivnostima i mjerama koje će pridonijeti boljitku hrvatskih ljudi - rekao je Plenković.  - Treće, ako u sljedećim danima ne dođe do mogućnosti da se formira parlamentarna većina koja omogućuje stabilnosti nastavak rada Vlade, i ja osobno i HDZ spremni smo ići i na nove izbore - zaključio je Plenković, dodajući da će sada otići u Sabor na konzultacije sa svojim zastupničkim klubom. Na pitanje ostaje li Božo Petrov na mjestu predsjednika Sabora Plenković je odgovorio: "To ćemo vidjeti vrlo skoro". Naglasio je da Vlada nije pala te da je mogućnost za novu parlamentarnu većinu izgledna, ali i poručio da se politički ne boji novih izbora - dapače, da misli da mogu ostvariti i bolji rezultat nego na posljednjim izborima. Novinari su ga pitali i postoji li mogućnost velike koalicije, na što je odgovorio da će razgovarati sa svim partnerima te da je ono što je dobro za Hrvatsku dobro i za HDZ. Naglasio je da je odluka o smjeni ministara stupila na snagu odmah, da nije potreban supotpis predsjednika Sabora. U ranijoj praksi to se događalo, ali nije bilo nužno, smatra Plenković. Na pitanje što ako se Most predomisli, nasmijao se i odgovorio da se ovo nije dogodilo na inicijativu HDZ-a. - Naša je pozicija sasvim jasna. Kako će Most postupiti danas nakon što su digli ruke protiv kolege u Vladi, s kojim rade dulje nego ja, to je ipak pitanje za njih, ne za mene - rekao je Plenković. Na pitanje zašto je Marić važniji od Vlade Plenković je odgovorio da to nije rekao, ali da je Marić član ove Vlade i ministar financija te je pohvalio njegov rad. - Malo tko tko ima zdrav razum bi mogao postupiti drugačije nego što sam ja postupio danas - rekao je. 