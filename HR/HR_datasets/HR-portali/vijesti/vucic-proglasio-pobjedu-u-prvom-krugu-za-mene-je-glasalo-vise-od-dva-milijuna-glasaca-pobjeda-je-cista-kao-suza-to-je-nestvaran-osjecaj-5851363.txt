Srbijanski premijer i predsjednički kandidat vladajuće koalicije Aleksandar Vučić proglasio je u nedjelju navečer pobjedu na predsjedničkim izborima, a preliminarni neslužbeni rezultati nekoliko izvora pokazuju da bi u konačnici mogao osvojiti između 54 i 57 posto glasova birača izišlih na izbore.. Republičko izborno povjerenstvo (RIK) priopćilo je privremene preliminarne rezultate izbora na temelju 90 posto obrađenog biračkog tijela, po kojima Vučić ima 55,09 posto glasova, Saša Janković 16,26  a slijede Ljubiša Preletačević Beli (9,04), Vuk Jeremić (5,33), te Vojisilav Šešelj (4,47). Glasalo je ukupno 54,63 posto birača, obavijestio je RIK. "Veoma sam ponosan na činjenicu da smo dobili ogromno povjerenje i od oko 3,7 milijuna koji su izišli na izbore naše su procjene da smo osvojili oko dva milijuna i 35 tisuća glasova. Za nas je ovo važno jer se pokazalo u kojem smjeru Srbija želi ići i da je pobjeda čista kao suza, jer sam osvojio 12 posto više ili 430.000 glasova više nego svi ostali kandidati zajedno", rekao je Vučić na tiskovnoj konferenciji u svom izbornom stožeru nakon koje su naprednjaci i njihovi koalicijski partneri nastavili slavlje uz pjenušac i trubače. Zahvalivši se na potpori na izborima, a poglavito "glasovima većine u mađarskim i bošnjačkim sredinama", Vučić je rekao da građani pokazali kako je "ogromna većina za nastavak reformskog procesa i europskog puta Srbije". "Sretan sam što sam u prvom krugu uspio pobijediti, ali ne populizmom i ne demagogijom i ne šovinizmom, već teškim i napornim radom koji su ljudi prepoznali", rekao je Vučić. Tijekom Vučićeva obraćanja pristašama i novinarima bila je upadljiva odsutnost aktualnog srbijanskog predsjednika Tomislava Nikolića, ali mu se Vučić zahvalio na potpori koju je kao šef države pružao vladi i njemu osobno. Vučić je naglasio kako će glasovi za protukandidate na predsjedničkim izborima "biti obveza, jer ima ljudi koji su nezadovoljni te i o njima moramo brinuti, da bi i oni osjetili rezultate reformi". "Veoma važno nastaviti još snažniju borbu protiv korupcije i jačati demokratske institucije... Srbija je jaka i bit će još snažnija i stabilnija. Moramo vjerovati u sebe kao narod i kao građani, da možemo postizati još bolje rezultate Obećavam svima onima koji su glasovali drugačije da ćemo se od sada boriti svi zajedno", rekao je Vučić. Vučić je najavio kako će nova srbijanska vlada biti formirana u roku od oko dva mjeseca. Protukandidati pobjednika izbora Vučića u svojim su prvim reakcijama isticali neregularnosti i prljavu izbornu kampanju. Drugi po broju osvojenih glasova, bivši pučki pravobranitelj Saša Janković, izjavio je da bi "u uvjetima poštene izborne kampanje, poštene države, poštenog financiranja" bio prvi koji bi čestitao na pobjedi, no da to nije učinio večeras, iako svi podaci govore da je Vučić pobijedio u prvom krugu. Potom je rekao kako on mora proglasiti pobjedu, ma koliko to bilo neobično, "pobjedu pristojnosti, pobjedu reda, pobjedu finih ljudi, pravila, načela, vrijednosti za koje smo se od prvog dana zalagali i s kojima pobjeđujemo". "Ovo je politički proces koji je počeo, unio optimizam u Srbiju s potpunom izvjesnošću, vratit ćemo institucije u Srbiji, vratit ćemo dostojanstvo, vratit ćemo smisao, straha više, ako ga je i bilo, na ovoj strani nema", rekao je Janković dodavši da Srbija od sutra neće biti ista. On je Vučićevo proglašenje pobjede ocijenio "potpuno sukladno načinu na koji su vodili izbornu kampanju", rekavši da njemu i njegovim pristašama "nisu cilj niti takva izborna kampanja, niti  takva Srbija". U prvim reakcijama na izborne rezultate bivši šef diplomacije Vuk Jeremić predizbornu kampanju je ocijenio kao  "neregularnu", rekavši da je "bila obilježena nezabilježenim stupnjem agresije i blaćenjem oporbenih kandidata". "Ne mnogu reći da je Srbija demokratska zemlja i da živimo u demokratskom društvu", rekao je Jeremić, naglašavajući da je kampanja protekla uz niz neregularnosti, medijski mrak, pritisak, optuživanje i kriminaliziranje oporbenih kandidata. On je najavio svoj nastavak političke borbe "u širokoj političkoj fronti i u suradnji više aktera". Predsjednički kandidat Pokreta "Dosta je bilo" Saša Radulović izjavio je da je na izborima pobijedio Aleksandar Vučić jer je predizborna kampanja protekla "nepošteno", uz kupovinu glasova i neregularnosti, i zbog toga što je na izbore izašao manji broj građana nego što je očekivao ustvrdivši da je "na ovim izborima pobijedila apstinencija". Ocijenio je da su izbori bili namješteni i da je za to velika odgovornost na medijima te najavio da njegov pokret neće odustati od borbe za promjenu vlasti u Srbiji. I predsjednik Pokreta Dveri Boško Obradović ocijenio je da su predsjednički izbori u Srbiji protekli uz "najnepošteniju kampanju u povijesti" i da je jedino pravo rješenje da se izbori ponište i organiziraju novi, koji će biti održani na demokratski način. Ustvrdio je da samo uputstvo o načinu glasanja na Kosovu, za koje je ocijenio da je neustavno i nezakonito, dovoljan razlog da se izbori ponište i organiziraju novi. Lider Dveri ustvrdio je i da je Vučić bio apsolutno dominantan u medijima, da nije bilo sučeljavanja predsjedničkih kandidata i da nitko nije pratio regularnost izbora. Kandidat Srpske radikalne stranke (SRS) Vojislav Šešelj nije se oglasio po objavi rezultata. Njegova šefica kampanje Vjerica Radeta izjavila je da je očigledno da je Aleksandar Vučić pobijedio u prvom krugu te ustvrdila da radikali nisu zadovoljni rezultatom njihova predsjednika Šešelja, koji je osvojio manje od 5 posto, i da će idućih dana analizirati uzroke takvog rezultata. Politički analitičar Jovo Bakić istaknuo je u prvim komentarima nedjeljnih izbora da je izostanak drugog kruga pokazao nezrelost društva. "Drugog kruga nema ni u Sjevernoj Koreji. Ako nemate drugog izbornog kruga - onda imate jedno društvo koje je politički nezrelo", rekao je Bakić komentirajući izborne rezultate. Bakić je rekao da je politika u Srbiji "svedena na apsurd", te da je Ljubiša Preletačević Beli, kroz svoje parodije srbijanskih političara i politike "to stanje samo ogolio, izravno poručivši svojim biračima da će ih lagati i varati". Politički analitičar Cvijetin Milivojević ukazao je na iznimnu neravnopravnost u medijima tijekom predizborne kampanje, navodeći da je, prema dostupnim analizama, Aleksandar Vučić u elektroničkim medijima s nacionalnim frekvencijom, uključujući i javni servis i privatne televizije, imao 92 posto prostora, a svi njegovi protukandidati preostalih osam posto. Pravo glasa na predsjedničkim izborima u Srbiji imalo je 6.724.949 upisanih birača, mogli su glasovati na ukupno 8.396 biračkih mjesta u zemlji i inozemstvu, dok je na Kosovu bilo određeno 90 biračkih mjesta za 105.929 birača. Misija OESS-a, koja je organizirala izbore na Kosovu, priopćila je da je glasovalo 39,21 posto upisanih birača. Predsjednik RIK-a Vladimir Dimitrijević ocijenio je za RTS da su  diljem Srbije "izbori protekli mirno". Izbore za srbijanskog predsjednika pratilo je ukupno 1.955 domaćih promatrača iz četiri udruge te 126 stranih promatrača iz 25 organizacija, izbornih povjerenstava i veleposlanstava.