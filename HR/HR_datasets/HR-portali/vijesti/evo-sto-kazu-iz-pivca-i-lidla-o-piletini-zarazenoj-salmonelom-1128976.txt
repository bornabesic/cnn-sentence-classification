Mesna industrija Braća Pivac danas je objavila kako joj je poljski proizvođač pilećeg i pačjeg mesa zaraženog salmonelom dostavio laboratorijske nalaze koji su pokazali zdravstvenu ispravnost te da su proizvod uzorkovali i sami i nalaz je bio uredan, dok su iz Lidla izvijestili da su nakon redovite kontrole i pozitivnog nalaza poduzeli propisane mjere. Iz Mesne industrije Braća Pivac navode kako proizvođač pilećeg i pačjeg mesa zaraženog salmonelom – poljski Indykpol posjeduje sve potrebne standarde i visoke norme u poslovanju hranom te kako je proizvod nabavljen u skladu sa svim hrvatskim propisima i propisima EU o zdravstvenoj ispravnosti. Pivac: Ispoštovali smo sve nužne procedure i provjere Prilikom nabavke i otpreme pošiljki proizvođača Indykpol ispoštovali smo sve nužne procedure i provjere koje su propisane, a isto tako smo poduzeli sve dodatne radnje vezane na vlastite sustave samokontrole proizvoda, navode iz MI Braća Pivac. – Proizvođač nam je dostavio laboratorijske analize koje su pokazale zdravstvenu ispravnost proizvoda. Proizvod smo i mi uzorkovali u ovlaštenom laboratoriju te su nalazi bili uredni. Isporukom prema kupcu ispoštovane su sve mjere, a daljnjim analiziranjem od kupca te dobivenom analizom zdravstvene ispravnosti, proizvod se više nije nalazio na tržištu Hrvatske jer mu je u međuvremenu istekao rok – navodi se u odgovoru MI Braća Pivac. Dakle, ističu iz te mesne industrije, "proizvod je nabavljen u skladu sa svim hrvatskim i EU propisima o zdravstvenoj ispravnosti, uključujući da je proizveden i potječe iz objekta odobrenog od EU".  Iz Mesne industrije Braća Pivac također ističu da termička obrada hrane kao i pravilno postupanje s hranom eliminira opasnost od zaraze salmonelom. U odgovoru navode i kako spomenuta poljska tvrtka "nije ni na kakav način u korelaciji s tvrtkom proizvođačem jaja, već se radi o drugom pravnom subjektu". Naime, Mesna industrija Braća Pivac bila je dobavljač i jaja iz Poljske, koja su zbog sumnje da su izvor salmonele s hrvatskog tržišta povučena u drugoj polovini listopada.  – Mesna industrija Braća Pivac je na raspolaganju svim službama i tijelima oko utvrđivanja relevantnih činjenica – poručili su u današnjem odgovoru iz te tvrtke.  Lidl Hrvatska: Nakon pozitivnog nalaza obavijestili Ministarstvo i poduzeli propisane mjere Iz Lidla Hrvatska potvrdili su da su predmetnu piletinu i pačetinu poslali na redovitu kontrolu ispravnosti u akreditirani laboratorij te je u konkretnom slučaju, po zaprimanju pozitivnog nalaza, odmah obaviješteno Ministarstvo poljoprivrede te su u suradnji s Ministarstvom poduzete propisane mjere. – Lidl u svojoj ponudi svježeg mesa ima isključivo originalno zapakirane proizvode te Lidl ni na koji način ne može utjecati na eventualnu kontaminaciju proizvoda – navode iz tog trgovačkog lanca. Kako bi se održala zdravstvena ispravnost proizvoda, neophodno je održavanje hladnog lanca od trenutka proizvodnje pa do trenutka prodaje u našem trgovačkom lancu. Taj se hladni lanac višekratno provjerava neposrednom kontrolom temperature, o čemu se obavezno vode zapisi. Svi zapisi su predmet verifikacije i kontrole, ističu iz Lidla. – Za visokorizične namirnice kao svježe meso, vrlo je važno da se i nakon kupnje transportiraju i čuvaju na odgovarajućoj temperaturi te da se prije konzumacije pravilno termički obrade kako je i navedeno na deklaraciji proizvoda. S obzirom na visoke standarde kontrole kvalitete, meso u našoj ponudi je zdravstveno ispravno te ga naši kupci mogu i dalje slobodno konzumirati. Ako naši kupci još uvijek imaju kupljeni proizvod, mogu ga vratiti u obližnju Lidlovu trgovinu uz povrat novca, neovisno o tome imaju li račun – poručili su iz tog trgovačkog lanca. Tolušić zatražio razrješenje pomoćnika Kiša Ministar poljoprivrede Tomislav Tolušić danas je ocijenio da je Ministarstvo u slučaju pilećeg i pačjeg mesa zaraženog salmonelom, o čemu izvještava današnji tisak, postupilo po zakonu, ali da je trebalo brže reagirati te je zatražio razrješenje pomoćnika ministra za veterinarstvo Tomislava Kiša, kojem zamjera što javnost, pa i on sam, nisu prije saznali za zaraženu piletinu. – Ja sam tek jučer doznao za slučaj sa salmonelom, ta je informacija iz novina došla do mene, umjesto od službi od kojih je trebala – rekao je Tolušić u izjavi novinarima u Hrvatskom saboru. Ministar kaže da je Kiš "načelno postupao po procedurama", no nije izvijestio nadređenog.  – Mislim da oko toga nemamo što razgovarati. Mislim da sam prvi, kao glavna i odgovorna osoba u Ministarstvu, to trebao znati 2. studenog, ako ne već i prije – istaknuo je ministar poljoprivrede. Suglasan je da je o salmoneli javnost trebala prije znati, jer dio zaraženih proizvoda je mogao možda ostali u hladnjacima građana. 