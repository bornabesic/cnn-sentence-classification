Jednostrani protekcionizam, izolacija pojedinih ekonomija i zatvaranje tržišta velika su opasnost za slobodnu trgovinu i protiv njih se treba boriti. Poruka je ovo koju su iz Berlina zajednički poslali njemačka kancelarka Angela Merkel i njezini gosti, čelnici svih vodećih financijskih institucija – Svjetske banke (WB), Međunarodnog monetarnog fonda (MMF), OECD-a i Svjetske trgovinske organizacije (WTO). Prvi ljudi svjetskih financija i najmoćnija žena Europe i svijeta jasno su dali do znanja kako će čvrsto braniti pojačanu suradnju u trgovini i zaštiti klime, čime su zapravo poslali nedvosmislenu poruku onome koji je najavio upravo suprotne planove u svojoj politici – američkom predsjedniku Donaldu Trumpu. "Globalni izazovi zahtijevaju globalnu pozornost, globalnu odgovornost i globalna rješenja" – poručili su u zajedničkom priopćenju Angela Merkel i glavni ljudi pet najmoćnijih financijskih institucija svijeta. Iako nisu izrijekom spomenuli američkog predsjednika Donalda Trumpa i njegovu protekcionističku krilaticu "Amerika-prva", sudionici sastanka u Berlinu pozvali su na koordiniranje trgovinske politike i jačanje međunarodnih pravila i propisa. - Suradnja i koordinacija u trgovinskoj politici ovoga su trenutka možda više nego ikad prije od najveće moguće važnosti – kazala je njemačka kancelarka Angela Merkel napominjući kako to nije samo njezin stav već mišljenje svih prisutnih na sastanku. Njemački mediji ovaj su sastanak ocijenili pomalo neobičnim, jer se kancelarka ne sastaje baš često s čelnicima ovih organizacija, osim ako situacija nije izvanredna. Posljednji u nizu ovakvih sastanaka s tako snažnom i jedinstvenom porukom održan je prije sedam godina kada je gospodarska kriza diljem Europe bila na vrhuncu, a situacija u Portugalu a kasnije Grčkoj prijetila da se prelije na ostatak europskog prostora. Sudeći prema tonovima s jučerašnjeg sastanka vodeći financijski autoriteti očigledno je, smatraju kako su opasnosti od povećanja protekcionističke tendencije bili dovoljan i kako ističu „jasan poticaj za podršku i još veće jačanje međunarodnog sustava trgovine. Osim jačanja trgovinskih sporazuma svi su još jednom istaknuli i važnost jačanja borbe protiv klimatskih promjena i naglasili kako se radi o važnoj temi od koje ne namjeravaju odustati. još jači. Koliko je važan jučerašnji sastanak u Berlinu bio pokazuje i sastav sudionika koji su bili u najjačem mogućem sastavu. Uz Angelu Merkel kao domaćina sastanka podršku međunarodnoj trgovini dali su šefica Međunarodnog monetarnog fonda Christine Lagarde, predsjednik Svjetske banke Jim Yong Kim, te šefovi OECD-a Angel Gurria, glavni tajnik Svjetske trgovinske organizacije Roberto Azevedo, kao i glavni tajnik Međunarodne organizacije rada (ILO) Guy Ryder. Sastanak je bio i svojevrsna uvertira u samit dvadeset najrazvijenijih država svijeta G20, koji se u srpnju ove godine održava upravo u Njemačkoj. Angela Merkel koja će predsjedavati samitom najsnažnijih svjetskih ekonomija iskoristila je ovu priliku da upozori na sve veće protekcionističke tenzije, s posebnim naglaskom upravo na američkog predsjednika Donalda Trumpa čiji su potezi vezani uz gospodarstvo ocijenjeni kao nastojanje jačanja gospodarstva Sjedinjenih Američkih Država na štetu drugih zemalja svijeta. Trumpova politika, naveli su u Berlinu opasno ugrožava sve dosadašnje sporazume o slobodnoj trgovini, a posebno je neprihvatljivo najavljeno uvođenje "kaznenih carina" za gospodarstvenike koji svoju proizvodnju imaju zvan granica Sjedinjenih Američkih Država. Istovremeno cijela situacija vrlo je ozbiljna zbog činjenice da upravo SAD financijski snažno doprinose MMF-u i Svjetskoj banci. Ipak, unatoč snažnoj poruci i kritikama upućenih administraciji u Washingtonu iz Berlina su u konačnici ipak upućene i poruke pomirenja i spuštanja lopte na zemlju. - Mislim da funkcioniranje MMF-a i drugih financijskih institucija nije ugroženo i da ćemo se svi zajedno udružiti u rješavanju globalnih problema. Veća stabilnost u interesu je svih. Nadam se da će predsjednik Trump u konačnici ipak pokazati fleksibilnost i promijeniti mišljenje. U svakom slučaju ja sam optimist – poručila je Christine Lagarde, čelnica MMF-a. Na nju se nadovezao i šef WTO-anje Roberto Azevedo koji je kazao kako WTO posjeduje potrebne alate za rješavanje trgovinskih potresa i kao i za smanjivanje ili sprječavanje eskalacije problema. - Globalizacija, slobodna trgovina i zaštita tržišnih pravila je vrlo bitna, i važan je kontinuitet koji smo dosad imali. Hoćemo li u tome i uspjeti ja vam nakon današnjeg sastanka ipak ne mogu sa sigurnošću kazati – rekla je Angela Merkel. Osim problema vezanih uz Trumpa i klimatskih promjena na sastanku se govorilo i o problemu migranata, za kojeg su zaključili da će se smanjiti čim se riješe uzroci problema zbog kojih migranti napuštaju svoje zemlje. Također je predloženo da različiti fondovi koji imaju kapital svojim djelovanjem počnu aktivnije utjecati na stvaranje novih radnih mjesta u Africi. >> Trump: I Islamska država i Al-Assad moraju što prije pasti! >> Summit u Hamburgu: Luksuzni hotel odbio ugostiti Donalda Trumpa