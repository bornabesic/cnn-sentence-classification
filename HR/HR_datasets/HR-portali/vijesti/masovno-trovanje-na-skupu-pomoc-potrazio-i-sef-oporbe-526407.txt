Albanska policija ispituje misteriozno masovno trovanje do kojeg je došlo na oporbenom skupu održanom u subotu navečer, na samom početku izborne kampanje za parlamentarne izbore, koje je prisililo desetke ljudi da potraže liječničku pomoć, objavljuju u ponedjeljak mediji.  Među više od 140 ljudi koji su potražili pomoć zbog posljedica trovanja nalazi se i čelnik oporbene Demokratske stranke Lulzim Basha, javila je regionalna N1 televizija. Riječ je o oporbenom skupu održanom u subotu navečer u Tirani. Još uvijek nije jasno što je izazvalo simptome zbog kojih je masa ljudi zatražila pomoć, iritaciju očiju i kože, a u nekim slučajevima i probleme s disanjem.   Predsjednik Bujar Nishani izrazio je u priopćenju s tim u vezi zabrinutost zbog zdravlja Bashe i drugih te je zatražio sveobuhvatnu istragu i njenu potpunu otvorenost. Spomenuto oporbeno okupljanje u Tirani označilo je i početak predizborne kampanje za parlamentarne izbore 25. lipnja. Prvotno je bilo predviđeno da albanski izbori budu održani prošloga tjedna, no odgođeni su zahvaljujući sporazumu, u čijem je postizanju posredovao SAD, između Demokrata i vladajućih Socijalista, premijera Edija Rame. Zahvaljujući tom sporazumu oporba je uključena u izborni proces i nadgledat će održavanje izbora. Demokrati su ranije mjesecima bojkotirali rad parlamenta i prijetili da će bojkotirati i izbore, optužujući Ramu za manipuliranje u korist svoje stranke.