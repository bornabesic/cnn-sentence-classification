Foto: FAH U POVODU Međunarodnog dana obiteljske jednakosti, koji se u 38 država svijeta obilježava početkom svibnja, grupa Dugine obitelji upozorila je na nejednako postupanje institucija prema LGBTIQ obiteljiima, te pozvala da se poštuje ravnopravnost zajamčena zakonom.  Predstavnik grupe koja okuplja LGBTIQ roditelje i njihove obitelji 'Dugina obitelj' Daniel Martinović istaknuo je u srijedu kako su prava LGBTIQ osoba u Hrvatskoj proširena, no i da su LGBTIQ roditelji i dalje diskriminirani u odnosu na roditelje različitoga spola.  "Nema opravdanja za ograničavanje pristupa reproduktivnim mogućnostima ili skrbništvu na temelju seksualne orijentacije roditelja, a upravo jednake mogućnosti mogu pomoći u smanjivanju društvene stigme", naglasila je redovita profesorica psihologije na Filozofskom fakultetu u Zagrebu Željka Kamenov.  Istaknula je kako su rezultati znanstvenih istraživanja, koja su tijekom 30 godina proučavala pitanje zdravog razvoja djece koja odrastaju s roditeljima homoseksualne i biseksualne orijentacije, pokazala da ne postoje bitne razlike u karakteristikama. Razlike u odnosima  "Znanstvenici sa Sveučilišta Michigan su analizirali istraživanja u kojima su po različitim parametrima uspoređene 564 istospolne i 641 heteroseksualne obitelji. Dob djece uključene u projekt bila je od pet do 24 godine. Uspoređeni su po aspektu odnosa roditelja i djece, kognitivnog razvoja, dječjeg ponašenja na temelju rodnih uloga, rodnog identiteta, seksualne preferencije te socijalnog i emocionalnog razvoja. Na pet kriterija nisu pronađene značajne razlike, a razlika u kvaliteti između odnosa među roditeljima i djecom pokazala se u korist istospolnih obitelji", kazala je Kamenov.  Navela je istraživanje američke longitudinalne studije lezbijskih obitelji koje pokazuje zdravu psihološku prilagodbu djece odrasle u istospolnim brakovima koja su ocjenjena višom socijalnom, školskom i ukupnom kompetentnosti te znatno niže na socijalnim problemima, kršenju prava i agresiji od američkog prosjeka. O regulativi  "Američka akademija za pedijatriju je 2013. donijela službeni akt koji kaže da je u najboljem interesu djece omogućiti uživati u sigurnosti i krajnjoj brizi dvoje roditelja koji su zakonito vjenčani neovisno o spolu i seksualnoj orijentaciji roditelja", rekla je.   Odvjetnica Sanja Bezbradica Jelavić ističe da zakon za pitanja posvojenja propisuje tko ispunjava pretpostavke za posvojenje, a zakon kaže da životni partneri imaju jednaka prava kao bračni partneri. Osvrnula se na prvu tužbu protiv Hrvatske zbog diskriminacije gej para u životnom partnerstvu, koji je pokušao pristupiti sustavu posvajanja.  "Hrvatska je ratificirala Europsku konvenciju o zaštiti ljudskih prava i svi hrvatski zakoni se moraju tumačiti u skladu s tim. Europski sud je donio sedam presuda u korist ravnopravnosti kod posvojenja. Problem gej para je nastao jer je Centar za socijalnu skrb donio zaključak da postoje zakonske pretpostavke koje isključuju mogućnost posvojenja, pa je čelniku centra upućen prigovor gdje je citirano sedam presuda Europskog suda. Kako je sud odgovorio negativno, upućen je prigovor nadležnom ministarstvu koje 'šuti'. Par je stoga bio prisiljen pokrenuti upravni spor pred Upravnim sudom, vjerujući da će se u sudskom postupku donijeti zakonita odluka", kazala je.