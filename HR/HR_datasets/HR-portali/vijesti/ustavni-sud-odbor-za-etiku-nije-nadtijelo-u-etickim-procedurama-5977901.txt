Nacionalni Odbor za etiku u znanosti i visokom obrazovanju, tijelo koje je donijelo mišljenje o plagiranju aktualnog ministra Pave Barišića, nije završna instanca u etičkim procedurama vezanim uz akademsku zajednicu. Takvu je odluku donio Ustavni sud, nakon tužbe rektora Sveučilišta Damira Borasa, koji je u petak na konferenciji za novinare, uz prisutne prorektore i odvjetnika Denisa Bajsa, naglasio da "Sveučilište sa svojom upravom i Senatom tako štiti ustavnost i zakonitost rada". - Ustavni sud donio je odluku da je Odbor za etiku nezakonito i neustavno postupao kada se proglasio završnom instancom etičkih tijela koja postoje na Sveučilištu, izjavio je Boras, dok je Bajs dopunio da je Ustavni sud ukinuo članak kojim se Odbor za etiku sam proglasio završnom razinom odlučivanja. - Tim člankom bila je narušena autonomija Sveučilišta, jer je Odbor za etiku tijelo koje imenuje i razrješava Sabor, dakle, izvan je sustava samoga Sveučilišta i ne može, a da ne naruši autonomiju, odlučivati o pitanjima samoga Sveučilišta – rekao je Bajs, a Boras dodao da bi sada trebalo riješiti problem krnjeg Etičkog odbora, jer on kao takav, a pogotovo nakon odluke suda, nema legitimaciju za daljnje djelovanje. Na upit znači li to da uprava Sveučilišta cilja na potpuno ukidanje Odbora za etiku, Boras je izjavio da to nije cilj: - Želimo da djeluje u skladu sa zakonskim ovlastima. On treba davati smjernice i preporuke, pa to je odlično tijelo ako radi u okviru zakona, konstatirao je rektor. Prorektor za znanost Miloš Judaš zamjerio je tužiteljima u slučaju afere s prijavom plagijata aktualnog ministra da su 'cijelome svijetu razglasili koga su tužili', a posebno je apostrofirao bivšeg predsjednika Odbora, akademika Vlatka Silobrčića za iznošenje podataka, te znanstvenika Ivana Đikića. - Najsmješnije od svega je da je kolega Đikić, koji je ugledni znanstvenik i zna kako se to radi vani, u taj slučaj nije ni mogao niti smio imati izravni uvid, ali se upetljao i to pismom premijeru i proglasio krivca prije presude. Kada mu to nije prošlo, rekao da je istraživao Wikipediju i tko zna što te cijelome svijetu objavio da on misli da je netko plagijator. A potom cijelom svijetu objavio da se potužio i Sveučilištu u Augsburgu.   Vlatko Silobrčić odluku Ustavnoga suda komentirao je riječima: - Nakon svih iskustava s predmetom ministra Barišića, bio bih nedopustivo naivan da nisam očekivao ovakvu odluku sadašnjeg Ustavnog suda. Mislim da je Ustavni sud, skrivajući se iza odabranih paragrafa, promašio glavni razlog dopune kodeksa i uspostavljanja etičkih kriterija.