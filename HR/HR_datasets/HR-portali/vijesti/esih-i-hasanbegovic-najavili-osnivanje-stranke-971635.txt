Foto: Pixsell/Patrik Macek NEZAVISNA kandidatkinja za zagrebačjku gradonačelnicu te prva na listi za Gradsku skupštinu Bruna Esih, kao i drugi na listi Zlatko Hasanbegović izrazili iznimno zadovoljstvo nakon objave rezultata izlaznih anketa na lokalnim izborima te najavili širenje svoje političke opcije na razinu cijele Hrvatske.  "Vrlo smo zadovoljni rezultatima, nema razloga za bilo što drugo. Pitaju me očekujem li i bolje rezultate na kraju – naravno da bi bilo lijepo, ali i s ovima smo jako zadovoljni", rekla je Esih Hini.  Nova opcija  Istče da prije mjesec dana nisu ni znali da će biti "dio ove priče" niti kamo ih ona vodi. "Samo smo imali jasan cilj i odgovornost prema svojim biračima i tako ćemo i dalje. I ako će to tražiti jednu potpuno novu priču, novu političku opciju, dakako, ni to nije isključeno", kazala je Esih upitana o budućim planovima.  Esih je saborska zastupnica i dio je Kluba HDZ-a, a upitana o tome kakav će biti daljnji odnos, kaže kako će se vidjeti  hoće li tako i dalje ostati.  "Bili su najavljeni određeni razgovori sa mnom po tom pitanju, međutim do njih za sada nije došlo. Ja ću i dalje ostati u dobrim odnosima sa svima, a budućnost ako donese i nešto drugo, o tome ćemo razgovarati naknadno.  Na razini cijele Hrvatske  Drugi na listi za zagrebačku skupštinu na listi Brune Esih, Zlatko Hasanbegović, nekadašnji istaknuti član HDZ-a isključen nakon kandidature na listi Brune Esih, kaže da je rezultat spektakularan.  "Izvrstan rezultat, dapače, spektakularan s obzirom da je kampanja počela tek prije mjesec dana, a iza nas nije stajala stranačka mašinerija, već isključivo volonterski entuzijazam.", rekao je Hasanbegović Hini.  I on, kao i Esih, kaže da će građani, ono što su danas birali u Zagrebu moći birati i na razini cijele Hrvatske.  "Potpuno je jasno, lokalni izbori, a posebice u Zagrebu, u svjetlu poznatih okolnosti, imali su izraziti nacionalni značaj. Ovdje se nije odlučivalo samo o komunalnim problemima, već su građani davali jasnu ocjenu hrvatskih političkih elita. Ono što su birači sada imali priliku birati u Zagrebu, na sljedećim izborima - iste ove ljude, načela i vrijednosti koje zastupaju - moći će birati u cijeloj domovini, od Vukovara do Dubrovnika i od Istre do Međimurja", rekao je.  Prema izlaznim anketama Esih dobiva nešto više od 10 posto kao kandidatkinja za gradonačelnicu, a njezina lista za Gradsku skupštinu nešto više od 7 posto.  U stožeru rezultate DIP-a čeka oko stotinjak simpatizera, a među njima su i novinar Velimir Bujanec, Zorica Gregurić.