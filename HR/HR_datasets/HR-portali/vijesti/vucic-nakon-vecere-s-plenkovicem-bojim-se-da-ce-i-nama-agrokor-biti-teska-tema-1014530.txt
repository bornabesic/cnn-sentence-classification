Vučić je iznio stav da država nije svemoćna, ali da će pokušati napraviti sve da se zaštite zaposleni Srpski premijer Aleksandar Vučić izjavio je u Mostaru da strahuje da će Agrokor biti vrlo teška tema, ne samo u Hrvatskoj nego i u Srbiji i BiH, javlja B92. Vučić je istaknuo da je s hrvatskim premijerom Andrejem Plenkovićem u ponedjeljak na večeri dugo razgovarao o Agrokoru. “Hrvatska Vlada poduzima što može, a mi ćemo vidjeti”, izjavio je Vučić, dodavši da su im kao Vladi i državi vezane ruke kada je riječ o Agrokoru. “Bojim se da su tu stvari otišle predaleko i da su bilance Agrokora mnogo gore nego što je bilo tko mogao očekivati”, rekao je srpski premijer koji je na proteklim izborima izabran za novog predsjednika Srbije. Vučić je iznio stav da država nije svemoćna, ali da će pokušati napraviti sve da se zaštite zaposleni. Nakon sastanka sa predsjedavajućim Vijeća ministara BiH Denisom Zvizdićem, iz Vlade su priopćili da ga je Plenković u Mostaru izvijestio je o aktivnostima koje hrvatska Vlada poduzima vezano uz stabilnosti gospodarskog i financijskog sustava te o novom posebnom zakonu o izvanrednoj upravi u trgovačkim društvima od sistemskog značaja, koji će se sutra raspraviti u Hrvatskom saboru. “Kazao je da Vlada želi pronaći model u kojem će se prije svega osigurati nova likvidnost kompanije, a time i mogućnost isplate određenih potraživanja prema dobavljačima, normalno funkcioniranje niza kompanija u okviru koncerna, njihovo restrukturiranje i sigurnost zaposlenika, za što je bitan dogovor vlasnika i vjerovnika”, priopćeno je iz Vlade. 