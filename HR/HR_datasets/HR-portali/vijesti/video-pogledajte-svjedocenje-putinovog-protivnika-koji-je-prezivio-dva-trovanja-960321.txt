Screenshot: ABC News RUSKI oporbeni aktivist Vladimir Kara-Murza, koji je završio u komi dva puta u zadnjih godinu dana nakon navodnog trovanja nepoznatom supstancom, svjedočio je jučer pred američkim Senatom. >>Najglasniji kritičar Putina iznenada završio u bolnici, nitko ne zna zašto mu otkazuju organi Kara-Murza (35) je početkom prošlog mjeseca hospitaliziran u kritičnom stanju te je stavljen u induciranu komu i na hemodijalizu, kako bi mu se organizam očistio od nepoznate supstance kojom je vjerojatno otrovan. Klinička slika bila je ista kao i prethodnog puta kada se naglo razbolio. Ne bi bio prvi otrovani ruski disident On i njegova supruga, koji su sada u SAD-u, tvrde da je njegovo trovanje povezano s njegovim aktivizmom usmjerenim protiv represije koju vrši režim Vladimira Putina. Laboratorijski testovi nisu otkrili supstancu kojom je otrovan. Ovo ne bi bio prvi slučaj da je Kremlj organizirao trovanje disidenta. Aleksander Litvinenko, bivši tajni agent ruskog FSB-a koji je postao otvoreni Putinov kritičar, umro je nakon trovanja radioaktivnim polonijem u Londonu. Istraga britanskih vlasti utvrdila je da je sam Putin gotovo sigurno naredio njegovo ubojstvo. "Ponekad se (u ruskim političkim ubojstvima) jedva dogode promašaji, a jedan od njih sjedi upravo pred vama", kazao je Kara-Murza američkim senatorima na svojem svjedočenju na temu političke represije u Rusiji, nastavku sankcija protiv 40 dužnosnika Kremlja te o optuženih za kršenja ljudskih prava te o mogućoj uspostavi fonda koji bi podupirao države i organizacije koje se bore protiv Putinovog režima Kara-Murza: "Nazovite stvari pravim imenom" "Ovdje se ne radi samo o novcu", apelirao je ruski disident: "Mnogo važnije, radi se o poruci koju SAD šalje ruskom civilnom društvu. Da li ćete se angažirati ili ćete (nam) okrenuti leđa?" "Ono što tražimo, jedina stvar koju ustvari tražimo, od naših prijatelja u međunarodnoj zajednici, uključujući lidere u demokratskim zemljama, je da budete pošteni i otvoreni o onome što se događa u našoj zemlji, da prepoznate i nazovite stvari pravim imenom, i da ostanete vjerni vrijednostima i principima na kojima se vaš sustav temelji." Kara-Murza, kojeg ruski državni mediji često prozivaju zbog lobiranja na Zapadu, naveo je u svjedočenju kako je u Rusiji trenutno 100 političkih zatvorenika te kako je 1500 prosvjednika privedeno tijekom prosvjeda održanih u nedjelju. Masovnost i geografska raširenost antikorupcijskih prosvjeda pokazuje da mladi Rusi više ne vjeruju Putinovom režimu koji je "slijepa ulica za Rusiju", zaključio je ovaj ruski disident koji je jedva izbjegao sudbinu Litvinenka, kao i političara Denisa Voronenkova i Borisa Nemcova te novinarke Ane Politkovskaje, među ostalima.