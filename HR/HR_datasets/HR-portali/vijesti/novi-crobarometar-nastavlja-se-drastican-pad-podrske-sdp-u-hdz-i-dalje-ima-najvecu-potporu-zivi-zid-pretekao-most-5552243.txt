HDZ je stabilan i sve je veći broj građana koji vjeruje da će odraditi mandat do kraja. SDP pada već četvrti mjesec zaredom, a Živi zid je pretekao Most. To je otprilike sukus novog Crobarometra koju provodi agencija Ipsos, a Dnevnik Nove TV objavljuje. SMJER HRVATSKE – LOŠ Hrvatska, smatra 57 posto ispitanika, ide u lošem smjeru, njih 33 posto misli da zemlja ide u dobrom smjeru dok ne zna njih 10 posto. U tri mjeseca lagano je s 51 na 57 posto rastao broj pesimista, a smanjivao se broj onih koji ne znaju kamo Hrvatska ide. VLADINE POLITIKE SVE LOŠIJE Polako, ali sigurno Vladine politike podupire sve manje građana. U siječnju 47 posto ispitanika ne podupire Vladine politike, podupire ih njih 41 posto dok ne zna 12 posto ispitanika. Tu je za Vladu iznimno loš trend da iz mjeseca u mjesec raste broj građana koji ne podupiru politiku Banskih dvora od 36 posto u studenom prošle godine do 47 posto u siječnju ove godine. NO VLADA ĆE ODRADITI 4 GODINE MANDATA Zato raste broj građana koji misle kako će ova koalicija odraditi mandat do kraja, odnosno 76 posto ispitanika. Samo njih 16 posto misli suprotno i sve ih je manje i manje. Ne zna njih 8 posto. PREDSJEDNICA U ovom trenutku politiku predsjednice podupire 47 posto ispitanika, a ne podupire njih 45, dok 8 posto ispitanika ne zna. TRI INSTITUCIJE ŠKOLSKIM OCJENAMA I školskim ocjenama najviše je pala predsjednica, sada je ispitanici ocjenjuju s 2,85, a mjesec prije imala je 3,05. Vlada je narasla, istina neznatno, s 2,49 na 2,54, a Hrvatski sabor je tamo gdje je bio i mjesec prije - na ocjeni 2,20. HDZ STABILNO PRVI, SDP I MOST PADAJU, ŽIVI ZID RASTE HDZ završava siječanj gotovo identično kao i prošli mjesec, podupire ga 33,6 posto ispitanika, SDP pak već 4. mjesec pada i u siječnju uživa potporu od 22,4 posto birača. Živi zid postao je tako 3. politička opcija s potporom od 9,5 posto ispitanika, na 4. mjestu nalazi se MOST s potporom od 8,8 posto. OSTALE STRANKE BM – STRANKA RADA I SOLIDARNOSTI uživa potporu od 3,7 posto, HSS je mjesec završio na 3,2 posto, a HSU na 3 posto. Stranka PAMETNO je na 2,1 posto potpore među biračima, a IDS može računati na potporu od 2 posto dok HNS Liberalni demokrati imaju potporu od 1,7 posto birača. Ostale stranke koje osvajaju manje od 1 posto ili neke druge stranke ukupno osvajaju 4,3 posto. Neodlučnih birača je 5,7 posto. DOJAM O POLITIČARIMA Kao i svaki mjesec, i ovaj donosimo dojam koji građani imaju o njima. Predsjednica Republike u ovom trenutku ima 57 posto pozitivnog dojma među biračima i 35 posto negativnog dojma te je na prvom mjestu. Odmah iza nje je Andrej Plenković koji uživa pozitivan dojam kod 56 posto birača, a negativan dojam među njih 32 posto. Božo Petrov i dalje je u kategoriji političara o kojima građani imaju više pozitivnog nego negativnog dojma. Njih 46 posto ocjenjuje ga pozitivnim, a 42 posto ispitanika ocjenjuje ga negativnim. Davor Bernardić doslovno je podijelio naciju. 38 posto građana o njemu ima pozitivan dojam, ali isti postotak ispitanika, dakle 38 posto, ima o njemu negativan dojam. DOJAM O POLITIČARIMA Predsjednica među ispitanicima ima najviše onih koji o njoj imaju pozitivan dojam, čak 57 posto. Andrej Plenković može biti zadovoljan jer više manje uživa jednaku potporu birača kao i prije mjesec dana kada je bila 56 posto. Njegov prethodnik u istom razdoblju, Tihomir Orešković, imao je nešto veću potporu, pozitivan dojam o njemu imalo je 59 posto ispitanika. Najviše pozitivnog dojma na početku mandata imao je Zoran Milanović, velikih 70 posto, no ubrzo se sve istopilo. NAPOMENA Crobarometar je redovito mjesečno istraživanje agencije Ipsos sa svrhom praćenja osnovnih političkih trendova u Hrvatskoj. Istraživanje je provedeno između 1. i 18. u mjesecu, a podaci se prikupljaju na uzorku od 967 punoljetnih građana iz cijele Hrvatske. Za mjerenje stranačkih preferencija koristi se metoda tajnog izjašnjavanja. Maksimalna pogreška uzorka iznosi +/- 3,3%, a za rejtinge stranaka +/-3,6%.