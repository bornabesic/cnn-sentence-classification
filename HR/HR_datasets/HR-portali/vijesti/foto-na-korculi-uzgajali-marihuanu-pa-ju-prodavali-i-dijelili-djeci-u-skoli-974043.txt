Foto: MUP KORČULANSKA policija dovršila je višemjesečno kriminalističko istraživanje, a kaznene su prijave zbog uzgoja, prodaje i dijeljenja marihuane zaradile četiri osobe. Plantaža u Veloj Luci Policija je utvrdila kako su 26-godišnji muškarac i 23-godišnja žena sadili indijsku konoplju i dobivenu marihuanu preprodavali. "Temeljem naloga Županijskog suda u Dubrovniku jučer su na području Vela Luke i Čare pretražene dvije kuće koje osumnjičeni koriste, kada je pronađeno i uz potvrdu oduzeto preko 3 kg marihuane i dvije drobilice. Na području Vela Luke pronađena je i njihova plantaža indijske konoplje na kojoj je bilo zasađeno 12 stabljika visine od 60 do 110 cm koja droga je, uz potvrdu, oduzeta", priopćeno je iz korčulanske policije. Marihuanu davali maloljetniku da prodaje i dijeli po školi  U priopćenju se navodi i kako je "utvrđena sumnja da je spomenuti 26-godišnjak, bez naknade, dio marihuane dao maloljetniku koji je dalje preprodavao ili bez naknade dao na uživanje većem broju učenika škole koju i sam pohađa, a kod kojeg je u sklopu kriminalističkog istraživanja pronađena i, uz potvrdu, oduzeta manja količina marihuane. Kriminalističkim istraživanjem je utvrđena i sumnja da je 19-godišnjak u posljednjih mjesec dana omogućavao trošenje droge spomenutom maloljetniku, ali i drugim maloljetnim osobama davajući im marihuanu bez naknade i omogućavajući im uživanje droge u svom vozilu". Kod 19-godišnjaka su pronađene tri zasađene indijske konoplje visine od 23 do 75 centimetara. Policija je priopćila kako su maloljetnik, 19-godišnjak i 26-godišnjak kazneno prijavljeni zbog omogućavanja trošenja droga, dok je 23-godišnjakinja 'zaradila' kaznenu prijavu za neovlaštenu proizvodnju i prodaju drogama. 23-godišnjakinja i 26-godišnjak su pritvoreni, doznaje se iz policije.