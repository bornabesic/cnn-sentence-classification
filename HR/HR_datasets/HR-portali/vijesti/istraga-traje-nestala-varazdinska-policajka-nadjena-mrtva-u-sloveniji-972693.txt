Foto: nestali.hr NA PARKIRALIŠTU kod Opće bolnice u Murskoj Soboti jučer u popodnevnim satima, u automobilu, nađeno je tijelo ženske osobe, javio je slovenski portal sobotainfo.com. S obzirom na to da se radilo o automobilu koji je u vlasništvu Suzane Vugrinec, nestale varaždinske policajke, posumnjalo se da se radi o njoj. Policija je jutros potvrdila kako pronađeno tijelo prema opisu odgovara nestaloj policajki. "Operativno komunikacijski centar Policijske uprave varaždinske zaprimio je u petak, 25. svibnja, oko 16.30 sati, dojavu Operativno komunikacijskog centra Policijske uprave Murska Sobota, da je na parkiralištu kod Opće bolnice u Murskoj Soboti, pronađeno osobno vozilo u vlasništvu policijske službenice Suzane Vugrinec, za kojom je ova Policijska uprava raspisala potragu. Na stražnjem sjedalu zaključanog vozila pronađeno je tijelo ženske osobe koje bi prema opisu odgovaralo nestaloj Suzani Vugrinec. Očevidom koji su obavili policijski službenici Policijske uprave Murska Sobota, nije utvrđena sumnja koja bi upućivala na izvršenje kaznenog djela. Tijelo je prevezeno na Odjel patologije Opće bolnice Murska Sobota, gdje će se obaviti obdukcija i identifikacija. Osobno je vozilo smješteno na parkiralište Policijske uprave Murska Sobota", izvijestila je jutros varaždinska policija. Nestala je u nedjelju Suzana Vugrinec u nedjelju navečer napustila je svoj dom i otada joj se gubio svaki trag. Što je radila proteklih dana i gdje je bila, nitko ne zna.