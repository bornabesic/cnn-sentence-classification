Screenshot: YouTube VACHEL Howard (56) uhićen je i odveden u pritvor zbog vožnje u pijanom stanju u lipnju 2012. od strane Policijske uprave Los Angelesa ( LAPD ). Za manje od sat vremena proglašen je mrtvim u bolnici Good Samaritan. Četiri godine kasnije, ProPublic, novinska redakcija koja istražuje slučajeve od javnog interesa, je objavio trominutni video clip koji pokazuje zlostavljanje ovoga čovjeka od strane dežurnih policajaca. Njihov video i popratni tekst objavili su brojni svjetski mediji. Mrtvozornik je izjavio da je grubo postupanje jednog policajca i takozvani "zahvat polugom" oko vrata bio izravni uzrok Howardove smrti. Čovjek je bačen na pod i oko njega je čak šest policajaca koji su ga pokušali onesposobiti i elektrošokerima. Jedan policajac, a to se vidi na snimci, zabio je nesretniku koljeno u leđa. Kasnije su policajci izjavili kako je Howard imao nadljudsku snagu te da su mislili kako je pod utjecajem kokaina, što se pokazalo neistinom. Bio je visok 1,72 metra i težak 112 kg. Policijski časnik Juan Romero u istrazi je izjavio kako je zahvatom poluge "samo nakratko" stisnuo Howardov vrat jer ga je ovaj htio ugristi za ruku. Howard je nakon intervencije šest policajaca ostao nepokretno ležati na podu, pokušali su ga probuditi i kada im to nije uspjelo, pozvali su medicinsku sestru, ali za Howarda spasa nije bilo. Dok čovjek leži mrtav, na snimci se vide neki policajci kojima je cijeli prizor bio smiješan. Medicinska sestra je zvala Hitnu pomoć jer je Howardu prestalo kucati srce. Stigli su za devet minuta, ali je bilo kasno. Uzrok smrti krvarenje i prijelom vratne hrskavice Izvještaj mrtvozornika ne ide u prilog policajcima jer je ustanovljeno da je Howard umro zbog krvarenja i prijeloma vratne hrskavice. "Oko nenaoružanog čovjeka je šest policajaca, on je na tlu, a oni ga dave iako im ne predstavlja nikakvu opasnost. Ovo je protuzakonito i brutalno postupanje policije. To je zapravo ubojstvo", izjavio je James DeSimone, odvjetnik koji je na Sudu zastupao Howardovu djecu koja su tužila Policiju i tražila novčanu odštetu. Policajac Romero je kažnjen sa 22 dana suspenzije jer je policijska istraga pokazala kako je njegov zahvat koji je faktički ubio Howarda "bio opravdan". Obitelj ubijenoga Vachela Howarda u listopadu prošle godine dobila je 2 milijuna i 850 tisuća dolara odštete od grada Los Angelesa zbog njegove smrti.  "Novac mi neće vratiti oca. Pritvoren je i nakon sat vremena je bio mrtav i to u policijskoj postaji gdje bi se svi građani trebali osjećati sigurnima. Kako da vjerujete ljudima sa značkom kada se ljudi koji imaju posla s njima ne vraćaju svojim obiteljima?", izjavila je Tushana Howard, Vachelova kćerka.