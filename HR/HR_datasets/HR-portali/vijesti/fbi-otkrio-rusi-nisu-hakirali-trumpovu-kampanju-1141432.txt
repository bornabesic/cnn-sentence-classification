Ruski informatički hakeri koji su se pokušavali ubaciti u američke predsjedničke izbore nisu hakirali ekipu nacionalne kampanje Donalda Trumpa, rekao je u utorak direktor FBI-a James Comey. Comey je pred obavještajnim odborom američkog Senata rekao da su Rusi upali u računala Trumpove kampanje na lokalnoj razini i razini država, ali ne i na nacionalnoj razini. "Nemamo nikakvih podataka da je Trumpova kampanja hakirana na nacionalnoj razini", rekao je direktor FBI-a pred odborom. "Rusi su došli do podataka republikanske stranke, ali radilo se o adresama elektroničke pošte koji više nisu bili u upotrebi", objasnio je Comey i dodao da su "prikupljene informacije bile stvar prošlosti i nisu ih objavili". Američke obavještajne službe optužuju ruskog predsjednika Vladimira Putina i rusku vladu da su pokrenuli kampanju potkapanja američkog demokratskog procesa kako bi povećali izglede za pobjedu republikanskog milijardera Donalda Trumpa. Oni posebice optužuju Ruse da su hakirali elektroničku poštu demokratske stranke kao i osobe bliske Hillary Clinton i da su ih objavili na internetu, posebice WikiLeaksu prije izbora čime su destabilizirali demokratsku kandidatkinju. Kremlj je demantirao te optužbe. Ali Obamina administracija je sankcionirala Rusiju i iz zemlje izbacila 35 diplomata koja smatra špijunima. Donald Trump, koji je dugo bio skeptičan u vezi optužba američkih obavještajnih službi, sada ih ne kritizira izravno. >> Trumpova 'Twitter vlast': Reality u Bijeloj kući