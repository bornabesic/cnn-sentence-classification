Foto: 123rf NA Balkanu će, prije ili kasnije, doći do mijenjanja granica, izjavio je bivši zamjenik šefa CIA-e za Balkan Steven Meyer u intervjuu za beogradske Novosti.  Kako kaže, nove granice će najvjerojatnije biti povučene u Makedoniji, ali i na Kosovu.  Balkan je prepušten sam sebi, smatra Meyer jer Europska unija nema rješenje, a SAD-u to i nije velik interes. U intervjuu za Novosti govorio je i o izboru Aleksandra Vučića za predsjednika Srbije, rekavši da je on pametan i efikasan političar, a da Srbija traga za ekonomskim reformama.  Govoreći o situaciju u regiji, kaže:  "BiH je danas dalje od toga da bude jedinstvena država nego u bilo kojem trenutku u prošlosti. Pitanje Kosova postaje ozbiljnije, a Makedonija ozbiljno propada već mjesecima. U isto vrijeme, EU nema odgovore na pitanja koja muče Balkan", kaže Meyer za Novosti.  Washington ne zanima Balkan  Meyer kaže da eventualna promjena granica između Albanije i Makedonije može dovesti do stvaranja veće Albanije, ali da to ne bi imalo podršku SAD-a.  "Ipak, važno je imati na umu da Washington više nije previše zainteresiran za Balkan. Trumpova administracija neće posebno reagirati ako se ove promjene dogode mirnim putem, slično načinu na koji je, recimo, Crna Gora došla do nezavisnosti", kaže ovaj analitičar.  "Ako Crna Gora i Kosovo mogu potvrditi nezavisnost, smanjena Makedonija također bi mogla. Ali to možda nije najbolji pravac djelovanja za tu - manju Makedoniju. U tom slučaju za njih bi bilo mudro i da razmotre federalnu zajednicu sa Srbijom", analizirao je Meyer situaciju u Makedoniji.