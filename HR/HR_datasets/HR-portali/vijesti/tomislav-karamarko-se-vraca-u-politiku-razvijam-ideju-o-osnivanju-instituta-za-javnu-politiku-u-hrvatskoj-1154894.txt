Bivši predsjednik HDZ-a i potpredsjednik Vlade Tomislav Karamarko danas je objavio da je počeo razvijati ideju o osnivanju instituta za javnu politiku u Hrvatskoj te tako potaknuo spekulacije o svom povratku u aktivnu politiku nakon višemjesečnog izbivanja iz javnosti. – Počeo sam razvijati ideju o osnivanju instituta za javnu politiku u Hrvatskoj (Think Tank), koji bi ujedinio najbolje umove iz političkog spektra kako bismo se konstruktivno suočili s najvažnijim izazovima. Postigli smo velike uspjehe u naših prvih 25 godina, a sada moramo osmisliti plan razvoja u sljedećih 25 godina – objavio je Karamarko na Facebooku, dodajući da je tijekom nedavnog posjeta Washingtonu dobio priliku razgovarati s američkim političarima o modelima takva pothvata te da je nakon tih susreta "prožet entuzijazmom više nego ikada i uvjeren u to da bi takva inicijativa mogla pomoći Hrvatskoj". Ovo je trenutak kada je Karamarko dao ostavku: Karamarko je, nakon izbivanja iz politike nakon pada Vlade Tihomira Oreškovića u kojoj je bio potpredsjednik, i ostavke na mjesto šefa HDZ-a, u posljednje vrijeme objavama na Facebooku izazvao interes javnosti, a pogotovo desno orijentiranih simpatizera nezadovoljnih smjerom u kojem je otišao HDZ pod vodstvom Karamarkova nasljednika Andreja Plenkovića. Ranije ovog tjedna objavio je da se upravo vratio iz posjeta Washingtonu, gdje se, kako je rekao, susreo s nekoliko američkih dužnosnika koji brinu o pitanjima od važnosti za Hrvatsku i njezino okruženje. U veljači je naveo kako se tijekom izbivanja iz politike posvetio obitelji, prijateljima i putovanjima. Otkrio je i da je u Londonu posjetio RUSI (Royal United Services Institute for Defence and Security Studies), institut koji prati i analizira svjetska zbivanja u sferi sigurnosti i obrane te da su razgovarali o sigurnosnoj situaciji u našem dijelu Europe te o Hrvatskoj i njezinoj budućnosti. Već tada je rekao kako bi bilo dobro da Hrvatska ima sličnu instituciju "u kojoj bismo koncentrirali znanja, iskustva i volju da se pomogne stabilizaciji sigurnosne i gospodarske situacije u našoj zemlji". >> Karamarko na suđenju Manoliću: Ne želim imenovati djelatnike SDS-a koji su me ispitivali 1982. 