Potop dionica tvrtki iz sastava Agrokora - Leda, Jamnice i Belja - nastavio se i jučer. Vrijednost dionica, naime, jučer je padala po dvoznamenkastim brojkama. Prema podacima Zagrebačke burze, vrijednost dionice Jamnice jučer se urušila za 22,41 posto, Vupika za 21, a Belja za 18,27 posto, dok je vrijednost dionice Leda potonula za nešto više od 17 posto. No, iako ulagači očito ubrzano rasprodaju dionice Agrokorovih tvrtki koje drže, ima i kupaca. Tako je Belje izvijestilo Zagrebačku burzu da je jučer primilo obavijest Agram Investa o stjecanju ukupno 6,326.779 dionica te kompanije, što čini nešto više od 13,8 posto temeljnog kapitala tvrtke. Isti je ulagač stekao i ukupno 475.000 redovnih dionica Vupika, čime je njegov udio u temeljnom kapitalu dosegnuo više od 9,8 posto. Službenih podrobnijih informacija nema, ali upućeni smatraju da je riječ o aktivaciji zaloga za prije davane kredite kompanijama. No, potiho se kupuju dionice Leda i Jamnice. Ukupan promet dionicama Leda jučer je, prema podacima s burze, iznosio oko 8,3 milijuna kuna, dok je dionicama Jamnice protrgovano nešto više od dva milijuna kuna. Neslužbene informacije iz financijskih krugova kažu da su kupci dionica Leda i Jamnice strani fondovi. Ipak, više od toga jučer se nije moglo doznati jer su i među samim financijašima kružile dvije verzije. Prema jednoj, kupac je određeni britanski fond koji na ovaj način priprema teren za eventualno preuzimanje tih kompanija u budućnosti. Prema drugoj verziji, pak, riječ je o američkom fondu koji investira u posrnule kompanije i potom prodaje njihove dionice kada one ponovno počnu rasti. Dio naših sugovornika s kojima smo jučer razgovarali smatra da je ova posljednja verzija izglednija.   - Očito je da netko prepoznaje svoj interes u niskoj cijeni kojom se trenutačno trguje dionicama tvrtki iz koncerna Agrokor - kaže nam jedan sugovornik. Dodaje kako se, prema svemu sudeći, radi o špekulantima. Ipak, dobra je vijest da čak i ako je riječ o špekulantima, to znači da ulagači, koji svoj novac usmjeravaju u dionice Agrokorovih tvrtki, očekuju da će se njihovo poslovanje u skoro vrijeme stabilizirati. I u brokerskim krugovima smatraju da su to špekulativna ulaganja. - Vjerojatno je riječ o špekulativnom ulaganju jer nitko u ovom trenutku ne zna ni koliko točno iznose dugovi Agrokora, ni kako će se on konvertirati u kapital društva. Drugim riječima, puno je tu nepoznanica i takve su odluke, na kraju, stvar procjene svakog pojedinog ulagača - rekao nam je jedan broker. Ono što se sa sigurnošću može reći jest da aktualni šoping dionica dijela kompanija iz sastava Agrokora nema veze s najavljenom mogućnošću dokapitalizacije. Naime, dokapitalizacija Agrokora, odnosno tvrtki iz njegova sastava, dugoročni je cilj koji će se ostvariti tek na kraju procesa restrukturiranja. - Najprije ide financijsko, potom operativno, a tek na kraju i vlasničko restrukturiranje. Dokapitalizacija će se provoditi u onim tvrtkama za koje se ustanovi da im nedostaje kapitala - objašnjava nam jedan sugovornik iz tima Ante Ramljaka, Vladina povjerenika u Agrokoru. Na pitanje kako to da vrijednost dionica kompanija iz koncerna Agrokor i dalje pada, naš sugovornik upozorava da je nova garnitura tek sjela u vruće fotelje u Agrokorovu tornju. - Nerealno je očekivati da se poslovanje koncerna stabilizira u 48 sati - ističe. No, dok ne dođe do stabilizacije poslovanja, može se očekivati da će cijene dionica kompanija koncerna, koje su izlistane na Zagrebačkoj burzi, i dalje padati. Tako je prije samo mjesec dana dionica Jamnice vrijedila više od 160 tisuća kuna, da bi jučer njezina cijena bila gotovo četiri puta manja. Dionica Leda je početkom godine bila na 11.000 kuna, a otkako je počela kriza oko Agrokora, nalazi se u strmom padu. Ta je dionica jučer ljosnula na nevjerojatnih 2861 kunu. Samo u posljednjih mjesec dana dionica Belja strmoglavila se više od 60 posto, Vupika za 36, a Zvijezde za 55 posto. S druge strane, investitori u Agrokorove korporativne obveznice, koje trguju na Berlinskoj burzi, posljednjih su dana malo predahnuli. Štoviše, cijena obveznice koncerna s kamatom od 8,875 posto i dospijećem 2020. godine porasla je na oko 32,9 posto. Druga obveznica koja nosi kamatu od 9,125 posto, a dospijeva također za tri godine, skočila je na 29 posto. Cijena treće obveznice i dalje se kreće oko 49,25 posto, a dospijeva 2019. godine.