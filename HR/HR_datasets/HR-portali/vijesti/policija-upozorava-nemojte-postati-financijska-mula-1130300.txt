U Hrvatskoj su 2014. i 2015. zabilježena 142 slučaja u kojima su tzv. financijske mule sa svojih tekućih računa prenijele novac koji je ostvaren kaznenim djelom, uglavnom računalnim prijevarama, priopćio je MUP. Stoga su Europol, MUP i Hrvatska udruga banaka pokrenuli preventivnu akciju #dontbeaMule čiji je cilj upoznavanje građana s novom vrstom kriminala i upozoravanje na nju. Financijske mule su osobe koje se novače preko interneta kao posrednici u pranju novca za kriminalce i kriminalne organizacije. Sustav funkcionira na sljedeći način: na račun tih osoba uplate se nezakonito stečena sredstva, a osoba koja je tzv. financijska mula taj novac mora prebaciti na drugi račun. Sve je osmišljeno da izgleda kao zakonit posao, a mule dio novca smiju zadržati kao nagradu. Njihova uloga u pranju novca vrlo je velika jer mogu pristupiti ukradenoj robi i novcu, za razliku od kriminalaca koji bi tako otkrili svoj identitet te riskirali odlazak u zatvor. No osobe koje pristanu da budu tzv. financijske mule riskiraju da njihovi osobni podaci budu korišteni u kriminalne svrhe, što znači da i sami postaju kazneno odgovorni. MUP je, osim upozorenja građanima da ne na sjedaju na oglase o brzoj i lakoj zaradi, priopćio i da je nedavno u koordiniranoj akciji Europola i policija više zemalja, među kojima je i Hrvatska, uhićeno 178 osoba diljem Europe koje su se bavile ovom vrstom kriminala. >> Oprez, građani! Policija upozorava na novi oblik prijevare!