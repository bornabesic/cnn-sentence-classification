Klub zastupnika SDP-a izvijestio je u petak kako je u saborsku proceduru uputio interpelaciju o radu Vlade vezanu za renacionalizaciju Ine i privatizaciju HEP-a, a predsjednik stranke Davor Bernardić zatražio je da i opozicija bude uključena u pregovore s MOL-om. "Na Badnjak, kada je premijer Andrej Plenković najavio vraćanje kontrole nad Inom u hrvatske ruke, tu smo ideju podržali, no nakon toga bili smo svjedoci glavinjanja i predstavljanja modela koji nije bio u interesu Hrvatske. SDP je bio u pravu jer četvrtina HEP-a nije dovoljna za kupovinu polovine Ine", rekao je Bernardić na konferenciji za novinare u Hrvatskom saboru. Vlada je autistična Plenković misli da s prodajom 25 posto HEP-a može namaknuti novac za Inu, no u tom je razmišljanju potpuno usamljen, uvjeren je šef SDP-a. Postoji, kaže, nacionalni konsenzus o vraćanju Ine pod hrvatsku kontrolu i tom konsenzusu dajemo punu potporu. Vlada je, kaže Bernardić, autistična jer su osnovali Savjet u koji ne žele uključiti ni stručnu javnost niti opoziciju. "Opet smo bili u pravu, jer u tom Savjetu nema potpredsjednice Vlade Martine Dalić. Mađarska država čak i da želi da se Ina i Mol razdvoje, ne odlučuje o cijeni dionice Ine i Mola nego o tome odlučuju vlasnici Mola. Prema tome, pregovarački proces mora za Hrvatsku biti posve transparentan", poručio je. Više se ne smije dogoditi da ijedan hrvatski premijer dođe u suspektnu poziciju da radi bilo kakav tajni dogovor s Mađarima, pa zahtjevamo da i opozicija bude uključena u pregovore s Molom, istaknuo je Bernardić. Branko Grčić rekao je kako se interpelacijom šalje poruka da treba odgovoriti na pitanja koja dominiraju u javnosti. "Prije svega, što s renacionalizacijom Ine? Malo je argumenata koji bi mogli opravdati Vladin ponuđeni model. Definitivno su ključne dvije pretpostavke – da Mol želi razmatrati prodaju Ine i da je ta cijena prihvatljiva i u okvirima kapaciteta hrvatske države. No, želimo to čuti od Vlade", rekao je Grčić. SDP traži i alternativne modele Ako Vladin model ne može dovesti do uspješnog pothvata, kazao je Grčić, SDP traži da se ponude i alternativni modeli uz uvažavanje svih modela koji su ovih dana bili u opticaju. SDP-ov model je, kaže, realan i stavlja HEP u proaktivnu poziciju, ne umanjuje mu vrijednost, ne oduzima mu dobit i ne umanjuje njegov investicijski potencijal. "Sve mi se čini da je plan renacionalizacije Ine sve više plan B i da će se Vlada kroz Savjet sve više posvetiti obnovi pregovora s MOL-om u smislu definiranja budućnosti Ine", rekao je Grčić. Peđa Grbin rekao je da traže potpune informacije jer se konkretne odluke ne mogu donijeti bez dostave podataka na kojima će se odluke temeljiti. "MOL je započeo selektivno objavljivati dijelove arbitražne odluke, Vlada odbija pustiti podatke van, a radi se o interesu građana da znamo osnovne podatke na temelju kojih ćemo odlučiti o daljnjim radnjama u postupku privatizacije HEP-a i nacionalizacije Ine", rekao je Grbin. Problem regulacije tržišta prijenosa i distribucije struje Počelo se govoriti o privatizaciji HEP-a, a da nije riješeno pitanje regulacije tržišta prijenosa i distribucije električne energije. Nije regulirana ni vlasničko-pravna struktura objekata koje koristi HEP, a to su preduvjeti da se donese meritorna odluka, kazao je. "Nećemo ići u interpelaciju s ukupnim brojem potpisa zastupnika iz našeg kluba već s minimalnim brojem kako bismo mogli iskoristiti poslovničku mogućnost da, ako Vlada ne odgovori i ignorira radnje u interpelaciji o istoj temi, drugi zastupnici iz našeg kluba mogu ponovo podnijeti interpelaciju", rekao je Grbin. Grčić je, upitan o modelu HNS-a o renacionalizaciji Ine, odgovorio kako je sličan SDP-ovu ali je SDP-ov model održiviji. Novinare je zanimalo kada će bivši šef SDP-a Zoran Milanović zamrznuti saborski mandat, na što je Davor Bernardić rekao kako će to učiniti tijekom veljače. "Zadnje što sam s njim razgovarao je da će ga zamrznuti tijekom veljače", rekao je predsjednik SDP-a. >> Maras Plenkoviću: Nemojte oko ovoga glumiti Sanadera. Bernardić: Možda postoji još jedan tajni plan HDZ-a 