Provedba lokalnih izbora u nedjelju u Bosni i Hercegovini protječe bez zapreka a najveći broj biračkih mjesta otvoren je točno na vrijeme, potvrdili su iz Središnjeg izbornog povjerenstva (SIP) i udruge "Pod lupom" koja je rasporedila na tisuće promatrača kako bi nadzirali tijek glasovanja. Predsjednik SIP-a BiH Ahmet Šantić je na podnevnoj konferenciji za novinstvo u Sarajevu izjavio kako je samo jedno biračko mjesto u Stocu otvoreno sa značajnijim zakašnjenjem a u 19 općina bilo je tehničkih poteškoća koje su prouzročile manja kašnjenja. "Do sada smo relativno zadovoljni izbornim procesom", kazao je Šantić potvrdivši kako nije bio nikakvih izgreda na biralištima.  Izlaznost birača do 11 sati bila je 16,17 posto. To znači kako je na birališta do tada izašlo nešto više od 500 tisuća od oko 3,2 milijuna onih koji imaju pravo glasa. Provedbu ovih izbora nadzire i šest tisuća promatrača iz nevladinog sektora od koji je većina okupljena u koaliciju "Pod lupom". Njihovi su promatrači prisutni na svakom drugom glasačkom mjestu a nisu opazili nikakve značajnije nepravilnosti osim kašnjenja otvaranja manjeg broja birališta. "Generalna je ocjena kako izborni proces protječe sukladno zakonu i izbornim pravilima", kazao je nešto prije podneva Daro Jovanović, direktor koalicije. Birači u BiH odlučuju o sastavu općinskih i gradskih vijeća te načelnicima i gradonačelnicima 141 jedinice lokalne samouprave u toj zemlji osim Mostara gdje nema izbora zbog neusklađenosti gradskog statuta sa Ustavom BiH. Za nešto više od tri tisuće vijećničkih mjesta natječe se deset puta više kandidata a na izborima sudjeluju 102 stranke, 103 koalicije i 171 neovisni kandidat. Glasačka mjesta zatvaraju se u 19 sati a prve preliminarne i nepotpune rezultate izbora i to vezane za izbor općinskih načelnika i gradonačelnika SIP bi trebao objaviti u ponoć dok se cjelovitiji podaci, uključujući one o novim sastavima općinskih i gradskih vijeća, očekuju u ponedjeljak.   >> Lokalni izbori u BiH: Bošnjaci gube Srebrenicu? >> Mladi političar još jednom razvalio internet, on je glavna zvijezda izbora u BiH