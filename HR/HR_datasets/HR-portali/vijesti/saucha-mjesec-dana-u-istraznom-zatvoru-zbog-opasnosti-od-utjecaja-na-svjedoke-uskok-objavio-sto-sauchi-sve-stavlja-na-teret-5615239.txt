NOVO 20.35 - Istražni sudac Mirko Klinžić odredio je Tomislavu Sauchi mjesec dana pritvora. Razlog za tu odluku je opasnost od utjecaja na svjedoke. Također, odbijen je prijedlog obrane da se pritvor zamijeni jamstvom. ------------------ NOVO 19:30 - Tomislav Saucha puna tri sata iznosio je obranu u USKOK-u. Oko 20 sati je odluka ide li u istražni zatvor ili ne.  U međuvremenu, Uskok je na svojim stranicama objavio za što sve tereti bivšeg predstojnika Ureda predsjednika Vlade. Priopćenje prenosimo u cijelosti. Ured za suzbijanje korupcije i organiziranog kriminaliteta je temeljem podataka iz Izvješća Državnog ureda za reviziju o radu Vlade Republike Hrvatske u 2015. godini, a u svezi isplata dnevnica posebnim savjetnicima predsjednika Vlade Republike Hrvatske u ukupnom iznosu od 307.000,00 kuna, izvršenih na osnovu 57 naloga za službena putovanja u inozemstvo, te posebno nakon javnih istupa istih u kojima su izjavili da na službena putovanja nisu putovali niti su im novčani iznosi povezani sa službenim putovanjima isplaćeni, proveo izvide, te na  temelju rezultata provedenih izvida donio rješenje o provođenju istrage protiv bivšeg predstojnika Ureda predsjednika Vlade Republike Hrvatske zbog postojanja osnovane sumnje da je počinio kazneno djelo zlouporabe položaja i ovlasti iz članka 291. stavak 2. u svezi stavka 1. Kaznenog zakona i kazneno djelo krivotvorenja službene ili poslovne isprave iz članka 279. stavak 1. i 2. Kaznenog zakona. (10.2.2017.) Naime, postoji osnovana sumnja da je okrivljenik u razdoblju od studenoga 2013. do siječnja 2016. godine, kao predstojnik Ureda predsjednika Vlade Republike Hrvatske, u kojem svojstvu je bio ovlašten nalagati izdavanje i svojim potpisom odobravati putne naloge i putne račune za službena putovanja u inozemstvo kao i odobravati sve isplate u svezi tih službenih putovanja, u cilju pribavljanja nepripadne imovinske koristi za sebe, na štetu Državnog proračuna, tajnici svog Ureda usmeno nalagao izradu neistinitih putnih naloga za posebne savjetnike predsjednika Vlade Republike Hrvatske. Pri tome je određivao svrhu, vrijeme trajanja i mjesto službenog putovanja u inozemstvo, uz naznaku da troškove putovanja i smještaja snosi organizator, te je potom nalagao da se u gotovom novcu iz sredstava Državnog proračuna isplate akontacije dnevnica, iako je znao da se radi o stvarno nepostojećim službenim putovanjima posebnih savjetnika. Tako izrađene putne naloge je potom potpisivao, te nalagao njihovu dostavu u devizno računovodstvo Ureda za opće poslove Hrvatskog sabora i Vlade Republike Hrvatske radi obračuna i isplate akontacija dnevnica. Sukladno njegovim uputama izrađeno je ukupno 117 putnih naloga za službena putovanja u inozemstvo na imena posebnih savjetnika predsjednika Vlade Republike Hrvatske. Nakon što su ovlašteni službenici Ureda za opće poslove Hrvatskog sabora i Vlade Republike Hrvatske, u uvjerenju da se radi o vjerodostojnim putnim nalozima za službena putovanja u inozemstvo koja će stvarno biti i izvršena, obračunali te na teret sredstava Državnog proračuna isplatili gotov novac u visini traženih akontacija dnevnica, tako isplaćene novčane iznose okrivljenik je zadržavao za sebe, te svojim potpisom putnih računa kao naredbodavatelj potvrđivao da su službena putovanja doista i obavljena, iako je znao da to nije odgovaralo istini. Na opisani je način sebi, na štetu državnog proračuna Republike Hrvatske, pribavio imovinsku korist u iznosu od 540.522,81 kunu i 1.360,00 eura. Protiv okrivljenika je sucu istrage Županijskog suda u Zagrebu predloženo određivanje istražnog zatvora. -------------------------------   NOVO 16:00 - U 16 sati u USKOK je ušla Sauchina odvjetnica Aleksandra Horvat. Na pitanje novinara kako će se braniti, Horvat je kao iz topa ispalila: - Aktivna obrana, aktivna obrana! Na ostala pitanja nije htjela odgovarati, samo je ušla u prostorije! NOVO 15:15 - Odvjetnica Tomislava Sauche, Aleksandra Horvat, rekla je za N1 da se njen klijent ne osjeća krivim, ali i da joj je kazao da nema što kriti. ------------------------------- 13:55 Tomislav Saucha uhićen je pred uredom svoje odvjetnice, javlja N1. U dogovoru s policijom Saucha se sastao s istražiteljima pred uredom svoje odvjetnice, gdje je uhićen i prevezen na Oranice. ------------------------------- 12:31 Sabor je izglasao skidanje imuniteta Tomislavu Sauchi! Od 136 nazočnih zastupnika, za skidanje imuniteta koje je ujutro predložilo Mandatno-imunitetno povjerenstvo izjasnilo se njih 135, a jedan je bio protiv. Saucha je treći zastupnik koji će automatski, čim mu se skine imunitet, biti pritvoren. Prije njega to se dogodilo Ivi Sanaderu, bivšem premijeru i šefu HDZ-a, te Branimiru Glavašu, utemeljitelju HDSSB-a. ------------------------------- 11:50 Odvjetnica Tomislava Sauche demantirala je za N1 da se Saucha nalazi u USKOKU, te je rekla kako 'nitko ne zna gdje je'. --------------------------------- 10:20 Tomislav Saucha došao je sam u USKOK gdje čeka da mu Sabor skine imunitet. U njegovoj pratnji je i odvjetnica, javlja Dnevnik.hr. --------------------------------- 10:15  Saborski zastupnik SDP-a Gordan Maras izjavio je u petak nakon skidanja imuniteta njihovom stranačkom kolegi Tomisavu Sauchi kako je riječ o "neugodnoj situaciji", kao i da je interes SDP-a da se taj slučaj što prije razjasni. "Ovo je neugodna situacija za sve, za saborske zastupnike i političke stranke. Interes SDP-a je da se što prije razjasni situacija, na tome smo inzistirali od početka u uvjeren sam da će vrlo brzo sve informacije o tome što se tu dogodilo biti podastrijete javnosti", rekao je Maras novinarima. O zahtjevima DORH-a nije želio govoriti, no dodao je kako vjeruje da će Saucha u tom postupku dokazati svoju nevinost. "Mislim da je ova situacija neugodna za sve, za javnost, politiku, ponajviše za kolegu Sauchu. Nema nikoga tko bi se dobro osjećao nakon ovakve informacije", ustvrdio je. Upitan hoće li ta situacija našetiti SDP-u Maras je rekao kako "prvo treba situaciju raščistiti". ---------------------------------- 9:45 Tomislav Saucha je nešto prije 10 sati viđen kako izlazi iz svog stana u Brezovačkoj 10 s torbom. Iako su ga pred stanom čekali brojni novinari, Saucha nije želio odgovarati na pitanja. Damjan Tadić / CROPIX   ----------------------------------- 9:35 Premijer Andrej Plenković u petak je vrlo šturo komentirao "aferu dnevnice" i zahtjev Državnog odvjetništva da se Tomislavu Sauchi, predstojniku Ureda bivšeg premijera Zorana Milanovića, a sada zastupniku SDP-a u Saboru, skine imunitet. "Prije nekoliko dana, kad sam vidio o čemu se radi, rekao sam da će oko ovog pitanja DORH imati puno posla. Očito je da ima. Budući da je proces u tijeku ne želim ga detaljnije komentirati", rekao je premijer u Saboru te poručio kako drži da je loše da se takva situacija uopće događa. "Ona je vrlo loša za vjerodostojnost onih koji su u nju umiješani", izjavio je Plenković nakon sjednice Kluba HDZ-a i partnera.   Poručio je kako nije dobro praksa, koja se mogla vidjeti zadnjih dana, kad se odgovornost za aferu "lakonski" prebacivala na neke državne službenike. "To nije u redu, ljudi rade svoj posao korektno, ovakva stvar očito ima neke druge dimenzije", poručio je Plenković dodavši kako, kad ide na službena putovanja, potpisuje putni nalog. "Jučer (u saborskoj raspravi o povjerenju ministru Pavi Barišiću) svašta smo slušali, bilo je 'plagijatori, falsifikatori', treba biti malo oprezniji", rekao je Plenković. SDP-ov Siniša Hajdaš Dončić prošlih je dana, upitan za spomenutu aferu, rekao kako je njegovo mišljenje "da se tu radi o pokušaju sitnog kriminala od nekakvog šefa računovodstva ili tajnice jer je sve to definitivno smiješno".   Premijer je kratko govorio i o tome kako će se Most, HDZ-ov partner u vlasti, postaviti kod glasovanja o povjerenju ministru Barišiću, koje su zbog navodnog plagiranja zatražili oporbeni SDP, HNS i HSU. "Sad ću imati sastanak s kolegama iz Mosta", rekao je novinarima. Upitan hoće li, ako Most bude protiv ili suzdržan, to utjecati na stabilnost Vlade, kratko je uzvratio "vidjet ćemo kako će se Most postaviti". Damjan Tadić / CROPIX   ------------------------------  8:44 Žarko Tušek se zahvalio na uravnoteženoj raspravi i ustvrdio da se radi o neugodnoj i kompleksnoj situcaiji te naveo da želi vjerovati da inkriminacije nisu istinite, no MIP nije taj koji bi se trebao iživljavati nad životima osoba kojima se ovakve stvari stavljaju na teret. Predložio je zatim zaključak da se udovoljava zahtjevu DORH-a, javlja N1. -------------------------------------- 8:38 Predsjednik MIP-a  Žarko Tušek je predložio da se skine imunitet zbog pokretanja kaznenog postupka i određivanja pritvora, da bi se DORH-u omogućilo provođenje kaznenog postupka, budući da je neovisno pravosudno tijelo.  Jedini tko je izrazio protivljenje prijedlogu DORH-a bio je Ivan Pernar, koji je najavio kako će glasati protiv prijedloga "zbog revolta". ---------------------------------------   Predsjednik saborskog Mandatno-imunitetnog povjerenstva Žarko Tušek sazvao je sjednicu Povjerenstva za petak u 8,30 na kojoj će  temeljem zahtjeva DORH-a odlučivati o skidanju imuniteta SDP-ovom zastupniku Tomislavu Sauchi  zbog spornih isplata dnevnica za putovanje u inozemstvo trojici savjetnika bivšeg premijera Zorana Milanovića. Damjan Tadić / CROPIX    Državno odvjetništvo, prenose mediji, zatražilo je za Tomislava Sauchu, šefa kabineta bivšeg premijera Zorana Milanovića, lišavanje slobode, određivanje pritvora, istražni zatvor i pokretanje kaznenog postupka.    Državna revizija u uredu bivšeg premijera Zorana Milanovića otkrila je sumnjive isplate, a prema nalazu za 2015. godinu iz ureda bivšeg premijera Milanovića trojici njegovih posebnih savjetnika - Nevenu Budaku, Siniši Petroviću i Slavku Goldsteinu isplaćeno je više od 307 tisuća kuna.    Saucha te tadašnji Milanovićevi savjetnici Neven Budak i Slavko Goldstein saslušani su u ponedjeljak u Državnom odvjetništvu nakon što se u javnosti saznalo za nalaz Državnog ureda za reviziju prema kojem su im isplaćivane sporne inozemne dnevnice.    Saucha je nakon objave nalaza revizije ustvrdio da je riječ o podmetanju te da će zatražiti grafološko vještačenje. Nakon saslušanja izjavio je  novinarima da ostaje pri izjavama koje je dao prošla dva dana, dok su Budak i Goldstein ostali pri tvrdnjama da nisu bili na tim putovanjima niti su primali novac.    Riječ je o više od 500 inozemnih dnevnica u ukupnom iznosu od oko 307 tisuća kuna. Zašto je USKOK tražio skidanje imunitetaUSKOK je od državnog odvjetništva zatražio pritvor za Tomislava Sauchu i pokretanje kaznenog postupka, jer iz rezultata izvida postoji osnovana sumnja da je počinio kaznena djela zlouporabe položaja i krivotvorenja službene ili poslovne isprave. To proizlazi iz putnih naloga ispostavljenih na imena posebnih savjetnika tadašnjeg predsjednika Vlade Zorana Milanovića, Slavka Goldsteina, Nevena Budaka i Siniše Petrovića.  Odluka je donesena na temelju nalaza i mišljenja grafološkog vještačenja dokumentacije Ureda za opće poslove hrvatskoga Sabora i Vlade, nalaza državnog ureda za reviziju za 2015., te obavjenih obavijesnih razgovora s Goldsteinom, Budakom i Petrovićem, kao i s drugim osobama. USKOK sumnja da je Saucha od studenog 2013. do siječnja 2016. kao predstojnik Ureda predsjednika Vlade bio ovlašten nalagati izdavanje i svojim potpisom odobravati putne naloge i putne račune za službena putovanja u inozemstvo, kao i odobravati sve isplate u vezi tih putovanja, u cilju pribavljanja nepripadne imovinske koristi za sebe na štetu državnog proračuna. Tajnici svog ureda, sumnja USKOK, usmeno je nalagao izradu lažnih putnih naloga za posebne savjetnike predsjednika Vlade. Potom je nalagao da se u gotovini iz proračuna isplate akontacije dnevnica, iako je znao da se radi o stvarno nepostojećim službenim putovanjima. Tako izrađene naloge je potom potpisivao te nalagao njihovu dostavu u računovostvo Ureda za opće poslove radi obračuna isplate akontacije. Sukladno njegovim uputama izrađeni su nalozi za službena putovanja u inozemstvo. Nakon što su ovlašteni službenici Ureda za opće poslove, uvjereni da se radi o vjerodostojnim putnim nalozima, obračunali naloge te na teret sredstava državnog proračuna isplatili gotovinu u visini traženih akontacija Saucha je novac zadržavao za sebe, te je potpisom putnih računa potvrđivao da su službena putovanja doista izvršena, iako je znao da to nije odgovaralo istini. Sauchu se tereti da je na ovakav način sebi pribavio imovinsku korist u iznosu od 540.522 kune i 1360 eura. Tokom istrage ispitat će se veći broj svjedoka, posebni savjetnici, kao i osobe koje su u to vrijeme bili zaposlenici Ureda predsjednika Vlade i Ureda za opće poslove. Zbog toga što ih Saucha osobno poznaje postaji bojazan da bi mogao, koristeći autoritet kao bivši predstojnik Ureda, utjecati na svjedoke, pa zbog toga postoje razlozi za njegovim uhićenjem, za određivanjem pritvora, istražnog zatvora. Piše: Goran Penić