Foto: Index NAKON tjedan dana boravka u SAD-u sinoć su u Zagreb sletjeli međunarodni prvaci u informatici, učenici XV. gimnazije u Zagrebu, popularnog MIOC-a. Već danas, ove su prave informatičke zvijezde stigle u školu, gdje smo ih posjetili i porazgovarali sa svakim od njih kako bi čuli dojmove.  U Zagreb su došli s fantastičnim rezultatima koje su postigli na međunarodnom informatičkom natjecanju učenika srednjih škola, koje je održano u gradu Nashua, u New Hampshireu 28. svibnja.  Juniorski i seniorski tim XV. gimnazije osvojili su 1. mjesto, dok je Intermediate tim osvojio 2. mjesto, a kao nagradu za svoj uspjeh dobili su 10 računala HP Chromebook, te je škola dobila Kindle e-book reader.  Riječ je o najboljem uspjehu učenika MIOC-a još od 2006. godine. Tada su na ovom natjecanju ACSL All star finale, koje okuplja najbolje učenike iz cijelog svijeta posljednji put postigli ovako sjajne rezultate.  Ove godine na natjecanju je sudjelovalo preko 200 srednjih škola iz SAD-a, Kanade, Europe, Afrike i Azije. U samom finalu snage su odmjerili učenici iz Hrvatske, SAD-a, Kanade, Rumunjske, Slovenije, Južne Koreje i Egipta.   Oduševio ih posjet Bostonu, Harvardu i MIT-u  U pratnji 15-ero učenika MIOC-a bili su i profesori informatike iz njihove škole, Renata Gjurić i Nikola Dmitrović.  U razgovoru za Index profesori i učenici rekli su nam da su tijekom boravka u SAD-u imali poprilično ispunjen program. Posjetili su Harvard u pratnji Joška Silobrčića, na MIT-u su bili gosti kod slavnog profesora Marina Soljačića te posjetili Bostonsku podružnicu tvrtke Repsly.  Neki od učenika već su prijašnjih godina sudjelovali na ovom natjecanju koje se svake godine održava u drugom gradu SAD-a, no ove su godine posebno oduševljeni. Ne samo radi izvanrednih rezultata, koje inače učenici ove gimnazije postižu i na drugim natjecanjima, već ih se posebno dojmio sam posjet Bostonu te jednim od najpoznatijih fakulteta na svijetu - MIT-u i Harvardu.  No, iza ovakvih izvanrednih rezultata stoji i višegodišnji trud, kako samih učenika tako i njihovih profesora koji su se za ovo i sva ostala natjecanja u informatici pripremali s njima od početka školske godine.  Profesor Dmitrović kazao je kako jednom tjedno imaju pripreme po najmanje dva sata s tim da su sedam subota u školi imali simulirana natjecanja kako bi se dobro pripremili za pravo natjecanje.  Što se financiranja putovanja tiče, kaže kako su sredstva prikupljali putem donacija koje su im davale i brojne informatičke tvrtke koje u mladim nadama vide budućnost i smatraju kako je investiranje u mlade genijalce itekako važno.  "Naš rad u MIOC-u okosnica je kurikularne reforme"  "Što se tiče troškova viza, hrane, ulaznica, to su financirali roditelji sami. Nekad je MZOS imao fonda za natjecanja, no sad više ovisimo o donacijama, a dio od Ministarstva još čekamo. Rekli su nam da bi trebali isplatiti svoj dio uskoro", rekao je za Index profesor Dmitrović.  Budući da upravo njihova škola bilježi vrhunske međunarodne rezultate u raznim natjecanjima, kako u informatici, matematici tako i ostalim predmetima, pitali smo ga kako komentira cjelovitu kurikularnu reformu.  "Ja je apsolutno podržavam i treba je što prije provesti. Uostalom ono što mi radimo i kako radimo u našoj školi je okosnica reforme, jer su naše ideje uvrštene, a da je takav način rada dobar dokazuju i naši rezultati", kazao je profesor Dmitrović.  Profesorica Renata Gjurić je pak u razgovoru za Index kazala kako MIOC na ovom natjecanju u SAD-u sudjeluje još od 1995. godine, kad ih je kaže, pozvao jedan profesor informatike u SAD-u, koji je porijeklom Hrvat.  Najbolji rezultati od 2006. godine  "No ovogodišnji rezultati su stvarno izvanredni, tako dobre nismo imali još od 2006. godine. Natjecali smo se s tri tima, a u svakom je bilo po pet naših učenika, juniorski, seniorski i intermediate tim, no bilo nam je izuzetno teško postići da seniori budu prvi jer je to natjecanje jako teško. Isto tako jako teške zadatke imalo je i intermediate tim. U svakom slučaju jako smo sretni", kazala je ona.  Učenici MIOC-a koji su postigli ovakve fenomenalne rezultate također su oduševljeni, kako postignutim rezultatima, tako i boravkom u SAD-u. Iako su neki od njih već bili na ovom natjecanju u SAD-u prijašnjih godina, ove ih je posebno oduševio Boston te posjet sveučilištima Harvard i MIT, a mnogi si upravo priželjkuju nastavak školovanja na MIT-u.  Kako god bilo, želimo mladim genijalcima da nastave nizati fantastične uspjehe jer upravo su oni jedna od rijetkih svijetlih točki koje Hrvatska ima. Ovo je 15 informatičkih genija, od kojih je samo jedna djevojka.  1. ADRIAN BEKER, učenik 3. razreda. Treću godinu sudjeluje na ovom natjecanju.   2. ROBERT BENIĆ, učenik 3. razreda, također 3. godinu na ovom natjecanju.   3. PAULA VIDAS, jedina učenica koja je sudjelovala na natjecanju, pohađa 2. razred. Nedavno je osvojila broncu na natjecanju iz biologije i kemije u Koreji.   4. LEONARD INKRET, učenik 2. razreda, na državnom natjecanju u informatici bio je treći. Ovo mu je najveći uspjeh dosad.   5. VEDRAN KURDIJA, učenik 3. razreda, ovo mu je drugi put da sudjeluje na ovom natjecanju u SAD-u.   6. FABIJAN BOŠNJAK, učenik 1. razreda, prvi puta je sudjelovao na međunarodnom natjecanju.   7. PATRIK ĐURĐEVIĆ, učenik 1. razreda, želja mu je studirati na MIT-u.   8. LOVRO KALINOVČIĆ, učenik 1. razreda, želja mu je jednog dana zaposliti se u Google-u gdje radi njegov brat.   9. GABRIJEL JAMBROŠIĆ, učenik 2. razreda, očekivao je dobre rezultate, ali je ipak ostao iznenađen osvojenim prvim mjestom.   10. DOMINIK FISTRIĆ, učenik 1. razreda, oduševljen osvojenim prvim mjestom u juniorskom timu.   11. IVAN STJEPANOVIĆ, učenik 2. razreda, niže vrhunske rezultate. Ove godine osvojio 2. mjesto, a lani je na istom natjecanju u SAD-u bio prvi. Želi studirati na MIT-u.   12. PETAR NIZIĆ NIKOLAC, učenik 2. razreda, osvojio drugo mjesto, a lani na istom natjecanju je bio u timu koji je osvojio 1. mjesto. Ove godine je natjecanje, kaže bilo znatno teže.  13. LEON STAREŠINIĆ, maturant, planira studirati na PMF-u. Osim prvog mjesta na ovom natjecanju, na Olimpijadi iz matematike osvojio je srebro.   14. DOMAGOJ BRADAČ, maturant, također planira upisati PMF, a ovo mu je bilo 4. međunarodno natjecanje u SAD-u na kojem je sudjelovao i ostvario vrhunske rezultate.   15. NIKOLA PINTARIĆ, maturant, osvojio prvo mjesto na natjecanju 200 srednjih škola u SAD-u.