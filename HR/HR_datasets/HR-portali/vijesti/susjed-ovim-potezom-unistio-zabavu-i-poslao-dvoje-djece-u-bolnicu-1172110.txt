Proslava dječjeg rođendana pretvorila se u noćnu moru zbog susjeda iz pakla kojemu je dječje veselje toliko smetalo da je njih dvoje na kraju poslao u bolnicu. Susjed je, naime, iščupao iz struje kabel za dvorac na napuhavanje po kojemu su djeca skakala, a koji se zbog nestanka struje počeo urušavati dok su djeca još bila u njemu. Nadzorne kamere kuće snimile su muškarca kako prilazi utičnici i povlači kabel nakon čega se udaljio prema vlastitoj kući. Dvoje djece je završilo u bolnici, a policija istražuje susjeda. Majka djevojčice koja je slavila rođendan Deborah Romero ispričala je kako su djeca veselo skakala u dvorcu kad je on iznenada počeo 'tonuti'. – Bili smo potreseni jer je bilo užasno vruće, a djeca su bila zarobljena u dvorcu. Jedva smo došli do djece, a na kraju smo ih morali izvući povlačenjem za noge – rekla je majka. Radilo se o djeci u dobi od dvije do tri godine, a njih dvoje je završilo u bolnici, jedno zbog pretrpljenog stresa, a drugo zbog mogućih ozljeda. Deborah Romero ispričala je kako to nije prvi put da su imali ovakav incident. Tijekom božićnih blagdana netko im je presjekao kabel od lampica koje su postavili na kuću pa su nakon toga postavili nadzorne kamere koje su ovoga puta uhvatile zločestog susjeda.