Hrvatski sabor većinom glasova (81 za, 27 protiv i 2 suzdržana) donio je rebalans proračuna za 2016. godinu, s tim da nije prihvaćen ni jedan oporbeni amandman. Prije toga dnevni red je nadopunjen točkama koje se tiču porezne reforme, a koje su u Sabor brzo poslane u drugo čitanje kako bi većina izmjena mogla stupiti na snagu od Nove godine. Jutro je tradicionalno počelo zahtjevima za stanke. Reformist i gradonačelnik Petrinje Darinko Dumbović osvrnuo se na područja od posebne državne skrbi, odnosno, kako je rekao, govorio je o zakonu koji nije primjeren prije svega za sve one ljude koji nemaju siguran dom za budućnost svoje obitelji. – Nemati sigurnu budućnost u svojoj kući znači da smo kao država promašili ono što smo obećali mnogima koji se nalaze u tim kućama, a neki se ondje nalaze i 10 i 20 godina. Hrvati iz Kosova imaju neizvjesnu budućnost jer su desetke godina u prognaničkom naselju Mala Gorica. Sada bi se trebali preseliti u novo prognaničko naselje Dumače. Agencija za stambeno zbrinjavanje koja vodi brigu o svim onim područjima od posebne državne skrbi želi na neki način prebaciti lopticu i sve navike koje su stvorene u prognaničkim naseljima, taj dio financijskog tereta prebaciti na lokalnu samoupravu. Prognaničko naselje u Maloj Gorici stajalo je 23.000 eura Hrvatsku mjesec dana. Godišnje je to dva milijuna. Ti ljudi stekli su navike da ne plaćaju struju, vodu, hranu i sve ostalo. Međutim, kad uđu u to novo prognaničko naselje Dumače, doći će na teret upravo lokalnoj samoupravi – upozorio je Dumbović te dodao kako će njegova lokalna jedinica gubiti najmanje 10 milijuna kuna godišnje zbog toga. HDZ-ova Irena Petrijevčanin-Vuksanović progovorila je o nasilju nad djecom, odnosno seksualnom zlostavljanju djece, na što ju je potaknuo posljednji slučaj uhićenog pedofila koji je zlostavljao djevojčice od osam i devet godina.   – Svjedočimo da se opetovano događaju slučajevi da osobe koje rade s djecom ili su već evidentirane za spolno zlostavljanje ne bivaju kažnjene na adekvatan način, odnosno preventivno djelovanje nije u skladu s onim kako bi trebalo biti, ono je nedostatno. Treba mijenjati Kazneni zakon, kao i još neke druge koji se tiču prevencije i kažnjavanja spolnog zlostavljanja djece. Zato je potrebno reći da će klub HDZ-a u dogledno vrijeme potaknuti proceduru za izmjenu tih zakona, a napose Kaznenog zakona za kaznena djela spolnog zlostavljanja i iskorištavanja djeteta. Naravno, bit će uključena sva relevantna tijela i svi ostali u skladu s procedurom – kazala je Petrijevčanin-Vuksanović te dodala kako počinjenje zlodjela spolnog zlostavljanja djeteta ne može podlijegati kategoriji zastare ili, ako podliježe kategoriji zastare, onda tu kategoriju treba znatno revidirati. Zakonski minimum za spolna zlostavljanja djeteta je prenizak. – Prošli put mi se javila gospođa majka čija kći je žrtva spolnog zlostavljanja, a suđenje traje više od pet godina. Ta je djevojčica izložena cijelo to vrijeme torturi i traumi i mislim da je svaki daljnji komentar suvišan – zaključila je Petrijevčanin-Vuksanović kritizirajući time i rad sudova. Mostov Marko Sladoljev osvrnuo se na prosvjed građana zagrebačkog naselja Središće. – Na istočnoj strani Muzeja za suvremenu umjetnost planira se izgraditi zgrada s devet katova, stanovnici su nam rekli da nemaju problem sa zgradom nego s njenom visinom, bit će viša od muzeja. Već sada imaju problema s prometom u toj ulici, tamo je mnogo mladih obitelji s malom djecom koje strahuju za njihovu sigurnost, a već sada nema dovoljno škola i vrtića – objasnio je Sladoljev te dodao kako bi ta nova zgrada narušila vizuru tog naselja. – Nije problem samo tamo nego u netransparentnosti izgradnje u drugim dijelovima Zagreba, kao recimo na Britanskom ili Cvjetnom trgu. Tu treba slušati struku, arhitekti su zabrinuti. Most nije protiv gradnje i investicija, ali je za to da se sluša struka i građani – naglasio je Sladoljev. Primijetio je i da je jučer u Zagrebu vidio kako su pojedini trgovački lanci svojim ukrasima počeli obljepljivati ploče grada, pa ih kritizira jer su im marketinški interesi iznad svega. >> Sabor ratificirao pristup Crne Gore u NATO savez 