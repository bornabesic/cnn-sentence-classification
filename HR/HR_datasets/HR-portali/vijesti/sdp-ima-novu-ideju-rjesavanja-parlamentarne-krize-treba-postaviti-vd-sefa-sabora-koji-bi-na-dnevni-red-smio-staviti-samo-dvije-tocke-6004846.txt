Saborski zastupnik iz redova SDP-a Franko Vidović rekao je za HRT da njegova stranka u petak planira predložiti da šest sadašnjih potpredsjednika Hrvatskog sabora između sebe dogovorom izabere v. d. predsjednika Sabora koji bi imao samo tehničke ovlasti. Vidović smatra da je glavni akter ovog političkog 'cirkusa' premijer Andrej Plenković 'u koprodukciji s Mostom' te napominje da saborski Poslovnik ne određuje što se treba napraviti kad predsjednik Hrvatskog sabora odstupi. Kad bi se prihvatio prijedlog SDP-a, tehnički predsjednik Hrvatskog sabora mogao bi na dnevni red staviti samo dvije točke - izglasavanje predsjednika Sabora ili raspuštanje Sabora, a ne i izglasavanje povjerenja novim ministrima u Vladi, piše HRT. ‘HDZ je stava da je članak 34. Poslovnika jasan, da u slučaju ostavke predsjednika Sabora sjednicama predsjeda jedan od izabranih potpredsjednika. Sutra nakon sastanka Odbora za Ustav, Poslovnik i politički sustav nastavit ćemo sjednicu Sabora’, rekao je Milijan Brkić ranije novinarima u Saboru.