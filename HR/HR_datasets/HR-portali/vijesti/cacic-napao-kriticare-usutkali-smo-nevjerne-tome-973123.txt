Foto: Guliver Image/Getty Images GOLOVIMA Duje Čopa i Frana Tudora oslabljena hrvatska reprezentacije pobijedila je Meksiko s 2:1 pred više od 60 tisuća gledatelja na LA Memorial Coliseumu. "Čestitam našim igračima koji su ostavili srce na terenu i to im se vratilo na najbolji mogući način. Ovo je značajna pobjeda koja će svima ostati u lijepom sjećanju. Pokazali smo da i u ovakvoj selekciji imamo talentirane igrače s puno potencijala. Čestitke i Meksiku koji je pokazao da je jako dobra ekipa. Odigrali smo jako dobro prvo poluvrijeme, uvjerili smo igrače da imaju što pokazati u ovako prekrasnom ambijentu", rekao je Čačić nakon utakmice. Osvrnuo se i na one koji su kritizirali njegov popis. "Neizmjerno sam sretan upravo zbog ovih igrača koji su pokazali da su s pravom došli ovdje. Ušutkali smo nevjerne Tome koji su nas ispratili iz Hrvatske sa skepsom. Priliku su dobili igrači iz klubova koji rijetko imaju takvu čast obući hrvatski dres, i pokazali su s kakvom strašću nose taj dres. Za to su nagrađeni lijepom pobjedom koja će ostati upisana u povijest jer se radi o prvom gostovanju Hrvatske u Sjevernoj Americi.." Za kraj, zahvalio se navijačima na podršci. "Sve čestitke i ljudima koji su nas došli gledati iz svih krajeva SAD-a. Vidjeli ste s koliko entuzijazma su došli iako su znali da nismo u najjačem sastavu, to ih nije sputalo da nam budu 12. igrač. Sretan sam što smo im podarili ovakvu pobjedu, hvala im jer su nam bili od velike pomoći."