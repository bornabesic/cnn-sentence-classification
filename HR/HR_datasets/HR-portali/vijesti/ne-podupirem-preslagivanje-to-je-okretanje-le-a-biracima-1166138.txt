Nezavisna zastupnica u Klubu HDZ-a Bruna Esih poručila je da ne podupire najavljeno preslagivanje parlamentarne većine jer bi to značilo okretanje leđa svojim biračima. Budite sigurni da ni sama ne bih pristala biti na listi HDZ-a da sam mogla znati da ikada u obzir može doći postizborna koalicija s HNS-om, SDSS-om i sličnima kao strateškim partnerima, niti bi takav HDZ, uvjerena sam, svojim glasovima poduprli birači, izjavila je Esih Hini. Ignoriranje volje birača Po njezinoj ocjeni, preslagivanje nove većine značilo bi potpuno ignoriranje volje birača, ne samo Mosta, nego i HDZ-a. - To je meni, kao još uvijek članici Kluba zastupnika HDZ-a, izuzetno važno. Prvenstveno se smatram predstavnicom birača koji od svojeg izabranog predstavnika očekuju dosljednost - poručuje Esih.  Moji birači svakako nisu glasali kako za mene, tako i za HDZ, da bi se ignorirala njihova biračka volja.  A ona zasigurno nije bila poduprijeti stranku koja bi ulazila u suradnju sa strankama i pojedincima potpuno drukčijeg svjetonazora. Osim što se ponašaju kao trgovačka društva, te su se stranke do sada više puta dokazale u otvorenoj netrpeljivosti upravo prema HDZ-u i njegovu izvornom vrijednosnom sustavu - kaže Esih. 