Ne samo članovi vrha HDZ-a, nego i HDZ-ovi ministri u Vladi sve više daju do znanja da je premijerova odluka o kupnji Ine bila ishitrena, pa čak i pogrešna. Većina sugovornika iz vrha HDZ-a tu odluku drži strateško-komunikacijskom pogreškom, a posebno se čude što je premijer tako naglo na Badnjak istrčao s idejom vraćanja Ine u državno vlasništvo. Ne samo što se pojedini ljudi u HDZ-u protive prodaji četvrtine HEP-a da bi se kupila Ina, nego je, kako vrijeme prolazi, većina sugovornika u HDZ-u sve više skeptična prema ideji da se Ina uopće otkupljuje. Dio sugovornika smatra da je premijeru vjetar u leđa u operaciji Ina dala potpredsjednica Vlade Martina Dalić te primjećuju da su od tog projekta bili odvojeni ostali ministri. No činjenica da M. Dalić nije članica Vladina savjeta za pregovore s MOL-om o mogućem otkupu Ine razotkrila je da dio HDZ-ovih ministara koji su članovi tog tijela uopće nisu skloni toj ideji. Zanimljivo je i da je preksinoć u Otvorenom HTV-a priču o Ini, uime savjeta, zastupao ministar rada Tomislav Ćorić, a ne, recimo, ministar financija Zdravko Marić koji bi kao financijaš imao što za reći o toj operaciji. Štoviše, pojedini HDZ-ovi ministri u neformalnim razgovorima rekli su nam da ne vjeruju da će se ići u IPO HEP-a, što je model M. Dalić, a iz svega što kažu jasno je da smatraju da je priča o otkupu Ine prenagljena. Oni koji u Vladi brane ideju o renacionalizaciji Ine potvrđuju da je Vlada neformalno kontaktirala s MOL-om i kako u tu poslovnu akciju ne bi išla da nije uspostavila kontakt s mađarskim MOL-om. Iako se kao cijena Ininih dionica spominje 10 milijardi kuna, izvori iz Vlade kažu kako smatraju da bi ona trebala biti šest do sedam milijardi kuna. HDZ-ovi ministri drže da Mostov model otkupa Ine stvaranjem društva posebne namjene neće proći jer bi povećao javni dug. Klub zastupnika SDP-a u saborsku je proceduru uputio interpelaciju o radu Vlade oko renacionalizacije Ine i privatizaciju HEP-a, a šef SDP-a Davor Bernardić zatražio je da se i oporba uključi u pregovore s MOL-om. Bernardić tvrdi da se Ina ne može otkupiti novcem od prodaje HEP-a jer to neće biti dovoljno. – Vlada je autistična jer imaju Savjet u koji ne žele uključiti ni stručnu javnost ni opoziciju. Pregovarački proces mora biti transparentan – rekao je Bernardić.      >> Zbog dugova države i cestara Marić traži 43 milijarde kuna Na odluku propale arbitraže protiv MOL-a Vlada je najavila žalbu pred Saveznim sudom Švicarske. Pozivaju se na konvenciju po kojoj bi se odluka mogla poništiti ako se dokaže da je suprotna javnom poretku Švicarske. Stručnjaci upozoravaju da je vrlo visoka vjerojatnost da će ta akcija ostati bez uspjeha. – Krivnja za ishod arbitraže na hrvatskom je pravosuđu, a odluka o žalbi više je politički alibi za propalu arbitražu, s vrlo malim izgledima za uspjeh – upozorava profesor Dominik Vuletić sa zagrebačkog Ekonomskog fakulteta. Izgubljena arbitraža Hrvatsku je koštala više od 30 milijuna dolara, a visoki troškovi neizbježni su i u žalbenom postupku.      