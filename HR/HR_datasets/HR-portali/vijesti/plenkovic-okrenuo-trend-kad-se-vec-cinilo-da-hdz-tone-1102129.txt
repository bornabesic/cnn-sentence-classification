Prije samo 11 dana u Zaboku potpisano je osnivanje Narodne koalicije. Premda je taj događaj vrlo brzo s naslovnica potisnuo državni udar u Turskoj, svi koji su svjedočili i službenom stvaranju koalicije okupljene oko SDP-a Zorana Milanovića zaključili su da je stvorena dobitnička koalicija. Koja samo mora malo pričekati i onda na prijevremenim parlamentarnim izborima u rujnu ove godine – pokupiti većinu glasačkih listića i formirati novu vladu. Milanovićeva logika formiranja ovakve široke i narodne koalicije bila je jasna. HDZ je mjesec dana prije potpisivanja koalicije u Zaboku počinio fatalnu grešku i srušio vlastitu koalicijsku Vladu s Mostom i premijerom Tihomirom Oreškovićem. Plaćena loša kalkulacija Druga fatalna greška zbila se koji dan nakon, kad je propalo “preslagivanje” u Saboru. Taj promašaj i krivu kalkulaciju gubitkom pozicije šefa HDZ-a platio je Tomislav Karamarko. Kako su svi stekli dojam da je HDZ razbijena vojska, kao, što se poslije pokazalo točnim, i njegova Domoljubna koalicija, Milanović je, činilo se dobro iskalkulirao i krenuo zabiti “kolac” HDZ-u. Odlučio se za politički provokativan potez i formiranje “narodne” koalicije. Brzo je i učinkovito obavio političku trgovinu s HSS-om Kreše Beljaka i tako izbio HDZ-u dotadašnjeg strateškog partnera. Brzo je Milanović smirio i pokušaj pobune u povrijeđenom HNS-u Ivana Vrdoljaka te zadovoljio apetite i HSS-u i HNS-u. HDZ se tada još koprcao u zapetljanim odnosima u vrhu koji su nastupili kad se Karamarko u punoj brzini zaletio u zid političke realnosti. Da je HDZ potopljen, pokazala je i ekskluzivna anketa krajem lipnja na Novoj TV, kada je objavljeno da je HDZ, u samo mjesec dana, izgubio trećinu potpore birača. Nova TV tada objavljuje u središnjem dnevniku: “HDZ je kod birača kažnjen i sada uživa potporu 21,5 posto birača. Tako loš rezultat stranka nije imala primjerice kada je 2011. otišla u oporbu.” Premda su rezultati te “radikalne” ankete bili zbunjujući, svi su je uzeli kao relevantnu. Tek kada je jučer Nova TV objavila novo istraživanje za srpanj, pa ga usporedila s onim u svibnju, a ne lipnju, otkrivena je “zabuna”. Anketu nije radio partner Nove TV Ipsos, nego drugi anketar. Kako je Nova TV u dnevniku bila zaključila da se nije dogodila nikakva jača promjena, a svi su bili zapamtili onaj “potop HDZ-a” iz lipnja, morali su objasniti kako su, zbog razlike u metodologiji mogli mjeriti ono usporedivo, dakle anketu iz svibnja i srpnja. Iako nemamo “znanstvenu” potvrdu je li u lipnju HDZ uistinu toliko potonuo, što bi značilo da se sada isto toliko brzo i uzdigao, jasno je da je trend pada HDZ-a zaustavljen. Na to je utjecalo nekoliko faktora. Sama pojava novog, svježeg lidera – Andreja Plenkovića, potom početak procesa “dekaramarkizacije”, potpuna promjena retorike te promjena glavnog i političkog tajnika stranke. Unutar HDZ-a, kažu insajderi, odmah se promijenila i atmosfera jer pozdravljaju što je upravljanje stranke premješteno iz Sheratona opet u središnjicu stranke. Nadalje, HDZ je “u pokretu” potpuno izmijenio i model nastupa na izborima. Domoljubna koalicija je mrtva, objavili su i odlučili na izbore krenuti samostalno, bez nacionalne koalicije. Time je pokopan i koncept Domoljubne koalicije, koja je živjela manje od dvije godine, a činilo se dobitnom kombinacijom kada je potpisana u Vukovaru u rujnu 2015. Tada je Karamarko zaokružio stranački pakt kojim je bio uvjeren dobiti apsolutnu većinu. Pokazalo se da je sinergija između 7 stranaka izostala. HDZ je ostvario tek Pirovu pobjedu, koja ga je stajala 10 “darovanih” mandata (HSP AS 3 mandata, a HSLS i HSS po 2 te Hrast, HDS i BUZ po jedan). Problemi zbog afera Gotovo istodobno kada je Milanović krenuo u koaliranje po “Karamarkovoj” metodi, HDZ je odustao od tog koncepta. Sada se već vidi, ako je točna ta izjednačenost u anketama između SDP-a i HDZ-a, da u toj Milanovićevoj logici s nacionalnom koalicijom ima i pukotina. Čini se da još izostaje sinergija koalicije koju čine SDP, HNS, HSS i HSU. A Milanović je tu koaliciju “platio” unaprijed s čak – 14 mandata. HNS je dobio 7, novi ljubimac HSS 5, a HSU dva mandata. Bude li rezultat mršav, Milanović si je priskrbio potencijalni problem, jer će esdepeovci imati premalo “svojih” mandata. HDZ se, pak, sada ponaša kao kanader kad baci vodenu bombu i olakša 5 tona. Riješio se i vrlo neugodna partnera, HSP-a AS, pri čemu ne treba zaključiti da se time HDZ “pomaknuo” previše u centar. Nije se rješavanjem Čorićeva HSP-a “riješio” i glasova s desnice. Tu je u kombinaciji opet i Ruža Tomašić, a i Zlatko Hasanbegović je već dobio status “jokera”. Do izbora je još dovoljno vremena, no u HDZ-u računaju da će rasti, kao što očekuju da će SDP imati problema i zbog afera. Da Milanović ima još jedan problem, vidi se iz izjave da dolazi u obzir predizborno sučeljavanje samo s Plenkovićem, no neće i sučeljavanje s Božom Petrovom? Ili misli da mu Petrov nije “razina” ili ga izbjegava. Zašto, otkrit ćemo brzo, kampanja počinje za 20-ak dana. >>Tko je popularniji: Zoran Milanović ili Andrej Plenković? >>Evo kako stoje rejtinzi SDP-a, HDZ-a i Mosta! 1. Tuđman “koalirao” 1991. – Franjo Tuđman Vladu demokratskog jedinstva, privremenu koaliciju s 8 stranaka, stvorio je 1991. zbog rata 2. Sanader izigrao Milanovića - Sanaderov HDZ 2007. ide sam na izbore, no poslije izbora “otima” HSS i HSLS Milanoviću ispred nosa  3. I Kosor “točkasto” koalirala - Na izborima 2011. HDZ ide sam, no koalira s “bracom i sekom” Kerum i V. Š. Ožbolt u po jednoj izbornoj jedinici 