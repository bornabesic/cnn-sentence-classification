Za Agrokor su sada ključna dva događaja, kazala je potpredsjednica Vlade i ministrica gospodarstva Martina Dalić gostujući u subotu ujutro u Intervjuu tjedna Hrvatskoga radija: 10. lipnja istječe rok za podnošenje tražbina dobavljača, a očekuje se i izvješće međunarodnog revizora koji radi na Agrokorovoj bilanci za prošlu godinu. Objasnila je zašto je Vlada odobrila DORH-u 5 milijuna kuna za istrage u Agrokoru. - Točno je da se radi o velikim brojevima. U ovako kratkom vremenu nakon što je imenovana izvanredna uprava, međutim, ne možemo imati konačne rezultate. Očekujem da će konačno i realno stanje situacije u cijeloj grupaciji Agrokor biti poznato nakon dva događaja. Jedan je rok za podnošenje prijava o tražbinama, što je 10. lipnja, i onda će izvanredna uprava imati mjesec dana da stanje tražbina predoči sudu. Drugi je događaj rezultat rada revizora, koji počinje svoj rad, kojega Nadzorni odbor imenuje i koji ima zadatak izraditi bilancu društva za 2016. godinu. To će biti dvije čvrste točke na kojima ćemo moći graditi realnu sliku o stvarnom stanju u društvu Agrokor, rekla je. Ocijenila je kako bi, "da su sve Agrokorove kompanije odjednom i naglo otišle u stečaj, kao što je prijetilo, da je Vlada ostala pasivna i da nije stvorila mehanizme i instrumente upravljanja ovim rizicima, bile ugrožene ne samo sadašnje mirovine, bile bi ugrožene i buduće mirovine. Bila bi ugrožena i sama opstojnost hrvatskog gospodarstva s obzirom na veliku rasprostranjenost sustava na cijelom teritoriju države, istaknula je ministrica. - Ova je Vlada zustavila gospodina Todorića u načinu poslovanja koji je doveo Agrokor pred stečaj. Zaustavili smo ga u zakonitom postupku koji je omogućio da se poslovanje nastavi za vrijeme dok se provodi restrukturiranj, dodala je Dalić. - U sudskome registru vlasništvo Agrokora ostalo je nepromijenjeno zbog toga što vlasništvo nije moguće oduzeti, ali ga je moguće ograničiti. Sama promjena formalnopravnih podataka dogodit će se kada se namire vjerovnici. Ono što je danas sasvim jasno je da će u nagodbi doći do zamjene dugova za vlasništvo. Ako bi se na kraju procesa i u kojem minimalnom iznosu Todorić pojavio kao vlasnik to bi značilo da je zadnja lipa ovog duga u potpunosti naplaćena. Međutim, ono što stanje pokazuje jest da ekonomsko vlasništvo gospodina Todorića ne postoji, navela je još Martina Dalić.