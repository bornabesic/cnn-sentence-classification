“Rat u Siriji je gotov, Assad je pobijedio”, ustvrdio je Peter Galbraith, prvi američki veleposlanik u Hrvatskoj, u kolumni za New York Times. Sasvim je sigurno kako osvajanje Alepa, od strane vladinih snaga i saveznika, nije samo pobjeda sirijskog predsjednika Bashara Al-Assada već i Rusije i Irana. S druge strane, kako moralni tako i politički, osim SAD-a, gubitnici su Saudijska Arabija, Katar i Jordan te ostale zemlje Arapskog zaljeva koje su potrošile na desetke milijardi dolara za naoružanje i financiranje sirijske oporbe i džihadista s jednim ciljem, rušenje sirijskog predsjednika Bashara Al-Assada. Najveći dobitnik-Moskva Poznato je da je do početka 2013. sirijski predsjednik Bashar Al-Assad bio pred kapitulacijom i porazom te pristao na sva politička rješenja, čak je u jednom trenutku bio spreman i otići s vlasti, dok se u borbu nisu uključili pripadnici libanonskog Hezbollaha, iranske Revolucionarne garde i naposljetku Rusije, koji su potpuno okrenuli vojnu ravnotežu u korist Bashara Al-Assada. Svakako, najveći je dobitnik u sirijskom ratu ruski predsjednik Vladimir Putin, koji je čak dobio nadimak Abu Ali Putin (u arapskom žargonu Frajer Putin), a Assadove pristaše smatraju ga najvećim junakom. Naime, ruska nadmoć u Alepu i pobjeda Donalda Trumpa u SAD-u otvaraju Putinu vrata regije i vraćaju Moskvu u centar međunarodnih događaja. Analitičari vjeruju kako će dolazak Trumpa za predsjednika SAD-a biti novi početak razdoblja u kojem će Rusija dostići snagu i moć nekadašnjeg SSSR-a koji je već polako na vidiku, dok Amerika ne namjerava ništa učiniti da to spriječi. Naprotiv, Trump se od samog početka zalaže za što bolje odnose s Rusijom te je kazao kako je ludost istovremeno napasti i džihadiste i sirijsku vojsku jer bi to moglo dovesti do rata s Rusijom, čemu se on oštro protivi. Putinu u prilog ide i najava sirijskog predsjednika Assada da je spreman na suradnju s Trumpom. Putin je, kao pravi obavještajac, znao iskoristiti trenutak slabosti SAD-a, koji je nastao neizvjesnom izbornom kampanjom, i naposljetku pobjedom Donalda Trumpa, koji nije zainteresiran za vojnu intervenciju u Siriji kao što je to bila Hillary Clinton, koja je u svojoj kampanji najavila ograničene vojne operacije protiv Assadova režima, zbog čega je dobila potporu iz Saudijske Arabije i Katara. Putin je, unatoč kritikama međunarodne zajednice, koristio svu raspoloživu vojnu moć, od krstarećih raketa do avijacije, kako bi osvojio grad Alep, koji će biti presudan u ishodu sirijskog rata. Iskoristili američku slabost Bivši američki veleposlanik u Hrvatskoj Peter Galbraith kazao je kako je rat u Siriji pred završetkom jer će sirijska vojska uskoro uspostaviti kontrolu nad Alepom, a nakon toga i svim preostalim uporištima pobunjenika. Isto tako, Galbraith smatra kako će SAD i Europa nužno morati surađivati s Rusijom s obzirom na to da dijele mnoge od istih ciljeva s Washingtonom, a to je što skoriji završetak rata u Siriji i uništenje Islamske države. – Europske države imaju velik interes u stvaranju uvjeta koji bi ohrabrili izbjeglice u Jordanu, Libanonu i Turskoj da se vrate u Siriju umjesto da odu na Zapad – ističe Galbraith. >> Pad Mosula i Alepa ne znači i kraj ratova 