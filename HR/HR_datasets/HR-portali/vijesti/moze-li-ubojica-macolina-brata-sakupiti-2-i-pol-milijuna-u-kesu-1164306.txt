Samo dan prije no što je optužno vijeće zagrebačkog Županijskog suda potvrdilo optužnicu protiv Dušana Denija Vrhovca (30), optuženog da je lani u ožujku ubio Franju Oreškovića (53), Ustavni mu je sud odbio tužbu vezano za zamjenu jamčevine. Naime, Vrhovcu koji je u istražnom zatvoru od uhićenja u travnju lani, u studenom lani produljen je istražni zatvor, no navedeno je i da se može braniti sa slobode ako uplati jamčevinu od 2,5 milijuna kuna. Predložio zamjenu Tada je određeno i da se jamčevina položi u gotovom novcu, no do siječnja ove godine Vrhovac traženi novac nije uspio skupiti. Stoga je predložio da se jamstvo u novcu zamijeni jamčevinom u nekretninama, a kao nekretnine na koje bi sud upisao hipoteke, ponudio je tri nekretnine u vlasništvu bake njegove supruge i jedne obiteljske prijateljice. Zahtjev za promjenom jamstva Vrhovac je pojasnio kazavši da njegova rodbina i prijatelji ne mogu prikupiti traženi iznos jamstva zbog svojih materijalnih prilika, a naveo je i da ne mogu dobiti kredit u banci u visini traženog jamstva. Prijedlog da se gotovinsko jamstvo zamijeni jamstvom u nekretninama, sud je prihvatio, no na tu se odluku žalilo tužiteljstvo. Oni su u žalbi naveli da se protive zamjeni jamstva te su pojasnili da se okolnosti pod kojima je gotovinsko jamstvo određeno nisu promijenile. Vrhovni sud je dao za pravo tužiteljstvu te je ukinuo mogućnost zamjene jamstva, a obrazložili su da se pri određivanju jamstva, osim o težini kaznenog djela, vodi računa o osobnim i materijalnim prilikama okrivljenika, a ne njegove obitelji i prijatelja. Osim toga Vrhovni sud istaknuo je i da se Vrhovac nije žalio ni na visinu određenog mu jamstva od 2,5 milijuna, a ni na oblik polaganja jamčevine u gotovini. Nakon takve odluke Vrhovnog suda, Vrhovac je podnio ustavnu tužbu smatrajući da mu je uskraćena mogućnost da mu se istražni zatvor zamijeni primjerenom jamčevinom, no tužba mu je odbijena. Obrazloženo je da se Vrhovac nije žalio na produljenje istražnog zatvora, iz čega proizlazi da ga ne osporava. Prema stavu Ustavnog suda, iz Vrhovčeve ustavne tužbe razvidno je samo da on osporava odluku Vrhovnog suda kojom mu se onemogućuje da zamijeni jamstvo, te u kojoj, smatra Ustavni sud, nema ništa sporno. Ubio ga hicima iz pištolja Ovakva odluka Ustavnog suda znači da će se Vrhovac moći braniti sa slobode, samo ako položi jamstvo od 2,5 milijuna kuna u gotovini. Kako to još nije uspio napraviti, na današnje pripremno ročište, koje će se održati na zagrebačkom Županijskom sudu, bit će doveden iz Remetinca. Na pripremnom ročištu stranke u postupku sudu će izložiti koje dokaze planiraju izvesti tijekom suđenja, nakon čega će sud odlučiti i o datumu početka suđenja. Prema optužnici, Vrhovac je Oreškovića, inače brata poznatog ličkog ugostitelja Željka Oreškovića Macole, ubio hicima iz pištolja 21. travnja lani oko 21 sat u Lopudskoj ulici u Zagrebu. Kao motiv ubojstva u optužnici se navodi dug od 10.000 eura, a nakon ubojstva Vrhovac je pobjegao te je uhićen nakon nekoliko dana.   >>Potvrđena optužnica protiv ubojice Macolinog brata >>Metak u potiljak: Podignuta optužnica protiv ubojice Macolina brata 