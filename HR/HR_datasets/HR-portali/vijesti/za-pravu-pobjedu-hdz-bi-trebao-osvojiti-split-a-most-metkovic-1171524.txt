Ako bismo vjerovali čelnicima političkih stranaka čiji su se kandidati našli pred biračima u nedjelju, svi su pobjednici ovih izbora. Problem je jedino što ih većinu demantiraju osvojeni glasovi, tako da se realno zasad jedino HDZ, unatoč nekim porazima koji su teže objašnjivi, može proglasiti relativnim pobjednikom ovih izbora. Prevlast u županijama, povećanje utjecaja u većim gradovima te većina u brojnim gradskim vijećima može ih privremeno zadovoljiti. Težak poraz HDZ je, međutim, doživio u Zagrebu. Iako nije riječ o tradicionalno HDZ-ovu gradu, činjenica je da je njihova kandidata Dragu Prgometa prestigla uzdanica desnice Bruna Esih, a i njezina lista HDZ-u je odnijela dio mandata u Gradskoj skupštini. Opara nije bez izgleda Da bi donekle ublažio posljedice poraza u Zagrebu, HDZ će se u drugom krugu morati koncentrirati na Split gdje će se njihov kandidat Andro Krstulović Opara u drugom krugu ogledati s bivšim gradonačelnikom Željkom Kerumom. Iako je Kerum u prvom krugu osvojio najviše glasova, Opara nije bez izgleda s obzirom na to da je treća po rezultatu Marijana Puljak iz stranke Pametno čiji će se liberalno orijentirani birači teško opredijeliti za Keruma. Među rijetkima koji doista mogu biti posve zadovoljni izbornim rezultatom lista je okupljena oko bivšeg ministra kulture, HDZ-ova disidenta Zlatka Hasanbegovića, i nezavisne Brune Esih. U utrci za gradonačelnika Esih je osvojila gotovo dvostruko više glasova od HDZ-ova kandidata Drage Prgometa, a njezina je lista u Gradskoj skupštini osvojila čak pet mandata. Najavili su osnivanje nove platforme na desnici, a nadaju se da će svoje snage odmjeriti već na prijevremenim parlamentarnim izborima. Što se tiče suradnje na gradskoj razini, potporu u Gradskoj skupštini uvjetovali su promjenom imena Trga maršala Tita. HDZ će sve snage uprijeti i u zadržavanje triju svojih utvrda – dviju županija na jugu Hrvatske te Vukovarsko-srijemske. Tamo im prijete Mostovi kandidati. Ta mlada stranka također je zadovoljna rezultatom jer se uspjela s uske regionalne razine prometnuti u treću političku snagu u državi. Uspjeli su ući u skupštine 16 od 21 županije s ukupno 63 svoja vijećnika te po sedam vijećnika dviju nezavisnih lista, sačuvali su Omiš, Vrgorac, Gradec, Tompojevce, Tovarnik, Novalju, ušli u drugi krug za Vinkovce te osvojili mandate u većini općinskih i gradskih vijeća za koja su se natjecali diljem Hrvatske. Ono što im nikako ne ide naruku jesu rezultati u Metkoviću iz kojeg su krenuli, gdje načelno vode, međutim u drugom krugu mogu izgubiti, ali i ako dobiju gradonačelnički mandat, rad će im otežavati činjenica da u Gradskom vijeću ne mogu sastaviti većinu. Katarina Ujdur tako bi mogla ostati gradonačelnica samo do prvog proračuna. Most će sad sve snage usmjeriti i na tri županije gdje ima šansu pobijediti HDZ, što bi definitivno išlo naruku njihovim nacionalnim aspiracijama. Tu bi im pomogla potpora SDP-a i poziv njihovim biračima da se udruže protiv HDZ-a, međutim kako se može neslužbeno čuti, te sukobe planiraju promatrati u tišini sa strane. SDP izgubio primat u Zagrebu Iako u vrhu SDP-a također proglašavaju izbornu pobjedu, rezultat te stranke teško se može tako protumačiti. SDP je, doduše, uspio zadržati prednost u Rijeci gdje mu je po anketama u jednom času zaprijetio nezavisni Hrvoje Burić, međutim izgubili su primat u Zagrebu u kojem su uvijek bili najjača lista u Skupštini. Što se tiče županija, SDP je ostao na prijašnjem rezultatu, zadržali su Krapinsko-zagorsku i Primorsko-goransku, a u nekima, poput Zagrebačke, poduprli su kandidate drugih stranaka koji bilježe značajnu prednost pred protukandidatima u prvom krugu. SDP-u je plus i podrška nezavisnom Ivici Vrkiću u Osijeku, no veliki su poraz doživjeli u Splitu gdje je njihov nekadašnji stranački kolega i gradonačelnik Ivo Baldasar dobio jedva 500 glasova potpore. U SDP-u se ne čude takvom rezultatu. – Izbor Baldasara ne samo da je bio loša odluka nego potpuna katastrofa. I u Splitu smo dobili ono što smo zaslužili – komentirao nam je jedan član Predsjedništva SDP-a. U stranci su svjesni da im okolnosti uoči drugog izbornog kruga ne idu naruku te da teško mogu promijeniti dojam da je prvi krug pokazao da je stranka općenito oslabjela. Pobjedu je jučer slavio i HNS koji je tvrdio kako rezultati prvog kruga dokazuju da su oni treća snaga u Hrvatskoj. Problem je što u svoje uspjehe uvrštavaju i pobjede nezavisnih kandidata koje su samo podupirali – poput Vladimira Šišljagića (bivši HDSSB), Damira Bajsa (bivši HSS) ili Ivice Vrkića.   1. K. Ujdur (Most), ako pobijedi D. Milana (HDZ), teško će vladati Metkovićem uz HDZ-ovu većinu u Vijeću. 2.  Željko Kerum (HGS/PS-NG) neće u Splitu lako složiti većinu u Vijeću uz protukandidata Andru Krstulovića Oparu (HDZ). 3.  Nezavisni Koren ima problem zbog S. Tucakovića (SDP...) u Koprivničko-križevačkoj županiji. 4.  Ivica Vrkić (kandidat grupe birača) i Ivana Šojat (HDZ) imaju podjednako mandata u osječkom Vijeću.