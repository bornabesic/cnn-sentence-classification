Predsjednik SDP-a Zoran Milanović ne vidi raspuštanje Sabora kao neki veliki uspjeh. - To je bio cilj, jedino sredstvo i način da idemo na nove izbore, zato moramo imati, što se tiče nas, SDP-a i još nekih, mi smo htjeli da se Sabor raspusti danas, s današnjim danom, ali Most je htio 15. srpnja, bez njih je bilo nemoguće doći do većine, sad se i HDZ tome priključio, prema tome Sabor se raspušta s 15. srpnjem, mada se priklanjam argumentima onih šampiona naknadne pameti koji su sad govorili da se Sabor treba raspustiti s današnjim danom. Da, ali nije bilo moguće – kaže Milanović, a na pitanje što će Sabor raditi do 15. srpnja, uzvraća "kao i zadnjih pola godine, ništa". - Ja vjerujem da će predsjednica izbore raspisati 4. rujna, nadam se. Odluku o raspisivanju, s obzirom da je ova odluka u stvari nepovratna, treba vidjeti kad će ona donijeti tu odluku, ali to su sad tehnička pitanja, nemoguće je da se do 15. srpnja ova odluka preokrene. Zadnji termin za izbore je 11. rujna, možda malo predaleko, 4. rujna je ok – tvrdi Milanović. SDP je bio da se Sabor raspusti danas, ali za to nisu imali većinu. - Pa moramo trpiti ovo preko ljeta, inače, da je Sabor raspušten s današnjim datumom, izbori bi bili mogući 24. srpnja, to je prvi datum, ali to ovisi o predsjednici, ona bi izbore mogla raspisati i 5. Kolovoza ili ne znam, 12. kolovoza. A kampanja usred ljeta, to znači da neće biti puno kampanje, što je dobro – smatra Milanović. Upitan ima li već spremne kandidate za buduće ministre, dodaje kako ima, no sve će to ovisiti o saborskoj većini kao što je ovisilo i zadnji puta.  - A o uvjerljivosti pobjede, ja vjerujem u našu, ali mislim da smo još daleko od toga, i kad budu poznati rezultati izbora, bit će poznata i saborska većina pa ćemo o tome razgovarati. Tek onda, prije toga ne. Vjerujem da ćemo tada imati novi Sabor s jasnijim konturama, jasnijim političkim uvjerenjima, jer ovo što smo trpili zadnjih pola godine je zaista bilo ponižavajuće – kazao je Milanović. Na izbore će, dodaje, ići vjerojatno sa starim partnerima iz koalicije Hrvatska raste. - To je manje-više to, nekih izmjena će vjerojatno biti, svaki izbori nose nešto novo, nikad ne znaš sve. IDS će ići na izbore samostalno, vjerujem s PGS-om, to je dobra odluka i za njih i za nas, a vidjeli ste na prvim konzultacijama je njihov predsjednik sa mnom ili kraj mene bio, ili ja kraj njega. HSS, prema onome što sam vidio, definitivno, a nadam se i nepovratno, izlazi iz ove koalicije, mislim da im tamo nikad nije bilo ni mjesto, a to je njihova stvar, a što će odlučiti, na njima je. Što se nas tiče, mi smo s njima imali vrlo plodne i dobre suradnje prije desetak godina, i ne vidim razloga, naručito s novim vodstvom, da to ne bude tako i ubuduće. A koja je forma toga, koja bi bila forma toga, i hoće li na kraju biti suradnje, to ćemo znati, ja vjerujem, u sljedećih mjesec dana. Mi smo koalicija lijevog centra, SDP stranka ljevice, ali i puno šire od same ljevice, mi imamo i momente centra, imamo, neki naši partneri su malo više prema centru, dakle to je jedna široka narodna progresivna koalicija, kao što sam rekao, progresivna, dakle ljudi koji žele promjene, ali ne revolucionarne promjene, ne promjene preko vikenda, nego stalan rad na korekciji i popravljanju onoga što u Hrvatskoj ne valja, a toga ima. Revolucija, time neka se bave drugi. Konzervativni revolucionari, neka oni samo konzerviraju Hrvatsku – naglašava predsjednik SDP-a. Danas je tehnički premijer imao sastanak vezano uz nerede koje su izazvali huligani na Euru, pa su novinari Milanovića pitali ima li Vlada ovlasti za to. - Ne znam je li on tehnički premijer ili premijer u ostavci, što je niže, pokriveno je jednim drugim zakonom. Nemaju oni ovlasti to predložiti, oni su Vlada u ostavci, dakle to je Vlada koja je na leru, praktički, jedva joj puls kuca i ne mogu ništa predlagati. Mi smo bili najavili da bismo eventualnoto mi napravili, ali treba vidjeti prvo pitanje jurisdikcije za ovakve slučajeve, to je teritorijalna jurisdikcija Republike Francuske. Te ljude treba, da sad ne zvuči ružno ili autoritarno, privesti, kazniti, ali ne želim da se u situaciji u kojoj Hrvatska ima doista ozbiljnih problema da prva tema bude balun. Balun je važan, ali... -primjetio je Milanović. Upitan je i ima li Vlada ovlasti imenovati novu ekspertnu skupinu za Kurikularnu reformu. - Kurikularna reforma je dio opće provedbe Strategije znanosti i obrazovanja koju smo započeli u prvom dijelu našeg mandata, priveli kraju, to je prvi puta da je takva reforma, odnosno strategija usvojena. Imenovani su ljudi i tijela na nekoliko razina, jedna od tih važnih arterija je grupa za kurikularnu reformu, na njezino čelo je postavljen gospodin Jokić i u takvoj arhitekturi se završio mandat moje vlade. Dakle, imali su okvir, imali su platformu, imali su gorivo i trebali su početi raditi, ondda ih je HDZ zatukao, nastavit će raditi dalje. Projekt je jasan, strategija je krovni dokument, to je vodio profesor Neven Budak – kaže Milanović. Osvrnuo se i na susret predsjednice Kolinde Grabar Kitarović s srpskim mandatarom Aleksandrom Vučićem. - Što god će doprinijeti nekakvoj, neću reći normalizaciji odnosa, ali boljim odnosima u redu je. Potpuno je jasno da politička pozicija gospodina Vučića i gospođe Kitarović nije ista, ni u izbornom ni u pravnom smislu, on je pobjednik izbvora i formirat će vladu danas ili sutra, ona je predsjednica Republike koja nema nikakve provedbene ni izvršne ovlasti, ali ako će to dovesti do toga da odnosi Hrvatske i Srbije biti bolji ili još bolji, kako god tko na to gledao, ja to mogu pozdraviti, ali zna se tko vodi posao i tko donosi odluke. To su vlade, to su premijeri kad su u pitanju najbitnije državne stvari i državna pitanja i parlamenti, tako da ovo gledam kao jedan zgodan protokol – smatra Milanović. Nije želio odgovoriti na pitanje je li moguća velika koalicija HDZ-a i SDP-a ako Karamarko ode. - Stanimo tu, ovo neću komentirati. Nemojte me ništa pitati o izborima u HDZ-u, to je njihova stvar – zaključuje Milanović te dodaje kako HDZ sam mora odlučiti u kakvim koalicijama će na izbore.  