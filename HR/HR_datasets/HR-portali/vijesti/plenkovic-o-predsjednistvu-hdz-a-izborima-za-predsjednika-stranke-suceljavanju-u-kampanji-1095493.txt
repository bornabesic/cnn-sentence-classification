Zastupnik HDZ-a u Europskom parlamentu Andrej Plenković, koji je zasad jedini najavio da će se kandidirati za predsjednika stranka, pozdravio je odluke predsjedništva HDZ-a o pripremama za parlamentarne izbore. - Bitno je da se HDZ na vrijeme pripremi za parlamentarne izbore. Drago mi je da kolege u predsjedništvu stranke redovito zasjedaju i gledaju kako da se usporedno s izborom predsjednika stranke pripremimo i za početak predizborne kampanje i mislim da je to dobro - rekao je Plenković novinarima u Europskom parlamentu u Bruxellesu.  Na pitanje novinara je li bio konzultiran prije nego što je predsjedništvo HDZ-a donijelo odluke o formiranju izbornog stožera za parlamentarne izbore i radne skupine za izmjene stranačkog statuta, Plenković je rekao da je u stalnom kontaktu sa svojim stranačkim kolegama.  - Ja sam u tijeku i dijalogu s kolegama, međutim, u ovom trenutku nemam ovlasti za donošenje odluka. Zastupnik sam u EP-u, nisam član predsjedništva i kada i ako dobijem povjerenje naših članova i budem imao ovlasti onda ću  vrlo jasno reći svoj stav kako možemo proces kvalitetnog transparetnog i angažiranog funkcioniranja u stranci unaprijediti - rekao je Plenković. Istaknuo je da je on legalist i da se sada samo provode izbori za upražnjeno mjesto predsjednika i da ne treba dovoditi u pitanje demokratski legitimitet onih koji su nedavno izabrani na općem saboru HDZ-a. "Mi ne možemo gubiti vrijeme" - Predsjedništvo HDZ-a i dalje radi svoj posao. Ja sam u ovom trenutku istaknuo kandidaturu za predsjednika, kolege su procijenile da bi bilo dobro da se pripreme za parlamentarne izbore obave na vrijeme i zato je u redu da se ide s jednom strukurom za izborni stožer, da se ide s radnom skupinom koja će raditi na programu - rekao je Plenković. - Mi ne možemo gubiti vrijeme, a što se tiče statutarnih izmjena, o tome ćemo vidjeti. Imam dosta jasne stavove o tome kako bi se trebao preurediti statut, odnosno, po mom mišljenju treba donijeti novi statut HDZ, a hoće li biti vremena da se to napravi prije ovih izbora parlamentarnih izbora, to ćemo vidjeti - dodao je. Na upit bi li bilo demokratski da bude jedini kandidat za predsjednika HDZ-a, Plenković je rekao da je on apsolutno za demokratizaciju, ali da ne može nikoga prisiliti da sudjeluje u izborima.  - To je politička odluka koju svatko tko ima ambicije treba donijeti. Ja sam bio otvoren što se kandidature tiče i spreman sam na raspravu, argumente i dijalog s kolegama koji se na to odluče. Mi smo dio iste obitelji i bitno je da svatko ponudi ono što može u ovom trenutku kako bi pomogao HDZ-u - kaže Plenković. Rekao je i da je spreman na javno sučeljavanje s političkim suparnicima u kampanji za parlamentarne izbore. - Mislim da je to normalno u političkoj kulturi da se lideri stranaka uoči izbora sučeljavaju i da na taj način birači i svi zainteresirani mogu vidjeti iza kojih politika stojimo - rekao je. Plenković je rekao da će kampanja HDZ-a temeljiti na ključnim pitanjima bitnim za hrvatske građane - gospodarstvu, socijalnim pitanjima, što boljeg korištenja članstva u EU. - Mi smo prošle godine radili na jednom vrlo detaljnom programu zajedno s bavarskim instituom IFO, na tome su radili i naši odbori i mislim da je sada vrijeme da se ažurira taj program i da u suradnji s našim partnerima u Europskoj pučkoj stranci vidimo koja su najbolja rješenja za Hrvatsku 2016.", kaže Plenković. 