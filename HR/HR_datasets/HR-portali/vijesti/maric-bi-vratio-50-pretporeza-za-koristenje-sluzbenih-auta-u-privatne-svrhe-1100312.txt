Porezna radna skupina ministra financija Zdravka Marića zaključila je da bi trebalo vratiti 50 posto porezne olakšice za korištenje službenih vozila u osobne svrhe. Sve do 2012. tvrtke su imale pravo na 70 posto pretporeza, a njegovo je ukidanje bilo jedan od prvih ministarskih poteza Slavka Linića. Lani je u Hrvatskoj prodano 35 tisuća novih automobila, od čega su tvrtke kupile 25 tisuća, a građani desetak tisuća. Osim trgovaca automobilima, koji se žale što im je promet novim vozilima 60 posto niži nego 2008., za vraćanje pretporeza na poslovne automobile lobiraju i tvrtke koje imaju puno službenih vozila. – Ništa u porezima nije crno-bijelo, rješavanjem jednog problema otvara se drugi. Zabrana odbijanja pretporeza pojednostavila je poslovanje i smanjila interes da se privatna sfera evidentira kroz poslovanje tvrtki. Bilo je tvrtki bez ijednog zaposlenog, a u voznom parku imali su za svakog člana obitelji po jedan automobil – kaže jedan od članova radne skupine. Tehnička vlada ne može mijenjati zakone pa će porezna analiza pričekati novu vlast. Pretporez za aute i reprezentaciju godišnje je umanjivao porezne obveze tvrtki za 550 milijuna kuna.