Foto: Getty Images/Guliver Image LIONEL Messi (29) i njegov otac Jorge prošle su godine osuđeni na 21 mjesec zatvora zbog utaje poreza. Messi je morao platiti dva, a njegov otac 1,5 milijuna eura kazne te su morali vratiti sav novac koji su utajom "zamračili". To su i učinili, a na zatvorsku kaznu su se žalili u travnju. No, vrhovni španjolski sud danas je odbio njihovu žalbu te potvrdio inicijalnu sudsku presudu i zatvorsku kaznu. Ipak, Messi i njegov otac najvjerojatnije neće morati u zatvor jer se, prema španjolskom zakonu, kazna zatvora za nenasilan zločin manja od dvije godine može pretvoriti u uvjetnu. Messi i njegov otac utajili su ukupno 4,2 milijuna eura poreza, no Barcina zvijezda se branila da nije imala pojma što se događalo te da je za njegove financije bio zadužen otac Jorge. On je, pak, koristio offshore kompanije u Belizeu, ali i Urugvaju te Švicarskoj kako bi izbjegao plaćanje poreza.