Zbog prijetnje, ispaljivanja nekoliko hitaca u zrak iz automatske puške te nedozvoljenog posjedovanja, izrade i nabavljanja oružja i eksplozivnih tvari djelatnici porečke policije priveli su 41-godišnjeg muškarca iz Poreča, izvijestila je u petak istarska policija. U policijskom pritvoru u petak ujutro završio je 41-godišnjak iz Poreča nakon što je u dvorištu obiteljske kuće prijetio 58-godišnjakinji i pucao iz automatske puške, a policija je kod njega pronašla aresenal oružja i streljiva. Prema policijskom izvješću on je u srijedu u jutarnjim satima u dvorištu kuće u Lindarskoj ulici u Poreču prijetio 58-godišnjakinji, navodno majci, te je u zrak ispalio nekoliko hitaca iz automatske puške. Nakon dojave, intervenirala je policija, a policijski službenici su na mjestu događaja pronašli 204 komada različitog streljiva, dvije automatske puške, četiri okvira za puške, jedan tromblonski dodatak i jednu praznu čahuru. Pretragom kuće i kamp prikolice, koje 41-godišnjak koristi, pronađeno je još 128 komada streljiva, prigušivač i spremnik za automatsku pušku sa 16 komada streljiva. Porečka policija, nakon provedenog kriminalističkog istraživnja, prijavila ga je za prijetnju te nedozvoljeno posjedovanje, izradu i nabavu oružja i eksplozivnih tvari pa je u petak predan pritvorskom nadzorniku.