Ambasadori akreditirani u Zagrebu bili su jučer, kako smo doznali iz diplomatskih izvora, pozvani na sastanak na Pantovčak. Iako im, kako su nam rekli, nije bilo rečeno što će biti temom razgovora - što u diplomaciji nije neuobičajeno - većina je smatrala da će jedna od ključnih tema biti pitanje “ambasdorskih twittova”. Riječ je o porukama koje su preko te društvene mreže prošlog petka razmijenili ambasadori Austrije, SAD-a, Norveške, Nizozemske, Velike Britanije i Njemačke navodeći kako su imali “kvalitetan i konstruktivan razgovor.” Naime, pitanje slobode medija, prije svega potaknuto nizom brzopoteznih smjena koje su provedene na Hrvatskoj televiziji, u znatnoj su mjeri zabrinule predstavnike prije svega zemalja članica EU i NATO-a. Jedan od ambasadora iz te skupine zemalja za Jutarnji list je rekao: “Mi u EU, zajedno s našim saveznicima i prijateljima kao što je SAD, pridajemo veliku važnost slobodi medija diljem svijeta. Hrvatska, kao članica EU, se obvezala biti dijelom tih napora”. Nakon što je pak na sastanak i objavu twittova hrvatska predsjednica reagirala rekavši kako se “ambasadori ne bi trebali miješati u unutarnju politiku zemlje u kojoj se nalaze”, neki od njih su bili iznenađeni te su rekli kako se oni ne miješaju u unutarnju politiku, ali da je njihov temeljni posao raspravljati o situaciji u Hrvatskoj na svim razinama kako bi o tome mogli što preciznije izvještavati svoje vlade. Kad je pak o slobodi medija riječ doznajemo kako u diplomatskom koru ne gledaju pretjerano pozitivno ni na odluku ministra kulture Zlatka Hasanbegovića o ukidanju financiranja neprofitnih medija. No, bitno je veće iznenađenje izazvala reakcija ministra Hasanbegovića na napad koji je doživio Ante Tomić, kolumnist Jutarnjeg lista. Neki od ambasadora su izjavili kako se na taj način - podsjetimo da je ministar poručio kako treba pripaziti što se piše - dodatno potiče atomsfera nasilja i zastrašivanja. Neki od njih su s tim izravno povezali i odgovor predsjednice Grabar Kitarović na pismo Milorada Pupovca te su ga stavili na istu razinu ističući kako je time poslana loša poruka o statusu manjina u Hrvatskoj. Diplomatski predstavnici su također bili zgroženi i verbalnim napadima na Olivera Frljića, a posebno kasnijom provalom u njegov i stan njegove partnerice. Jednako tako i prijetnjama koje dolaze na račun Saše Lekovića, predsjednika Hrvatskog novinarskog društva. Nastavno, diplomatski predstavnici zemalja saveznica izražavaju veliko nezadovoljstvo obilježavanjem zločina počinjenih u logoru Jasenovac pri čemu ističu kako se malo predugo čekalo da vrh vlasti jednoglasno osudi NDH. Ambasade će pak, kako doznajemo, biti snažno aktivne u promicanju slobode medija i zaštite prava manjina. U Zagrebu će se tako 2. svibnja održati seminar o medijima u organizaciji Hrvatskog novinarskog društva koji suorganiziraju ambasasde Danske, Norveške, Švedske i Francuske, a iz tih će zemalja doći i ugledni govornici iz političkog i medijskog miljea. Diplomati ipak ističu kako stanje medija, prije svega zbog onih u privatnom vlasništvu, nije zabrinjavajuće kao u nekim drugim zemljama u Europi, ali da bi javna televizija morala biti jedan od stupova neovisnog izvještavanja oslobođena političkog pritiska, kao što to traže relevantni dokumenti Vijeća Europe.