Čelni čovjek Sberbanka Herman Gref poslao je poruku iz Moskve: tvrdi da je izvanredni povjerenik Ante Ramljak nekompetentan, zakon manjkav, a premijeru Andreju Plenkoviću poručio je da država koja upravlja procesom mora preuzeti i odgovornost za dugove Agrokora. Uvod je to u sastanak premijera Plenkovića s drugim čovjekom Sberbanka Maksimom Poletajevom, koji će se održati u ponedjeljak. Oštre kritike iz Moskve kupovanje su bolje pregovaračke pozicije, što podsjeća na prijetnje dobavljača bojkotom isporuke robe od prije neki dan. Iako izjava Grefa daje naslutiti da bi sastanak mogao biti napet, sugovornici bliski ruskoj strani očekuju da bi sastanak trebao biti samo uvod u konkretan dogovor dviju strana, a u kojem Rusi žele više utjecaja na svakodnevno poslovanje. Sberbank je najveći vjerovnik Agrokora, u koji je uloženo 1,2 milijarde eura. Trenutačno ima samo svog predstavnika u Vjerovničkom vijeću, koje se dosad sastalo samo jednom. Od premijera će Poletajev sigurno tražiti da Ramljak pokaže više otvorenosti u donošenju odluka, moguće i više pažnje prema banci koja je u najvećem iznosu pomogla Agrokoru. Podsjetimo, krajem prošle godine Sberbank je reprogramirao sve kredite Agrokoru dajući mu poček od tri godine, te još sedam godina za otplatu dugova kada je bilo upitno kako će taj kredit naplatiti. Potom je u ožujku spasio Agrokor od bankrota s dodatnih 100 milijuna eura. S druge strane, priprema se i za krajnju opciju tužbe, koja je i dalje samo plan B. U tom se kontekstu može protumačiti izjava Grefa “da država, ako želi sama upravljati Agrokorom, mora preuzeti i sve njegove dugove”. Malo je vjerojatno da će se tužba realizirati. Rusi zapravo žele od premijera dobiti jamstvo da će imati bolju poziciju unutar Agrokora. Politička potpora im je bitna jer su Sberbank i VTB banka, koja je također financirala Agrokor, u većinskom vlasništvu ruske države. Ako Poletajev dogovori pomak, odnosno da Sberbank dobiva više informacija od Ramljaka o plaćanju dugova, izbori da se izvanredna uprava usmjeri na operativu, a ne samo na brigu o financijama, pa i da se više novca ulaže u razvoj kompanija Agrokora, a ne na plaćanje dugova dobavljačima, uz predviđenih 220 milijuna eura, koje bi trebale dati ostale banke, može se očekivati i dodatni novac iz ruskih izvora. Tvrtke iz sastava Agrokora jamčile su za razne kredite ukupne vrijednosti oko 19 milijardi kuna. Ledo i Jamnica su najopterećeniji jer su i najvredniji. Međutim ta jamstva vjerovnicima više ne mogu biti utjeha jer se iz njih sigurno neće moći potpuno naplatiti. Naime, nakon sumnje u točnost financijskih izvještaja iz 2016. došlo je do snažnog pada burzovne vrijednosti dionica tvrtki iz sastava Agrokora. Trgovanje dionicama je zaustavljeno pri izrazito niskim razinama vrijednosti pa su trenutačno Ledo, Jamnica, PIK-ovi i Belje na trećini vrijednosti koju su imali prije krize. Vjerovnici su svjesni toga i u interesu im je podržavati restrukturiranje.