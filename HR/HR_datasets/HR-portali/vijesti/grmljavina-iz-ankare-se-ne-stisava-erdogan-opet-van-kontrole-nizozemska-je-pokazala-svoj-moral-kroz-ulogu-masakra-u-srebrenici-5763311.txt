Tursko ministarstvo vanjskih poslova u utorak je poručilo da Europska unija selektivno primjenjuje demokratske standarde i čini grešku odlukom da stane uz Nizozemsku koju optužuje za kršenje ljudskih prava i europskih vrijednosti. Ankara je poručila nizozemskom veleposlaniku neka se izvjesno vrijeme ne vraća u Tursku. Spor je izbio nakon što je službeni Den Haag onemogućio turskim ministrima održavanje političkih skupova kojima su željeli Turke nastanjene u Nizozemskoj motivirati za sudjelovanje na referendumu o promjeni ustava Republike Turske. U zajedničku priopćenju u ponedjeljak visoka predstavnica EU za vanjsku politiku i sigurnost Federica Mogherini i povjerenik za proširenje Johannes Hann pozvali su Tursku da se suzdrži od "pretjeranih izjava" kako bi se smirile napetosti i izbjegla eskalacija svađe. "Partneri u EU selektivno primjenjuju demokratske vrijednosti i temeljna prava i slobode", poručilo je tursko ministarstvo vanjskih poslova (MVP) u utorak. "Opasno je što se EU skriva iza solidarnosti članica i staje uz Nizozemsku koja je jasno prekršila ljudska prava i europske vrijednosti", piše tursko ministarstvo. Izjavu Mogherini i Hahna turski šef diplomacije naziva "netočnom procjenom" i poručuje: "Treba biti jasno da izjava EU-a zapravo pomaže ekstremističkim stajalištima kao što su ksenofobija i protutursko raspoloženje". Turski predsjednik Recep Tayyip Erdogan želi da turski birači na referendumu 16. travnja podrže ustavne promjene kojima bi on stekao goleme predsjedničke ovlasti. On je optužio nizozemsku vladu da se ponaša nacistički jer je zabranila nastup njegovih ministara. Osim poruke nizozemskom veleposlaniku da se ne vraća izvjesno vrijeme, Ankara je zabranila i diplomatske letove iz Nizozemske, ali sankcije ne uključuju gospodarske mjere niti zabrane putovanja za obične građane. Nizozemski premijer Mark Rutte u utorak je ocijenio da sankcije nisu velike, ali su svjedno neprimjerene jer ako bi se netko trebao ljutiti - to su  Nizozemci. Predsjednik Turske Recep Tayyip Erdogan izjavio je da Turska zna kako Nizozemska 'razumije' civilizaciju i moral kroz njenu ulogu u genocidu u Srebrenici, javljaju turski mediji, a prenosi Tanjug. 'Mi znamo koliko je pokvaren njihov karakter iz masakra 8.000 Bosanaca tamo", rekao je Erdogan u obraćanju, koje je uživo prenosila turska televizija.