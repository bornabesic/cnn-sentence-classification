Hrvatska predsjednica Kolinda Grabar Kitarović uputila je sućut britanskoj kraljici Elizabeti II. povodom napada u Manchesteru koji je nazvala nepojmljivim i bezumnim nasiljem. Predsjednica u poruci sućuti kaže kako ju je duboko potresla vijest o okrutnom napadu koji se dogodio na koncertu u Manchesteru i stradanje nevinih ljudi. "Ovaj čin nepojmljivog nasilja nad nevinim ljudima, koji se dogodio na koncertu na kojem se nalazio veliki broj mladih ljudi, kao i roditelja s djecom, strašan je zločin. Republika Hrvatska i ja osobno najoštrije osuđujemo ovo bezumno nasilje te ostajemo odlučni u zajedničkoj borbi protiv svakog oblika terorizma", poručila je hrvatska predsjednica. "U ovim teškim trenucima za Vašu zemlju, molim Vas, Vaše Veličanstvo, prenesite izraze naše sućuti i solidarnosti obiteljima stradalih, kao i svim građanima Vaše države. Želimo brz oporavak ozlijeđenima te snagu i hrabrost britanskom narodu kako bi prebrodili posljedice ovog stravičnog zločina", stoji u poruci. Najmanje 22 ljudi poginulo je u napadu bombaša samoubojice, a 59 ih je ozlijeđeno u ponedjeljak navečer u Manchester Areni, među kojima puno djece i mladih. Napadač, koji je djelovao sam i također je poginuo u napadu, aktivirao je bombu kućne radinosti u predvorju dvorane oko 22,30 sati, neposredno nakon završetka koncerta američke pjevačice Ariane Grande.