Mostov zastupnik Nikola Grmoja nakon završene sjednice Sabora kazao je kako je sad sve više očigledno da je premijer Andrej Plenković prevario građane. - Očito je sada nakon izjave Željka Reinera da HDZ nema većinu o kojoj je govorio premijer, rekao je Grmoja na press konferenciji ispred Hrvatskog sabora. - Prvo se treba pristupiti raspravi o opozivu ministra Marića, imenovanju ministara i onda ako ima nove većine se ide u razrješenje predsjednika Sabora – kazao je Mostov politički tajnik poručivši da su tako rekli i ustavni stručnjaci. - Danas smo svjedočili pokušaju uzurpacije Vlade i Sabora. Gospodin Petrov je danas mirno i staloženo kontrolirao situaciju. Bila je vidna uznemirenost i oko zakona o arhivskom gradivu, posebno od strane HDZ-a, jer se protivimo štićenju kriminala u Agrokoru. Vidjet ćemo sutra. Cijeli dan je premijer u Saboru, vidjet ćemo kako će se glasovati, što će biti s HSS-om i HNS-om. - Pozivam da što prije premijer predloži ministre, ako nema većinu premijer mora odgovarati građanima zbog svojih poteza. Sada je sve izglednije da te većine nema. - Ako su tražili ostavku Karamarka nakon neuspješnog preslagivanja, mislim da bi i premijer Plenković trebao dati ostavku – kazao je Grmoja i dodao kako se Plenković mora ispričati zbog destabilizacije Hrvatske 'da bi zaštitio kriminal u Agrokoru'. - Ako bi se pokazala većina u Saboru, Petrov će prepustiti svoju poziciju, ali neće dopustiti da Sabor ostane bez predsjednika kao što su ministarstva ostala bez ministara, rekao je Grmoja, napominjući da u slučaju nemogućnosti predsjednice u obavljanju svoje funkcije njezine ovlasti preuzima predsjednik Sabora, a s obzirom da je neizvjesno postoji li u parlamentu većina, moglo bi se dogoditi da država nakon Petrovljeva odlaska ostane bez čelnog čovjeka Sabora. - Petrov je odgovoran čovjek. Ako se ne izglasa nepovjerenje Mariću, nakon toga Božo Petrov vrlo vjerojatno odlazi, njegova pozicija je definitvino izgubljena i to više nitko ne spori. Ali nećemo dopustiti da netko bez saborske većine smjenjuje ministre i predsjednika Sabora. - Sutra ide rasprava o Mariću, a daljnje korake ćemo najaviti kada o tome dođe vrijeme. - Možda Petrov i prije ode, no nećemo dopustiti da se makne bez saborske većine – kazao je Grmoja i zaključio da HNS-ov Ivan Vrdoljak napada predsjednika Sabora, i ništa ne govori o Mariću i Plenkoviću, jer je 'ta koalicija dogovorena i to će se realizirati', a iza svega, napominje, stoji prijateljstvo Ivana Vrdoljaka i Milijana Brkića te njihove poslovne veze s PPD-om. Dodao je i kako je Anka Mrak Taritaš tim HNS-ovim potezom izgubila bodove i šanse u Zagrebu.