Predsjednik Vlade Andrej Plenković izjavio je u utorak kako će Vlada na sjednici u četvrtak donijeti odluku o kreditu HBOR-a koji bi pomogao funkcioniranju Borova, ali i da nakon toga očekuje kvalitetan plan restrukturiranja te tvrtke. "Borovo je posljednjih dana imalo poteškoća s isplatom plaća i Ministarstvo financija zajedno s drugim resorima, Ministarstvom gospodarstva, radi na rješenju kako bismo omogućili da Hrvatska banka za obnovu i razvitak (HBOR) slijedećih nekoliko dana iznađe kreditna sredstva koja bi pomogla funkcioniranje Borova i jednu novu likvidnost, s tim da očekujemo kvalitetan plan restrukturiranja koji je svojstven brojnim kompanijama u Hrvatskoj ovom trenutku", izjavio je Plenković u razgovoru s novinarima nakon prve sjednice Savjeta za Slavoniju, Baranju i Srijem. Najavio je da će Vlada odluku o tome donijeti na redovnoj sjednici u četvrtak. Premijer se osvrnuo i na stanje u Agorkoru, ponovivši da je angažman Vlade oko Agrokora "bio jedini ispravan i mogući put". "Situacija je i u javnosti i u gospodarstvu i na financijskim tržištima smirena, izvanredni povjerenik je jučer stupio na dužnost, dogovori s bankama su pri samom okončanju, vjerujem da će danas tijekom dana postići taj dogovor i da će uskoro doći svježa likvidnost, poslovanje, deblokirani računi, poruke prema dobavljačima i transfer sredstava i jedan prirodan proces restrukturiranja. Izabrat ćemo najbolje savjetnike kada dobijemo njihove ponude i mislim da je to jedino ispravno što je u ovom trenutku država mogla, morala i trebala  učiniti. Preuzeli smo odgovornost i ja čvrsto stojim iza svih poteza koje smo do sada napravili", istaknuo je premijer. Upitan, pak, za komentar najave ministra unutarnjih poslova Vlahe Orepića da će se pitanjem Agrokora baviti i represivni državni aparat, Plenković je odgovorio: "Pitajte njega to".