Iako je do parlamentarnih izbora još samo tri dana, ankete pokazuju da velik postotak Osječana još uvijek nema svog favorita za gradonačelnika iako ih je u gradu na Dravi ove godine više nego prije. Među kandidatima i zamjenicima nalaze se imena koja se nikada ranije nisu mogla čuti u politici, a među takvima je kandidatkinja HDZ-a Ivana Šojat, književnica, prevoditeljica, urednica kazališnih izdanja, braniteljica dragovoljac, te Kristijan Šimičić, mladi osječki poduzetnik koji se kandidirao kao nezavisni angažirajući 'vojsku' mladih kao podršku. Unatoč zanimljivim kandidatima, ankete pokazuju da Osječani ipak više vole iskusnog Ivicu Vrkića čiji postoci prednjače u odnosu na druge, iako prve dvije godine svog gradonačelničkog mandata nije pokazao baš nikakvu aktivnost niti ispunio niti jedno dano obećanje. Iako se politička scena u Osijeku, povlačenjem Branimira Glavaša u političku mirovinu, znatno smirila i nije više tako zanimljiva, predizborna kampanja nije prošla bez političkih podmetanja. Posljednje se odigralo baš na inicijativu članova HDSSB-a koji su javnosti objavili dokument iz kojega je vidljivo da je Ivana Šojat protekle godine od Vrkića i Grada Osijeka zatražila financijska sredstva u iznosu od 5.500 kuna za troškove izvanrednog studija na Odjelu za kulturologiju Sveučilišta u Osijeku. Vrkić joj je ta sredstva i odobrio i isplaćena su joj iz proračuna grada. "To sam tražila kada nisam bila kandidatkinja za gradonačelnicu, nego književnica, samohrana majka, nositeljica dvaju državnih odličja, dobitnica Pečata Grada Osijeka, kao i višestruko nagrađivana književnica i dramaturginja te prevoditeljica. Koliko god se neki upinjali s pomoću ovog dokumenta me prometnuti u moralnu nakazu, ime našeg grada sam proslavila ne samo diljem Hrvatske nego i izvan njenih granica. Prvenstveno romanom o Osijeku, Unterstadt, koji se prevodi na svjetske jezike, pretočen je i u predstavu koja je pobrala najveće nagrade. Ako činjenicu da mi je Grad uplatio prvu godinu izvanrednog studija smatrate ljagom, slobodno me nastavite blatiti", pokušala se opravdati Šojat dodajući kako je 1991. godine studirala matematiku i fiziku, ali je studij prekinula kako bi išla braniti svoj grad. Istovremeno, Šojat je ispunila pristupnicu Udruzi hrvatskih domoljuba u kojoj je navela da ima VSS stručnu spremu, iako zapravo ima SSS jer nije završila započeti fakultet. To se otkriće nije svidjelo Osječanima koji su je napali na društvenim mrežama tražeći od Vrkića da i njima plati studiranje. Iako ju je još aktualni gradonačelnik Vrkić 'počastio' novcem iz proračuna za studij, Šojat nije bila blaga u predizbornoj kampanji prema svom dobročinitelju, čak ga je u jednom obraćanju svrstala u kategoriju potrošenih političara.  Svojevrsnim 'skandalom' svoju je kampanju obilježio i spomenuti Šimičić koji se od prvog dana kandidature silno trudio osvojiti glasače. "Imam 10 godina radnog iskustva, svoju tvrtku u kojoj sam zaposlio 30 ljudi. Nisam političar i politika je posao koji mi najmanje treba u životu, ali zar politici upravo sada ne trebaju mladi ljudi iza kojih stoje rezultati i njihov osobni rad? Nacionalni medij nije mi dopustio da u sučeljavanju predstavim svoj program razvoja jer su rekli da nemaju dovoljno stolica. Donio sam svoju stolicu i tako je nastala priča #PonesiStolicu. I dalje nosim svoju stolicu, a fotelje aktualnih političara namjeravam baciti u Dravu", kaže Šimičić nakon što je to simbolično i učinio u svom predizbornom spotu.  Osim njega, zanimljivu, aktivnu i kreativnu kampanju koja je dobro popraćena na društvenim mrežama imao je i Dragan Vulin iz HDSSB-a. Kampanju je posve personalizirao pa se ime neslavnog HDSSB-a gotovo nigdje niti ne spominje. Vulin je također startao aktivno, na svim poljima. Bilo ga je među djecom, u školama, plesao je sa umirovljenicima, bio među sportašima, bojao je uskršnja jaja u plavu boju svog prezimena, imao je sponzorski automobil nazvan Vulinomobil, video uradak nastajanja njegove frizure 'vulinice' pogledalo je par stotina tisuća ljudi, a vrhunac je dijeljenje 'Čokolade za izbore' s njegovim likom, koja je posebno osmišljena za njegovu kampanju. "Razmišljao sam da svoj lik stavim i na paštetu obzirom da me svi zezaju da već iskačem iz paštete, ali, eto, nisam stigao", kaže u šali Vulin koji nije želio komentirati skandal oko plaćanja fakulteta njegovoj konkurentici Šojat. "Ne znam ništa o tome. Ja sam sam sebi platio fakultet i završio ga" dodao je.  Nešto malo manje zanimljiva situacija je na izbornoj listi za župana Osječko-baranjske županije. Ankete kažu da će se voditi borba za glasove između aktualnog župana Vladimira Šišljagića, koji je sada nezavisni kandidat, i mladog HDZ-ovca Ivana Anušića, branitelja, dragovoljca, iza kojega stoji fenomenalan rezultat postignut sa mjesta načelnika općine Antunovac. Za vrijeme njegova mandata, a zahvaljujući uspješnom povlačenju novca iz EU, ta je općina postala jedna od najrazvijenijih u Istočnoj Slavoniji.  