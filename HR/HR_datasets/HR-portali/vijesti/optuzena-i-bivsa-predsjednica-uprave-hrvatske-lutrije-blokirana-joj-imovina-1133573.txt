Šest godina prošlo je od podizanja optužnice za aferu Fimi media, koja je na optuženičku klupu posjela bivšeg premijera Ivu Sanadera i njegovu stranku HDZ te Nevenku Jurak, Mladena Barišića, Branku Pavošević i Ratka Mačeka, a hrvatsko pravosuđe još se bavi brojnim krakovima te afere. Konkretnije, nakon što su Sanader i ostali optuženi za izvlačenje oko 70 milijuna kuna iz državnih poduzeća preko Fimi medije te nakon što je javnost doznala kako su se tim novcem financirale kampanje i poslovi HDZ-a (Sanader i ostali bili su nepravomoćno osuđeni, no presudu je ukinuo Vrhovni sud, odredivši novo suđenje, op. a.), na red su došli i šefovi brojnih državnih poduzeća koji su se u optužnici spominjali. Posljednja u nizu onih koje tužiteljstvo očito nije zaboravilo jest Vesna Bakran (55), bivša direktorica i predsjednica uprave Hrvatske lutrije. Protiv nje je naime, Županijsko državno odvjetništvo u Zagrebu početkom ovog tjedna podiglo optužnicu, kojom se tereti za zloporabu u gospodarskom poslovanju. Prema optužnici Bakran se tereti da je od ožujka 2006. do 5. rujna 2008. kao direktorica, a od 5. rujna 2008. do siječnja 2010. kao predsjednica uprave Hrvatske lutrije, sklopila ukupno 57 poslovnih odnosa s Fimi medijom temeljem kojih je tvrtka Nevenke Jurak obavljala marketinške poslove za Hrvatsku lutriju. Kao i u svim sličnim situacijama, tužiteljstvo tvrdi da je Fimi medija bila favorizirana u odnosu na ostale marketinške tvrtke, posao joj je dodjeljivan mimo natječaja, a obavljeni poslovi plaćeni su joj više no što su vrijedili. Konkretno, tužiteljstvo tvrdi da je Hrvatska lutrija po nalogu Vesne Bakran poslove vrijedne oko šest milijuna, Fimi mediji platila 10 milijuna kuna, čime je Hrvatska lutrija oštećena za 3,7 milijuna kuna. Novac je otišao Fimi mediji te dalje HDZ-u, a kako je Hrvatska lutrija postavila imovinskopravni zahtjev zbog štete koja joj je pričinjena, sud je blokirao imovinu Vesne Bakran. Bakran se tako našla u društvu Božidara Kalmete, bivšeg HDZ-ovog ministra prometa i trenutačnog HDZ-ovog gradonačelnika Zadra, koji je također nedavno optužen u jednom od krakova Fimi medije, i to jer je od njih za 600.000 kuna naručio izradu spota “Prometna renesansa Hrvatske”, a spot nikada nigdje nije prikazan. Još prije, zbog poslovanja s Fimi medijom, na optuženičku klupu sjeo je i Ivica Kirin, bivši HDZ-ov ministar policije i sadašnji HDZ-ov gradonačelnik Virovitice, kojem se u potpunoj medijskoj tišini sudi zbog optužbi da je iz MUP-a preko Fimi medije, a za HDZ, izvukao oko 7 milijuna kuna. Zbog izvlačenja 1,7 milijuna kuna iz Fonda za zaštitu okoliša, a preko Fimi medije, sudi se i Vinku Mladineu, dok su već odavno zbog istih stvari osuđeni Darko Beuk iz Hrvatskih šuma te Josip Sapunar iz HAC-a. Istrage se još vode protiv nekoliko čelnih ljudi državnih poduzeća pa je očito da je priča o Fimi mediji, bez obzira na ishod ponovljenog suđenja Sanaderu i ostalima, daleko od svog završetka.       >> USKOK podnio novu optužnicu protiv Kalmete: Oštetio Ministarstvo za više od 600 tisuća kuna >> Barišić i Nevenka Jurak: Ne želimo svjedočiti jer bismo sebe mogli izvrgnuti kaznenom progonu 