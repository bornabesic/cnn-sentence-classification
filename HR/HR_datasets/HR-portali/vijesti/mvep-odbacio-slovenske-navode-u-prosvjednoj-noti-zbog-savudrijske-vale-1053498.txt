Hrvatske su službe i tijela zadatke i poslove ispunjavali u skladu s hrvatskim zakonima i isključivo na državnom području Hrvatske te su slovenski prosvjedi, pravno i činjenično, bez osnova, jer morski prostor u Savudrijskom zaljevu, čije obale su podijeljene između Hrvatske i Slovenije, nikada u cijelosti i isključivo nije bio pod jurisdikcijom slovenskih vlasti niti je u tom morskom prostoru bila utvrđena granica pa u ovom trenutku, u skladu s međunarodnim pravom, crta sredine služi za lateralno razgraničenje teritorijalnog mora Republike Hrvatske i teritorijalnog mora Republike Slovenije. Tako glasi odgovor hrvatskog Ministarstva vanjskih i europskih poslova na prosvjednu notu Slovenije u kojoj se optužuje Hrvatsku, posebice hrvatsku policiju i uzgajivače školjki, da krše graničnu liniju. U hrvatskoj se noti posebno napominje da je hrvatska pomorska policija tijekom ispunjavanja svojih redovitih zadataka nadzora hrvatskog teritorijalnog mora i kontrole lateralne granice u području Savudrijskog zaljeva i ispred njega, postupala obzirno, s ciljem izbjegavanja ozbiljnih incidenata, koji do sada nisu zabilježeni, premda je broj registriranih povreda hrvatskog teritorijalnog mora u 2015. od slovenskih ribarica i slovenskih policijskih plovila mnogobrojan. U noti je slovenskoj strani predan cjelovit popis svih registriranih povreda tijekom 2015. godine, a uvidom u njega, vidljivo je kako je tijekom prošlog mjeseca, nažalost, došlo do ponovnog povećanja broja povreda, budući da je od gotovo njih dvije stotine tijekom 2015. godine njih čak pedesetak učinjeno u prosincu. Uočljivo je i da, gotovo bez izuzetka, slovenske ribarice u području Savudrijskog zaljeva prate slovenska policijska plovila.      Ministarstvo vanjskih i europskih poslova stoga je slovenskim vlastima uputilo oštar prosvjed jer dopuštaju protupravni prelazak granice na moru, uplovljavanja i ribarenje slovenskih ribarskih brodova u prostoru hrvatskog teritorijalnog mora te posebno zbog protupravne plovidbe slovenskih policijskih plovila u prostoru mora pod suverenitetom Republike Hrvatske.   Slovenska strana pozvana je da poduzme odgovarajuće mjere s ciljem poštivanja razgraničenja crtom sredine u morskom prostoru Zaljeva i izvan njega, koje ujedno odgovara stanju kakvo je bilo 25. lipnja 1991. godine, sve dok se ne postigne novi dogovor o načinu na koji će dvije države prevladati spor o granici ili ne postigne neposredni sporazum o tijeku međudržavne granice. >> Slovenija predala prosvjednu notu zbog Savudrijske vale