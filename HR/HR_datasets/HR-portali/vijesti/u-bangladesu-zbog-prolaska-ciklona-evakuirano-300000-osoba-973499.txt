Foto: Hina OKO 300.000 osoba evakuirano je u Bangladešu, a više od 700.000 bi moglo biti uskoro evakuirano prije prolaska ciklona Mora koji se kreće prema jugoistočnoj obali, objavile su vlasti u ponedjeljak.  Oluja se nalazi 385 km od luke Chittagonga i trebala bi zahvatiti obalu rano u utorak, rekli su meteorolozi.  Oko 300.000 osoba je već prebačeno u skloništa, rekao je glasnogovornik uprave za vođenja katastrofa koje redovno zahvaćaju tu siromašnu zemlju južne Azije.  "Cilj nam je da ne bude žrtava i učinit ćemo sve što je moguće za evakuaciju više od milijun osoba prije dolaska ciklona", rekao je, prenosi agencija France presse.  Meteorolozi navode da vjetrovi pušu brzinom između do 117 km/h. Očekuju se olujne kiše i poplave.  U svibnju je ciklon Roanu zahvatio južnu obalu Bangladeša, usmrtio dvadeset osoba, a 500.000 osoba je raseljeno.