Pred ulaznim vratima kuće žalosti na broju 162 u Čistoj Velikoj od nedjelje je policijski kombi, piše Slobodna Dalmacija. Nikad u u ovom malom mjestu nije bilo toliko policajaca. Dio ih je, kazaše mještani u ponedjeljak, skrenuo ulijevo, 200 metara prije groblja, pa putem ispod nadvožnjaka, i dalje kraj plinovoda u brdo. U nedjelju navečer je to područje nadlijetao policijski helikopter, a onda je objavljeno kako je tu pronađen crveni saxo s tijelom Silvane Šunjerge. Slijedeći upute, stigosmo bijelim puteljkom kroz draču i raslinje do lovačkog vidikovca. U gustom šipražju zatekosmo krim-policajce i zaposlenike Državnog odvjetništva u poslu. Crveni automobil jedva smo primijetili, makar smo bili udaljeni 20-ak metara. Više je nego očito da to mjesto nije slučajno izabrano. Maleni saxo s tijelom Silvane Šunjerge mogao se vidjeti samo iz zraka. Kad se kraj nas provezlo vozilo vučne službe, na citroënovu vjetrobranskom staklu još iz daljine smo uočili kružna napuknuća karakteristična za prostrijelno oštećenje. Nalazilo se pred vozačkim sjedalom. Je li na pustom, teško pristupačnom mjestu, daleko od sela hitcem iz pištolja Tin ubio majku ili se tu dovezao s njezinim mrtvim tijelom unaprijed isplaniravši ubojstvo? Kako je i kada ubio oca? Je li jedan metak bio dovoljan? Zašto se satima nakon ubojstva vozao u crnom mercedesu po županiji i kako ga je u Tribunju otkrila policija? Gdje je u cijeloj priči stanovita djevojka zbog koje je, navodno, Mandalina na neko vrijeme bila pod policijskom opsadom? Ima li istine u naklapanjima kako su dvojica njegovih prijatelja znala za ubojičin okrutni pohod, dapače na neki način i sudjelovala u kaznenom djelu? O svemu tome posljednju riječ kazat će policija i istražna tijela koja detalje dozirano iznose u javnost. Istodobno u javnost prodiru i razne priče i scenariji zločina. Službeno je, međutim, tek obznanjeno da je 19-godišnjak kazneno prijavljen za teško ubojstvo svojih roditelja. Krim-obrada je proširena i na 18-godišnjaka i 20-godišnjaka koje se sumnjiči za neprijavljivanje kaznenog djela. Barem su se u tom dijelu glasine pokazale točnima, piše Slobodna.