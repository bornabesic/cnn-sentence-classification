Lideri 27 država članica EU, koji se danas okupljaju u Bruxellesu kako bi definirali smjernice za pregovore s Velikom Britanijom o njezinu izlasku iz Europske unije, spremni su na mogućnost da Sjeverna Irska nakon Brexita ostane dio EU u slučaju ujedinjenja s Irskom. Ujedinjenjem s državom koja je punopravna članica EU može se automatski postati dio EU na isti način na koji je Istočna Njemačka postala dio Europske zajednice čim se ujedinila sa Zapadnom Njemačkom. Naglašavanje takvog principa od EU27 moglo bi unijeti dodatni nemir u Londonu jer postaje izglednije da Brexit može dovesti do raspada Ujedinjenog Kraljevstva Velike Britanije i Sjeverne Irske. Predsjednik Europskog vijeća Donald Tusk jučer je objavio pismo u kojem iznosi pristup kojeg bi se EU27 trebao držati u pregovorima o Brexitu: prvo će pregovarati o pravima građana EU u Velikoj Britaniji, zatim o računu koji London treba platiti zbog financijskih obveza preuzetih dok su Britanci još uvijek punopravni članovi EU i konačno o tome kako “izbjeći tvrdu granicu između Republike Irske i Sjeverne Irske”. Tek kad se ta tri pitanja dogovore, pregovori se mogu posvetiti budućem odnosu Velike Britanije s EU. – Drugim riječima, prije nego što raspravimo o budućnosti, moramo prvo raščistiti prošlost – napisao je Tusk. Tek nakon što EU27 zaključi da je postignut “dovoljan napredak” u pregovorima o prva tri pitanja može se otvoriti rasprava o tome kakve pogodnosti u smislu trgovinskog odnosa London može dobiti nakon izlaska iz EU. Takav pristup nije nimalo povoljan za britansku premijerku Theresu May kojoj je važno da ispregovara novi trgovinski odnos s EU i koja se nadala da o tome može pregovarati paralelno, istovremeno s ostalim pitanjima o samom razvodu.  