Hrvatsko novinarsko društvo (HND) izrazilo je u nedjelju duboku zabrinutost zbog toga što niti jedan slučaj prijetnji novinarima u Hrvatskoj nije riješen, a broj uvreda koje uključuju govor mržnje i izravnih prijetnji novinarima čak se povećao, pa traži da o tom problemu raspravlja Hrvatski sabor. Posljednji primjeri su prijeteća pisma koja su primili ravnateljica Hine Branka Gabriela Valentić te glavni urednik portala forum.tm Goran Borković, navodi se u priopćenju HND-a.  Jedno pismo "potpisano“ je s "Jedan HOS-ovac“ a drugo s "Ustaške zmije“ i ispod oba "potpisa“ je ustaški pozdrav "Za dom spremni“. Osim adresatima, u tim prijetećim pismima anonimni su pošiljatelji ispisali i odvratne uvrede na račun još nekolicine novinara i drugih javnih osoba. HND još jednom podsjeća da je od prijetnji do fizičkog nasilja malen korak te zahtjeva najhitnije postupanje nadležnih institucija u svim slučajevima prijetnji novinarima. "Odbor za informiranje, informatizaciju i medije Hrvatskog sabora pozivamo da o toj za društvo krajnje opasnoj pojavi neizostavno raspravlja već na prvoj sjednici. Očekujemo da se zbog značaja ove teme saborski zastupnici o njoj očituju i na plenarnom zasjedanju",  stoji u priopćenju iz HND-a, koje je potpisao njegov predsjednik Saša Leković. >> Etički kodeks posvađao sindikat i HND sa Ravnateljstvom HRT-a 