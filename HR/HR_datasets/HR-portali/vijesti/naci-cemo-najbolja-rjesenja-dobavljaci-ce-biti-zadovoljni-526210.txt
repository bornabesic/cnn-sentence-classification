- Razgovori se vode s izvanrednim povjerenikom, s ministricom gospodarstva i vjerujem da ćemo naći najbolja rješenja s kojima će biti zadovoljni i dobavljači i da će taj odnos između dobavljača i banaka biti riješen na najbolji mogući način - izjavio je u Slavonskom Brodu u petak popodne premijer Andrej Plenković na novinarski upit u vezi informacija da neke banke ne žele produljiti promemoriju mjenicama nekim dobavljačima Agrokora, a što bi im moglo naštetiti u njihovu daljnjem poslovanju.  Premijer i šef HDZ-a Andrej Plenković u petak popodne u Slavonskom Brodu boravio je kako bi i osobno dao potporu HDZ-ovu kandidatu gradonačelnika Hrvoju Špiceru, koji nakon prvog izbornog kruga za protukandidatom i aktualnim gradonačelnikom Mirkom Dusparom nositeljem nezavisne liste zaostaje oko 10 posto, te kandidatima HDZ-a u još šest općina brodsko-posavske županije.  - Želim čestitati HDZ-u brodsko-posavske županije na izvrsnom rezultatu u prvom krugu, posebno me veseli još jedan mandat i uvjerljiva pobjeda našeg župana Danijela Marušića i sjajan rezultat za Županijsku skupštinu. Pobjeda u prvom krugu u 10 općina potvrda su kontinuirane snage HDZ-a, u još 6 općina naši kandidati stoje jako dobro i očekujem potvrdu toga uspjeha. Također sam izrazito zadovoljan rezultatom našeg kandidata Špicera za gradonačelnika ovdje u Slavonskom Brodu, želimo mu dati još jednom punu potporu kao predsjednik HDZ-a očekujemo uspjeh i za njega i za naših šest kandidata u općinama - dodao je Plenković.  Na izravan upit novinara "24sata" može li prokomentirati najave i glasine o navodnim kontaktima HDZ-a i HSS-a u pogledu ostvarivanja saborske većine Plenković je u svom odgovoru bio više nego kratak: "Ne".