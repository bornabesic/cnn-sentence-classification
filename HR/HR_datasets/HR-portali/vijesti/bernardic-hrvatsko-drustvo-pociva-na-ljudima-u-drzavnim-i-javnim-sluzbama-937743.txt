Foto: FAH PROBLEME u pregovorima između Vlade i sindikata o povećanju plaća javnim i državnim službama komentirao je u utorak predsjednik SDP-a Davor Bernardić ustvrdivši da zaposleni moraju ostvariti prava zagarantirana zakonom i kolektivnim ugovorima.  Nije jasno kako "u prenapuhanom proračunu za 2017. godinu", u kojemu su rashodi povećani za 6,7 milijardi kuna,  Vlada nije uspjela naći novca za javne službe, rekao je Bernardić upitan za komentar propalih pregovora između Vlade i sindikata.    Kad već nude toliku potrošnju, ne razumijem zašto se ne može naći rješenje za sindikate javnih službi, istaknuo  je predsjednik SDP-a u izjavi novinarima nakon sastanka s predsjednikom Hrvatske obrtničke komore. Bernardić: Sastat ću se sa sindikatima  Ustvrdio je i kako je SDP upozoravao na nelogičnosti u prijedlogu državnog proračuna za 2017.  "Nije osiguran način na koji će se pregovarati o kolektivnim pravima na koja javne službe imaju pravo od 1. siječnja iduće godine. Izrazili smo sumnju i danas se te tvrdnje pokazuju točnima", rekao je Bernardić te najavio da će se idućih dana sastati s predstavnicima sindikata javnih službi.  Cilj nam je da ljudi u državnim i javnim službama,  na kojima počiva hrvatsko društvo, ostvare prava zagarantirana zakonom i kolektivnim ugovorom, poručio je.