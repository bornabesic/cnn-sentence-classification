Čikaški nadbiskup kardinal Blase Joseph Cupich stigao je u ponedjeljak u Zagreb. U Nadbiskupskom dvoru u Zagrebu dočekali su ga zagrebački nadbiskup kardinal Josip Bozanić i pomoćni biskup zagrebački mons. Ivan Šaško. Kardinal Cupich predvodit će u srijedu 31. svibnja koncelebrirano euharistijsko slavlje u zagrebačkoj prvostolnici u 19 sati povodom proslave svetkovine Majke Božje od Kamenitih vrata. Blase (Blaž) Cupich je nadbiskup Chicaga, ne dopušta progon žena koje idu na pobačaj ni LGBT osoba. Radio Vatikan je bio u listopadu prošle godine objavio imena 17 novih kardinala koje je papa Franjo imenovao. Među njim je bio i Blase Cupich, odnosno Blaž, 67-godišnji nadbiskup Chicaga, potomak doseljenika iz Hrvatske. On je bio jedan od tri nova kardinala iz SAD-a. Od ostalih, zanimljivo je da su iz Europe bila samo četiri, te da je kardinalom bio imenovan i Mario Zenari, apostolski nuncij u Siriji, kojega su 2013. islamistički pobunjenici umalo ubili granatom ispaljenom na vatikansko veleposlanstvo u Damasku u Siriji. Što se Blasea Cupicha tiče, on je u SAD-u čuven kao vrlo progresivan katolički nadbiskup, pisao je Express. Zaredio se za svećenika 1975., u dobi od 26 godina, u Minnesoti je 1971. diplomirao filozofiju, u Rimu 1974. teologiju, te godinu poslije i umjetnost teologije. Vrlo brzo se istaknuo kao onaj koji se bori za beskućnike, protiv rasizma, za prezrene u društvu po svim osnovama. Cupich je 2011. kao biskup Spokanea svećenicima u svojoj biskupiji otvoreno rekao da apsolutno ne podržava sudjelovanje bilo koga od njih u prosvjedima i molitvama organizacije "40 dana za život", i to zato "što žene odluku o pobačaju ne donose ispred klinike, nego za kuhinjskim stolom ili u dnevnom boravku, često sa sestrama, kćerima, prijateljicama", odnosno da žene pred kliniku već stižu s odlukom. Tom je prilikom svećenicima rekao izričito da "ne želi da ih se identificira s tim ekstremistima". Isticao je pritom da je riječ o ženama u teškoj situaciji, često ostavljenima od muškaraca s kojima su zatrudnjele. U studenom 2012., uoči referenduma o istospolnom braku u državi Washington, koji je doveo do žestoke javne prepirke po tom pitanju, Cupich je u otvorenom pismu vjernicima poručio da, dok razmišljaju ili govore o toj temi, moraju imati na umu da one koji zagovaraju izjednačavanje braka, na to potiče "duboko suosjećanje prema onima koji su pokazali hrabrost odbiti živjeti u stalnom strahu od odbijanja zbog svoje seksualne orijentacije". "To suosjećanje je posljedica tragične nacionalne povijesti nasilja protiv homoseksualaca, verbalnih napada na njihovo ljudsko dostojanstvo i samoubojstava tinejdžera koji su se nosili sa svojim seksualnim identitetom ili su zbog njega bili zlostavljani", napisao je tada. Libertarijanstvo u ekonomskom smislu kritizirao je kao suprotno katoličkom socijalnom nauku. Zdravstvenu zaštitu za sve snažno je podupirao 2013. kada se Barack Obama borio za "Obamacare", pri čemu je Cupich ustvrdio da je zdravstvena zaštita temeljno ljudsko pravo, riskirajući da se pritom i njega optuži da "promovira socijalizam". Kao biskup Chicaga na sinodi u Rimu u rujnu 2015. snažno je istupio za to da se nipošto ne uskraćuju vjerski sakramenti onima koji su se rastali i ponovno vjenčali, te homoseksualnim osobama. Što se tiče pobačaja, mada nikada nije propustio reći da je pobačaj štetan i pogrešan, još 2004. kao 55-godišnji biskup Rapid Cityja, usprotivio se kolegama koji su bili za to da se iz vjerske zajednice izbaci političare katolike koji se zalažu za pravo na slobodan izbor pobačaja. On je tada rekao da se, prvo, mora priznati da je riječ o moralnom pitanju na koje utječe svjetonazor. Rekao je, zatim, i da zakon o pobačaju mora priznavati patnju nerođenog djeteta, ali i trudne žene koja se nalazi u teškim životnim okolnostima. Konačno, rekao je, to se pitanje mora riješiti isključivo iscrpnim i iskrenim dijalogom, a ne sukobima. Njegov prijedlog biskupi su tada tijesno odbili, sa 55 prema 45 posto. Što se njegovih hrvatskih korijena tiče, poznato je da je on jedno od devetero djece Blaža Cupicha i Marie Majhen iz Omahe u Nebraski. Njegova majka Maria je pak bila jedno od četvero djece Barbare Bahun koja je u Nebrasku doputovala 1917. kao 17-godišnjakinja iz Vinice kod Varaždina, te Ivana Majhena koji je u SAD doselio iz Karlovca. Prije dvije godine nadbiskup Blase Cupich posjetio je bakin rodni kraj Vinicu, a 2. veljače ove godine prisustvovao je obilježavanju Feste svetog Vlahe, te se tada susreo i s predsjednicom Kolindom Grabar Kitarović.