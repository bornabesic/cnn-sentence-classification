ZAGREB - U hrvatskim morskim lukama u prva tri mjeseca ove godine zabilježeno je 52.159 uplovljavanja brodova, 2,8 posto više nego u istom razdoblju lani, broj putnika porastao je za 1,7 posto, na 2,8 milijuna, dok je promet robe porastao 46 posto, na 4,8 milijuna tona, podaci su Državnog zavoda za statistiku.   Unutarnji promet putnika porastao je u prva tri mjeseca na godišnjoj razini za 2,3 posto na 2,78 milijuna, dok je međunarodni prepolovljen, i iznosio je 17.753 putnika.   Najveći promet putnika u prvom tromjesečju ove godine ostvarila je splitska luka, 443,5 tisuća, što je 2,1 posto više u odnosu na isto razdoblje lani.   Na drugom je mjestu Luka Zadar s 335,2 tisuće putnika, ili 6,8 posto više, a na trećem je Luka Preko, Ugljan, s 305,6 tisuća putnika, što je 5,2 posto više nego u istom lanjskom razdoblju.   U prva tri mjeseca u morskim je lukama utovareno i istovareno 4,8 milijuna tona robe, što je rast od 46 posto u usporedbi s istim razdobljem lani.   Porast prometa robe bilježi se u svim lukama, pa je tako Omišalj registrirao 1,64 milijun tona, što je rast za 76,4 posto. Ploče su zabilježile 755 tisuća tona, ili 37,1 posto više, a Bakar 699 tisuća tona, ili 75,6 posto više.   Najveći udio u prometu robe na razini Hratske zauzima tekući teret, 50 posto, a slijedi ga suhi rasuti teret sa 33 posto, dok promet kontejnera sudjeluje s 10 posto.