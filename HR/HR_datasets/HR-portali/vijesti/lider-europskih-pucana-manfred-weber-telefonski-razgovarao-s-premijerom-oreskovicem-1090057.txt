Lider europskih pučana u Europskom parlamentu Manfred Weber danas je telefonski razgovarao s premijerom Tihomirom Oreškovićem, neslužbeno doznaje Večernji list. Weber je ugledni njemački zastupnik i najutjecajniji član Europske pučke stranke u EP-u, a iako mu je po stranačkoj liniji kolega Tomislav Karamarko, odlučio je danas razgovarati s Oreškovićem. Kako neslužbeno doznajemo, Weber je naglasio da je važno da Hrvatska ima stabilnu Vladu sada kad su se počeli pojavljivati prvi znakovi oporavka i prve najave ambicioznijih reformi. Weber je ponovio ono što su Večernjem listu u petak govorili drugi sugovornici iz redova Europske pučke stranke: da su svjesni da je HDZ u problemima zbog svog predsjednika Tomislava Karamarka. Navodno među liderima europskih pučana prevladava stav da bi Karamarko trebao otići iz Vlade, a možda i s čela HDZ-a, i tako pokušati sačuvati HDZ od veće štete. >> Pučani: Karamarko treba misliti na dobrobit svoje stranke Neslužbeno doznajemo da se premijer Tihomir Orešković danas ne planira obratiti javnosti i održati konferenciju za novinare. (Vecernji.hr) 