Foto: Hina ZAGREBAČKI gradonačelnik Milan Bandić rekao je da niti jednoj niti drugoj strani ne uvjetuje ništa za sastavljanje nove vlade nakon novih izbora jer on "nikada ne uvjetuje", te poručio da on nije problem već će biti rješenje nakon izbora.  "Ja nikad ne uvjetujem. Ja sam rješenje, a ne problem. Nemojte mene trpati u uvjete ili rušenje ili destrukciju. Ja sam za rješenje, kao što ću biti rješenje nakon ovih izbora. Bili smo i nakon prethodnih. Nekada čovjek može pogriješiti, dati podršku krivim ljudima", kazao je Bandić novinarima, upitan koji su njegovi uvjeti za HDZ-ovu ili SDP-ovu stranu s obzirom da tvrdi da nitko bez njega neće moći sastaviti vladu nakon novih izbora.  Hrvatskoj, kaže, treba zaokret, snaga, iskustvo, odlučnost i zajedništvo.  "Ljudi koji su dosad ekperimentirali u sedam vlada, ovo je osma koja je završila kao ekperiment, nisu to znali i umjeli i zato nitko od njih nije dobio drugi mandat. Zato što nije bilo niti snage niti iskustva niti znanja, odlučnosti niti zajedništva. Znate kako je završilo zadnje zajedništvo. Kao rogovi u vreći", ustvrdio je zagrebački gradonačelnik nakon komemorativnog programa u Saboru povodom obilježavanja 21. godišnjice genocida u Srebrenici. Priznao pogrešku  Potvrdio je još jednom da je pogriješio što je dao podršku Oreškovićevoj vladi.   "Dao sam im potporu, da li je zločin ljudima vjerovati? Mislio sam da će premijer Tihomir Orešković kao novo lice udariti novi pečat i tempo Vlade. Da se nisu posvađali i oni bi funkcionirali četiri godine isto kao i najneuspješnija vlada u povijesti Zorana Milanovića", ustvrdio je.  Upitan da prokomentira najave iznenađenja, Bandić je kratko poručio: "Polako". "Iznenađenja su pozitivna i manje pozitivna. Bit će svakakvih iznenađenja. Ali znate kako će to završiti. Manje-više slično. Ljudi će ponovno zaokružiti slično, uz nijanse i opet će za četiri godine zaokruživati slično, ali to je tako", kazao je.   Upitan kad je otvaranje fontana na livadi ispred Nacionalne sveučilišne biblioteke, kazao je da će prije sv. Ilije koji je 20. srpnja otvoriti Branimirovu ulicu i početi radove na punom profilu Radničke ceste, a nakon toga će otvoriti fontane. "Neka malo trava ojača, kao na Wembleyu, ne treba žuriti", dodao je.