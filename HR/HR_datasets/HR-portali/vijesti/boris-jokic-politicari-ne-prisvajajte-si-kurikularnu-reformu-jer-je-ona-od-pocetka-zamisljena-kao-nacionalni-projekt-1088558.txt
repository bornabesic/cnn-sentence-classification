Ekspertna skupina koja je radila na na kurikularnoj reformi na čelu s Borisom Jokićem priopćenjem se obratila javnosti nakon što je Zoran Milanović u intervjuu za Dnevnik Nove TV izjavio da je upravo njegova stranka, SDP, formirala radnu skupinu.  – Ovom prilikom još jednom želimo zahvaliti svima na podršci Cjelovitoj kurikularnoj reformi. Također želimo ponoviti i još jednom zamoliti sve političke stranke da ne prisvajaju kurikularnu reformu. Reforma je od samog početka osmišljena kao nacionalni projekt i istinsko mjesto zajedništva i dijaloga u kojem sudjeluju stručnjaci vrlo različitih svjetonazora. Ona je ujedno iskren i pošten pokušaj ljudi iz škola, vrtića, učeničkih domova, akademske zajednice, vjerskih zajednica, iz privatnog sektora, sindikata. Kako se naš rad proteže kroz dvije različite Vlade, upoznati smo s niskom razinom podrške reformi, ali i općenito sustavima odgoja i obrazovanja. Stoga, umjesto deklarativne podrške, molimo sve političke opcije da stave obrazovanje i znanost kao svoje prioritete, povećaju ulaganje u obrazovanje i znanost, poboljšaju status odgojno-obrazovnih radnika i znanstvenika i osiguraju djeci i roditeljima bolje obrazovanje. Od praznih riječi i jeftinih političkih bodova onih koji su u prošlosti bili ili trenutačno jesu moćni, ova zemlja nema mnogo – stoji u priopćenju koje potpisuju članovi radne skupine Boris Jokić, Branka Vuk, Ružica Vuk, Branislava Baranović, Suzana Hitrec, Zrinka Ristić Dedić i Tomislav Reškovac. >>Reforma ide dalje, Jokić će prihvatiti poziv predsjednice? 