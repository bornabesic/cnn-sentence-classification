Foto: Hina PREDSJEDNIK SDSS-a Milorad Pupovac jasno je i nedvosmisleno stao na stranu Andreja Plenkovića rekavši da će njegova stranka pomoći u stabilizaciji vlade i većine.   "Nije moguće da u jednoj vladi imate dvije vlade i da jedna radi protiv druge. Koalicije naprosto drugačije funkcioniraju i onda kada postoje među njima razlike. Nas ne čudi to što je došlo do ovakve odluke premijera", rekao je Pupovac novinarima u Saboru.   "Hrvatska se nalazi u ozbiljnoj ekonomskoj, vanjskopolitičkoj i unutarnjopolitičkoj situaciji i potrebna je stabilna vlada i većina. Na premijeru je da se potrudi oko toga i na njemu je da što je moguće prije osigura potrebnu većinu. Što se kluba zastupnika SDSS-a tiče, mi ćemo nesumnjivo podržati premijera da formira stabilnu vladu, vladu koja neće biti sukobljena i koja neće imati podjele i uzajamne kampanje. Čekamo", rekao je Pupovac.  Smatra da će i ostali manjinci podržati premijera.   "Ne vjerujem da ćemo se razići. Neke kolege iz drugih krugova manjina, ali na osnovu razgovora koje smo vodili nema naznaka da osam zastupnika manjnina ne bi bilo jedinstveno u odluci da se stabilizira vlada. Nismo razgovarali o novoj većini, samo smo obaviješteni o tome što se dogodilo u vladi i zašto se to dogodilo", rekao je Pupovac. Pupovac bi napravio isto što i Plenković  Ovo ga, kaže, nije iznenadilo. Štoviše, kaže da bi napravio isto što i Plenković da je na njegovom mjestu.  "Ovo me iskreno nije iznenadilo. Kad bih ja bio na njegovom mjestu sigurno ne bih dopustio da mi se stranka destabilizira, da mi se ruši kredibilitet i ne bih dopustio da neki drugi član vlade dobiva bodove na poteškoćama, a da ja trpim štetu", kaže Pupovac.   "Mi očekujemo da ćemo razgovarati s premijerom i očekujemo da će nam premijer dati plan stabiliziranja vlade. Mi smo spremni razgovarati o stabiliziranju i spremni smo dati svoj doprinos", rekao je Pupovac.   Novinari su željeli znati kako Pupovac bespogovorno podržava Plenkovića, a do sada mu je zamjerao mnoge stvari, u prvom redu ploču u Jasenovcu zbog čega nije bio dio službene komemoracije u Jasenovcu.   "Ovog problema je ovo problem koji proizvodi mnoge druge probleme. Prvo trebamo osigurati da imamo stabilnu, funkcionalnu i efikasnu vladu. Poslije toga moramo razgovarati o svemu što smatramo problematičnim.