Foto: FAH MINISTARSTVO poljoprivrede izvijestilo je danas da je u pljeskavici od mljevenog mesa junetine i svinjetine utvrđena bakterija salmonela (Salmonella spp.), proizvođača – Klaonica, proizvodnja i prerada mesa papkara i kopitara “Jagodanović” iz Bartolovaca, na slavonsko-brodskom području.  Ministarstvo poljoprivrede nadzor je provelo u sklopu Plana monitoringa hrane životinjskog podrijetla, a kako navode, bakterija salmonela utvrđena je u mesnom pripravku Pljeskavica od mljevenog mesa junetine i svinjetine, a "uzorkovanje je provedeno kod proizvođača – Klaonica, proizvodnja i prerada mesa papkara i kopitara “Jagodanović”, Sv. Bartolovci 37, Bartolovci, odobrenog broja “1102”.   Proizvod, pljeskavica od mljevenog mesa junetine i svinjetine, 200 g, LOT 110204042017, datuma proizvodnje 04.04.2017., najbolje upotrijebiti do 14.04.2017., prema nalazu veterinarske i sanitarne inspekcije više se ne nalazi na tržištu, priopćila je Hrvatska agencija za hranu.  Salmoneloza je zarazna bolest uzrokovana bakterijom iz grupe Salmonella spp. Salmonelozu najčešće uzrokuje hrana životinjskog porijekla – jaja, mlijeko i meso, ali i biljna hrana zagađena salmonelama po svojoj površini. Hranu, osobito životinjskog porijekla, potrebno je prije konzumacije dobro termički obraditi.