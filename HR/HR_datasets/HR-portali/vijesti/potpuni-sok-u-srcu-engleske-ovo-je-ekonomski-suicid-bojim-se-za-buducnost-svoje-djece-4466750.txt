U senzacionalnom obratu od uvriježenog očekivanja medija i anketa, političkih analitičara i financijskih ekperata, Ujedinjeno Kraljevstvo napušta Europsku uniju. Vijest nas je dočekala s buđenjem dana, prvog sunčanog nakon dugotrajnog razdoblja sivila, što su Brexitovci doživjeli kao znak novog sunca nad otočjem, a ostala polovica Britanaca koji su jučer glasala za ostanak u EU, kao ironiju. Britanci su donjeli povijesnu odluku i na pitanje treba li Ujedinjeno Kraljevstvo ostati dio Europske unije njih 51,9 % odgovorilo je negativno u uspredbi s 48,1% Još sinoć se činilo da su rezultati naklonjeni ostanku, toliko da je vođa stranke UK Independence Party Nigel Farage proglasio poraz. Stvari su se okrenule usred noći kada je napokon postajalo jasno da glas za ostanak u EU ne može prevagnuti. Ovakva odluka nije jedini šok koji je jutros dočekao Britance. Nešto iza osam sati po lokalnom vremenu, u svom prvom obraćanju nakon objave rezultata britanski premijer David Cameron podnio je ostavku. “Britanci su glasali za napuštanje Europske unije i njihova volja mora se poštivati. Volja britanske nacije su uputstva koja se moraju slijediti.”, rekao je u obraćanju ispred 10 Downing Street, u pratnji svoje supruge Samanthe. “No, Britanci su donjeli vrlo jasnu odluku da odaberu drugi put i zato mislim da zemlja treba svježe vodstvo kako bi ju povelo na taj put. Učinit ću sve kao premijer kako bih ustabilio brod u tjednima i mjesecima koji dolaze, ali ne mislim da bi bilo ispravno da pokušam biti kapetan koji vodi našu zemlju na njenu iduću destinaciju.”, rekao je Cameron. Iako je kamp “Leave” slavio, sa Nigelom Farageom koji je današnji dan proglasio danom nezavisnosti za Britaniju, atmosfera u Londonu bila je neuobičajeno napeta. Ljutiti građani dočekali su Borisa Johnsona ispred kuće, čovjeka kojeg mnogi smatraju najzaslužnijim za ovakav rezultat. Johnson, kojeg neki vide kao mogućeg nasljednika Davida Camerona na mjestu premijera, obratio se građanima izrazivši divljenje i zahvalnost Davidu Cameronu, svome prijatelju iz školskih dana protiv kojeg se ipak okrenuo uoči referendumske kampanje. Politička oluja ovime nije završena, ona tek počinje. Zastupnici u parlamentu iz redova laburista krive Jeremya Corbyna za loše odrađenu kampanju i očekuje se poziv za izglasavanje nepovjerenja vođi britanske lijevice. U Škotskoj, pak, koja je velikom većinom glasala za ostanak u EU, prva ministrica Nicola Sturgeon dala je naslutiti da je drugi referendum u Škotskoj vrlo vjerojatan. Ovo je početak procesa koji će trajati mjesecima, godinama. Usred političkog meteža, o čijim posljedicama u ovom trenutku možemo samo nagađati, financijsko tržište već je reagiralo s funtom koja je pala za 12%, što je najveći pad funte u pedeset godina. Bankari iz Citya koji su proveli neprospavanu noć pokušavaju kontrolirati tržište koje divlja. “Što dalje?”, pitanje je koje titra nad britanskim otočjem, a jasan odgovor nije izgledan u danima koji dolaze. Zbunjenim Britancima, a zbunjeni su čak i oni koji su glasali za ovu odluku, ne preostaje ništa drugo nego čekati.   Podijeljenost nacije po pitanju referenduma i danas se zrcalila na ulicama Londona. S jedne strane slavlje, s druge očaj. “Nevjerojatno. Spasili smo se. Doista tako mislim. Možda će trebati vremena, ali siguran sam da će ovo biti tek početak našeg velikog uspjeha.”, rekao mi je Nick, 42-godišnji bankar. Alice, 39-godišnja poduzetnica je, kako kaže, u stanju šoka i boji se za budućnost svoje tvrtke i zemlje: “Ostvarila se moja najgora noćna mora. Ne mogu vjerovati da se ovo događa.” 69-godišnji financijski savjetnik Charles, koji je glasao za ostanak u EU, rekao je: “Ovo je ekonomski suicid za našu zemlju. Ne znam što bih rekao osim da se bojim za budućnost svoje djece i unuka." Jesse, 60-godišnji investicijski bankar, izjavio je: “Tužan sam. Ovo je primjer toga da su racionalni ljudi loši u predviđanju iracionalnog ponašanja.” 72-godišnji Sean rekao je: “Ponosan sam na Britance. Pokazali smo da smo spremni uzeti stvar u ruke. Dobili smo što smo htjeli, idemo dalje."