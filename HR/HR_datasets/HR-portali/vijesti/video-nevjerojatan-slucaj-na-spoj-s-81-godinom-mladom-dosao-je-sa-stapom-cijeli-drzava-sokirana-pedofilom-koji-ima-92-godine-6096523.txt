RAF-ov veteran, 92-godišnji Britanac, proglašen je krivim za pokušaj seksualnog zlostavljanja 11-godišnje djevojčice i smatra se najstarijim uhvaćenim pedofilom u zemlji. Ivor Gifford iz Abertilleryja naučio je koristiti internet i preko online stranica za upoznavanje predložio 11-godišnjoj curici seks, no na sastanku su ga umjesto nje dočekali The Hunted One, civilna organizacija koja pomaže u hvatanju pedofila na internetu. Gifford je policiji prilikom uhićenja rekao: ‘Nadam se da ću umrijeti prije nego ovo završi. Znam kako će moja obitelj reagirati.’ Najstariji britanski pedofil mislio je da preko chata razgovara s dvjema djevojkama, Jessie (11) i Jodie (12). U roku od pola sata je prešao na temu seksa i dogovorio sastanak s Jessie, a usput joj je napomenuo da ‘odjene nešto seksi’. Osim toga, slao joj je svoje eksplicitne fotografije, no nije bio svjestan da zapravo razgovara s članovima grupe The Hunted One. Kad je stigao na mjesto sastanka, oslanjajući se na štap, ondje su ga dočekali članovi grupe koji su snimali sve od početka do dolaska policije. Kažu da su bili u šoku kad su saznali koliko godina ima. Tužitelj Owen Williams je na sudu rekao: ‘Bio je vrlo uporan. Od oko 100 stranica poruka vidjet ćete da se većina odnosi na seks. G. Gifford otvoreno opisuje seksualni čin. Slao je svoje gole slike.’ Dodao je da članovi grupe koja pomaže u hvatanju pedofila, imaju zapravo lažne profile na internetu na kojima se predstavljaju kao maloljetnici, no nikad prvi ne započinju razgovor. Uvijek čekaju da se predator njima obrati. Williams je ustvrdio da je Giffordova jedina namjera bila ‘seksualno iskoristiti dijete’, piše BBC.   Optuženi se branio i negirao je optužbe. Rekao je da se internetom počeo služiti dvije godine ranije, nakon što mu je umrla supruga, da bi tako pronašao spremačicu. Međutim, rekao je da je bio usamljen te da se ulogirao na stranice kako bi razgovarao s ljudima, a da je za djevojke smatrao da su starije. Porota mu, naravno, nije povjerovala i proglasila ga je krivim. Gifford ostaje u pritvoru, a zatvorsku kaznu će mu odrediti početkom lipnja.