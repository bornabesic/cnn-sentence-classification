Sud BiH potvrdio je optužnicu koja Đuru Matuzovića, Ivu Oršolića, Tadu Oršolića, Marka Dominkovića, Josu Nedića, Marka Blažanovića, Matu Živkovića, Antu Živkovića i Stjepu Đurića tereti da su počinili kazneno djelo, odnosno zločin protiv čovječnosti, a optuženike Đuru Matuzovića, Matu Živkovića, Antu Živkovića i Stjepu Đurića da su počinili i ratni zločin protiv ratnih zatočenika, priopćeno je jučer, piše Večernji list BiH. Optužnica, kako se navodi, tereti optuženike da su u vremenskom razdoblju od druge polovine travnja 1992. godine do srpnja 1993. za vrijeme međunarodnoga oružanoga sukoba između Hrvatskoga vijeća obrane i Hrvatske vojske, na jednoj strani, i Vojske Srpske Republike BiH, kasnije VRS, na drugoj strani, na širem području općine Orašje, optuženici Đuro Matuzović, u svojstvu zapovjednika 106. brigade HVO, a kasnije zapovjednika Operativne skupine Orašje, te zapovjednika Operativne zone Orašje, Ivo Oršolić, u svojstvu zapovjednika 106. brigade HVO Orašje, Tado Oršolić, u svojstvu načelnika Postaje javne sigurnosti Orašje, Marko Dominković, u svojstvu zapovjednika Policijske postaje Orašje, Joso Nedić, u svojstvu zapovjednika II. bojne 106. brigade HVO, Marko Blažanović, u svojstvu načelnika Obavijesnih poslova 104. brigade, a de facto obnašajući dužnost zapovjednika 104. brigade, a Mato Živković, Anto Živković i Stjepo Đurić, u svojstvu vojnih policajaca Vojne policije 106. brigade HVO, u okviru sveobuhvatnoga i sustavnoga napada usmjerenoga protiv civilnoga stanovništva srpske nacionalnosti na području općine Orašje, znajući za napad i da njihove radnje čine dio toga napada, planirali, počinili, naredili, poticali, pomagali, organizirali, omogućili i usuglašavali se činjenjem i nečinjenjem s progonom srpskoga stanovištva s teritorija pod kontrolom Hrvatskoga vijeća obrane suprotno pravilima međunarodnoga prava, i to: ubojstvima, zatvaranjem ili drugim teškim oduzimanjem tjelesne slobode, mučenjima, silovanjima i drugim nečovječnim djelima slične naravi, učinjenim u namjeri nanošenja velike patnje ili ozbiljne tjelesne ili psihičke ozljede ili narušenja zdravlja. Konstatacijama “za vrijeme međunarodnoga oružanoga sukoba između HVO-a i HV-a, na jednoj strani, i Vojske Srpske Republike BiH, kasnije VRS, na drugoj strani”, Hrvatska je de facto optužena za navodne ratne zločine u Posavini. Optužnica dalje, kako je navedeno, tereti optuženika Đuru Matuzovića, kao zapovjednika 106. brigade HVO i kasnije kao zapovjednika OZ Orašje, Matu Živkovića, Antu Živkovića i Stjepu Đurića, kao vojne policajce 106. brigade HVO, da su, zajedno s njima poznatima pripadnicima Vojne policije HVO u šupi, vlasništvo M. F, zvani M.D., u Donjoj Mahali i u logoru u Osnovnoj školi u Donjoj Mahali, općina Orašje, suprotno pravilima međunarodnoga prava, sudjelovali u ubojstvima, mučenjima i nečovječnome postupanju te nanošenju velikih patnji i ozljeda tjelesnoga integriteta i zdravlja ratnim zatočenicima, priopćeno je jučer iz Suda BiH, odnosno Odjela za ratne zločine.