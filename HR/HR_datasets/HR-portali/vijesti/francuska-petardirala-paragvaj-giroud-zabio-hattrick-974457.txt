Foto: STEPHANE MAHE/REUTERS/PIXSELL KLUPSKA sezona još nije ni završena, a neke su reprezentacije (među kojima i Hrvatska) već odigrale prve prijateljske utakmice.  Francuska je u petak 5:0 razbila Paragvaj u prijateljskom susretu u Rennesu, gdje su nastupile i najveće zvijezde europskog nogometa.   U najjačem sastavu (bez igrača Reala i Juventusa) s Matuidijem i Pogbom, Payetom, Dembeleom i Griezmannom ispred njih te Giroudom u napadu, Francuska je razmontirala goste već u prvih 13 minuta.  U 6. je Giroud na asistenciju Dembelea zabio za 1:0, a sedam minuta kasnije na asistenciju Payeta povisio na 2:0. Na poluvremenu su izašli Dembele, Pogba i Payet, a ušli Kante, Sissoko i Lemar. Nešto kasnije Digne je ušao s klupe i u manje od dvije minute namjestio Giroudu treći gol na utakmici. Prvi je to hat-trick jednog francuskog reprezentativca nakon 17 godina.   Francuski napadač izašao je uz ovacije, a na scenu je stupio sjajni napadač Lyona Lacazette koji je samo tri minute kasnije asistirao Sissoku za 4:0. Bila je to 76. minuta, a u 77. Antoine Griezmann je postavio konačni rezultat.