Europa bi morala jasno reći Sjedinjenim Državama da napuštanje Pariškog sporazuma o klimi nije jednostavan proces i da bi postizanje dogovora o potpunom napuštanju moglo trajati godinama, rekao je u srijedu predsjednik Europske komisije Jean-Claude Juncker. - Europska dužnost je reći: nije to samo tako, rekao je Juncker na konferenciji o budućnosti Europe koju je organizirala njemačka udruga poslodavaca BDA. - Amerikanci ne mogu samo tako napustiti sporazum o klimi. (Američki predsjednik Donald) Trump vjeruje u to jer ne zna pojedinosti. Zapravo, treba nekoliko godina da bi se SAD izvukao iz obveza koje proizlaze iz potpisanog ugovora, dodao je čelnik EK. - Klimatski sporazum je jasan: moraju proći tri, četiri godine od njegova stupanja na snagu, dakle prošlog studenoga, da bi ga se moglo napustiti. Tako da ideje tipa 'Ja sam Trump, ja sam Amerikanac, Amerika prva, napuštam sporazum' jednostavno ne dolaze u obzir. Pokušali smo to Trumpu razjasniti u Taormini tijekom summita G7 vrlo jednostavnim rečenicama na njemačkom. Čini se da nismo uspjeli, ali pravila su pravila i svi ih se moraju pridržavati. I nije sve što piše u pravilima ili međunarodnim ugovorima 'fake news'. Tih se stvari valja držati, poentirao je Juncker. Trump se nešto ranije oglasio na Twitteru, u jeku medijskih izvješća da će se SAD povući iz Pariškog sporazuma o klimi, napisavši da će uskoro objaviti svoje namjere. - Objavit ću svoju odluku o Pariškom sporazumu u idućih nekoliko dana, napisao je Trump. Naknadno je u novoj objavi napisao da će odluku obznaniti u četvrtak u 15 sati po lokalnom vremenu. Portal Politico izvijestio je da Trump planira povlačenje iz tog sporazuma, a drugi portal Axios navodi, pozivajući se na dva neidentificirana izvora koji su izravno upućeni u tu odluku, da je Trump odlučio napustiti taj sporazum. Prema Axiosu, Bijela kuća treba donijeti odluku o tome hoće li to biti formalno povlačenje za koje bi moglo biti potrebno tri godine ili će izaći iz UN-ovog ugovora na kojemu se temelji taj sporazum. Trump je obećao u svojoj predizbornoj kampanji 2016. da će povući Sjedinjene Države iz Pariškog sporazuma i povećati vađenje nafte, plina i ugljena u SAD-u. Tijekom prošlotjednih summita u Europi, međunarodni čelnici pa čak i papa Franjo pozvali su Trumpa da ne napušta Pariški sporazum.