Dubrovačka policija zaplijenila je više od 4,5 kilograma heroina na graničnom prijelazu Karasovići, a osumnjičenog albanskog državljanina, u čijem je automobilu nađena droga, predala je pritvorskom nadzorniku, izvijestila je u nedjelju dubrovačko-neretvanska policija. Na granični prijelaz je u subotu, 6. svibnja, oko 1 sat ujutro stigao automobil albanskih nacionalnih oznaka kojim je upravljao 21-godišnji državljanin Albanije. Granična policija i djelatnici carine su, zbog sumnje na krijumčarenje, zatražili nalog za pretragu vozila i u prepravljenom prostoru u vozilu pronašli osam paketa s ukupno 4 kilograma i 550 grama heroina, priopćila je policija. Nakon dovršenog kriminalističkog istraživanja albanski je državljanin, uz kaznenu prijavu zbog sumnje da je počinio kazneno djelo neovlaštene proizvodnje i prometa drogama, predan pritvorskom nadzorniku Policijske uprave dubrovačko-neretvanske. 