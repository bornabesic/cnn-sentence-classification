Foto: Marko Lukunić/Pixsell ROJEVI pčela viđeni su ovih dana u centru Zagreba. Kako nam je javila jedna čitateljica, u Ilici su pčele zaustavile i tramvajski promet, ali samo nakratko dok su pčelari uklanjali roj sa zgrade.  "Neki dan ugledala sam veliki roj pčela ispred prozora. Odmah sam ih sve zatvorila, bilo ih je stotine", rekla nam je druga čitateljica. U panici je, unatoč vrućini, zatvorila sve prozore.  Da Zagrebom ovih dana haraju rojevi pčela potvrđeno nam je i u udruzi Pčelinjak koja ih uklanja. U suradnji s Gradskim uredom za poljoprivredu i šumarstvo te Državnom upravom za zaštitu i spašavanje, oni su zaduženi za uklanjanje rojeva pčela. Dnevno do 20 intervencija  Predsjednik Udruge Kristijan Jusić rekao nam je da dnevno imaju od 15 do 20 intervencija. Građane upozorava na to da čim ugledaju roj pčela, odmah nazovu službu 112 koja ih potom kontaktira te zatim izlazi na teren. Ako postoji potreba za vatrogasnim ljestvama, tada zovu i vatrogasce u pomoć. Na pitanje zašto odjednom ima toliko pčela i otkud one u centru grada, kazao nam je da su ove godine stigle kasnije, zbog jake i dugotrajne zime.  "Svake godine ima sve više pčela. Sad je sezona bagrema pa su došle. Lani smo u Zagrebu uklonili 342 roja pčela. One se pojavljuju u rojevima inače od travnja do lipnja, ali sad su se pojavile tek prije 10 dana jer je zima bila duga. U Zagrebu ima dosta neaktivnih dimnjaka i pukotina u zidovima pa tu nalaze privremen smještaj. Tu se dobro osjećaju i nalaze dosta izvora nektara u gradu, što im je potrebno kako bi mogle opstati", rekao je Jusić u razgovoru za Index. Zašto su u centru?  U trenu kad nađu mjesto gdje će se privremeno zaustaviti, ondje ostaju u pravilu tri dana. Problem je, napominje Jusić, u urbanim sredinama, kao što je centar Zagreba gdje su se pojavile, to što pčele ponekad padaju na pod pa može biti nezgodno ili čak opasno ako ih građani ne uoče.  Zato je, naglasio je, potrebno više paziti prilikom šetnje gradom i ako ih se uoči odmah zvati 112 jer rojevi pčela uočeni na javnoj površini imaju prioritet pri uklanjanju.  Rojeve pčela uklanjaju tako da ih poprskaju vodom, ispod roja stave koš i istresu pčele u njega.  Predsjednik Pčelarskog društvo Zagreb Stjepan Vuković za Index je pak rekao kako u blizini centra grada postoje pčele koje se sad roje i na vrhuncu su razvoja. Navodi kako ih u košnici bude od 60 do 80 tisuća.  "One traže pogodno mjesto gdje će se privremeno zaustaviti, pa ih se dio odvaja i traži novi dom. To traje 3 dana. I to su ti rojevi po centru. Građani se trebaju maknuti od njih jer kad pčela ubode ispusti otrov, a oni koji su alergični mogu pasti u anafilaktički šok. Zato je važno odmah zvati 112 koji će potom obavijestiti udrugu pčelara i ona će ih ukloniti", rekao nam je Vuković. Rade na dobrovoljnoj bazi  Kao što smo naveli, udruga Pčelinjak ih uklanja na području Zagreba, a od Grada dobivaju samo sredstva koja su im potrebna da bi pokrili troškove prijevoza.  "Mi čuvamo i pčele i građane, a to radimo na dobrovoljnoj bazi. Sredstva koja dobivamo preko projekta kao udruga dostatna su samo za pokrivanje troškova goriva. Čak smo doživjeli i neugodnosti jer pomažemo. Tako je jedan kolega pčelar koji je skidao roj pčela na Kvatriću dobio kaznu za parkiranje. Komunalni redar mu je napisao kaznu, iako je imao oznaku da je pčelar i uklanja pčele. Problem je u tome što mi nemamo konkretnu službu koja bi se bavila time, već to radimo dobrovoljno.  Zato smo od Zavoda Andrija Štampar tražili mišljenje da proglase stupanj građanstva koji bi mogao biti osjetljiv na ubode. Onda bi se trebalo sustavno dogovoriti da postoji služba koja štiti te građane jer to sad nemamo regulirano. Problem je i u tome što u Hrvatskoj nemamo obavezno osiguranje pčelara, a za svaku djelatnost u kojoj bi se mogla napraviti štetu morate biti osigurani. Ne smijemo si dopustiti da netko padne u anafilaktički šok, jer tko onda odgovara? Mi sad kao udruga pokušavamo da se to regulira", ispričao je Kristijan Jusić za Index.