Labidija se traži zbog kaznenog djela "formiranja ili pridruživanja stranim paravojnim ili policijskim snagama" Interpol je raspisao tjeralicu za još jednim državljaninom Bosne i Hercegovine kojega se tereti za sudjelovanje u terorističkim organizacijama, a riječ je o 18-godišnjaku po imenu Hamza Labidi, objavili su u srijedu lokalni mediji. Labidijevo ime nalazi se na Interpolovoj “crvenoj” potjernici, a tamo je uvršten na zahtjev pravosuđa BiH. Kako stoji na stranici svjetske policijske organizacije, Labidija se traži zbog kaznenog djela “formiranja ili pridruživanja stranim paravojnim ili policijskim snagama”. Uz to su uz fotografiju objavljeni samo najosnovniji podatci poput onoga da je rođen 12. rujna 1998. u Zavidovićima u središnjoj Bosni. “Dnevni avaz” prenosi kako sigurnosne agencije u BiH imaju informaciju da je ovaj tinejdžer dospio do sirijskog ratišta. Labidijev otac navodno je osoba arapskog porijekla. U prosincu 2016. godine na zahtjev pravosudnih tijela BiH Interpol je raspisao crvene potjernice zbog terorizma i za Senadom Hasanovićem iz Sarajeva i Edinom Kahrimanom iz Zenice, a mjesec dana prije toga za Samidom Cicvarom i Naserom Arnautom. Interpol zbog terorizma traga i za Ramom Grahovićem i Ibrom Ćufurovićem iz Velike Kladuše, Edinom Pečenkovićem iz Bihaća, Jasminom Keserovićem iz Zavidovića, Sulejmanom Mešanovićem, Senadom Kasupovićem i državljaninom Saudijske Arabije i BiH Ahmedom Zuharijem (50), prenosi Pogled.