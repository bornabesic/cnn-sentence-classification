Profesionalni lovac i vlasnik safari tvrtke Theunis Botha (51) poginuo je u petak prilikom neplaniranog lova na slonove, kada se ustrijeljena slonica srušila na njega i zdrobila ga svojim tijelom. Bothina tvrtka organizira lovačke safarije za bogate klijente, koji uglavnom love leoparde i lavove uz pomoć treniranih pasa. No, fotogalerije na stranici njegove tvrtke prikazuju ga kako pozira nad lešinama brojnih drugih životinja, od slonova i krokodila do gnuova i divljih svinja. U petak popodne, Botha je vodio grupu klijenata na lov u Zimbabveu, kada su naišli na krdo slonova. Južnoafrički portal Nres24 piše kako je troje slonova krenulo jurišati na lovce, te da je Botha pucao po njima. Četvrta slonica zaletjela se na njih sa strane i zgrabila Bothu sa svojom surlom. Jedan od lovaca ju je ustrijelio, a ona je na mjestu uginula i srušila se na Bothu. Theunis Botha Big Game Safaris   News24 piše i kako je Botha, vrlo poznat lovac u Zimbabveu, bio dobar prijatelj Scotta Van Zyla, lovca kojeg su prošli mjesec u Zimbabveu ubili krokodili. Van Zyl je nestao za vrijeme lova 4. travnja ove godine, a pronađeni su samo njegovi ranci. Tragovi njegovog DNK otkriveni su u uzorcima sadržaja želuca dva krokodila. Slonovi spadaju među najinteligentnije životinje na Zemlji, jedne od rijetkih za koje se vjeruje kako posjeduju samosvijest nalik ljudskoj. Odrasli slonovi nemaju prirodnih neprijatelja osim čovjeka, no lov na slonovaču devastirao je njihovu populaciju diljem svijeta. U proteklih sto godina, broj slonova u Africi pao je s procijenjenih 3-5 milijuna na samo 415.000.