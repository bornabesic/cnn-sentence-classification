Zbog neslaganja s glavnim državnim odvjetnikom Dinkom Cvitanom, šefica zagrebačkog tužiteljstva Željka Pokupec razriješena je s funkcije, a vrlo je izvjestan i njezin odlazak iz Državnog odvjetništva. Dok je s bivšim glavnim državnim odvjetnikom Mladenom Bajićem jako dobro surađivala, novome šefu Pokupec nije "legla" od prvoga dana. Poznavatelji odnosa u Državnom odvjetništvu kažu da je bilo samo pitanje dana i konkretnog povoda zbog kojega će Cvitan na čelo najvažnijeg tužiteljstva u državi postaviti drugu osobu. Mladineo presudio Što je točno bila kap koja je prelila čašu i motivirala Cvitana da je pozove u petak rano ujutro i priopći joj da očekuje njezinu ostavku, ne zna se. Nekoliko zadnjih slučajeva ukazuje na to da su komunikacijski kanali između sjedišta DORH-a u Gajevoj ulici i Županijskog državnog odvjetništva (ŽDO) u Zagrebu prilično zakrčeni šumovima. Jedan od slučajeva koji je Cvitan stavio na dušu Ž. Pokupec je kašnjenje s podnošenjem optužnice u takozvanom slučaju Mladineo koji je „težak" više desetaka milijuna kuna. Premda je za optužnicu bila zadužena zamjenica Sunčica Blažević, glavni državni odvjetnik je propust pripisao njezinoj šefici. Čini se kako se Pokupec provukla jer je, u vrijeme kada je valjalo podnijeti optužnicu, bila na godišnjem odmoru. Njezina zamjenica Blažević ukazivala je pak na to da je nacrt optužnice poslala u Gajevu na mišljenje, ali nije dobila odgovor. U slučaju optužnice protiv Željka Sačića bilo je obrnuto jer ŽDO u Zagrebu nacrt nije ni slao na mišljenje Cvitanu, već se s optužbom išlo izravno na sud. A to je Pokupec priskrbilo novi minus. Postupak protiv Sačića za ratni zločin počinjen u vrijeme Oluje nad srpskim civilima u Gruborima inicirala je policija kaznenom prijavom. U zagrebačkom tužiteljstvu nisu dvojili da nakon Grubora nije bio proveden očevid, niti prava istraga, ali nisu bili sigurni čine li ti elementi ratni zločin za koji bi Sačića trebalo goniti po zapovjednoj odgovornosti. No, optužili su Sačića, a sud je optužnicu potvrdio. U DORH-u nisu zadovoljni kako je postavljen predmet i navodno su skloni povlačenju i doradi optužnice, što pak vrijeđa ŽDO Zagreb, a njihov ping-pong istodobno dobiva političke konotacije. Pokupec se našla u vrlo nezavidnoj situaciji jer, osim što joj je šef zaprijetio smjenjivanjem, stegovnim postupkom i izbacivanjem iz Državnog odvjetništva, zadnjih dana živi pod policijskom zaštitom, i to zbog nekoliko mailova u kojima joj se prijetilo smrću. Bude li prisiljena napustiti Državno odvjetništvo, to će biti kraj jedne od najbrilijantnijih tužiteljskih karijera. Pokupec je rođena Zagrepčanka, a u Zagrebu je 1998. završila Pravni fakultet i već potkraj iste godine prošla na natječaju za pripravnicu u Općinskom državnom odvjetništvu (ODO) u Zagrebu. Čim je stekla uvjete, položila je pravosudni ispit, a u rujnu 2000. Državno sudbeno vijeće imenovalo ju je zamjenicom. Nije dugo trebalo da skoči u vatru, pa joj je ubrzo dodijeljen rad na švercu oružja u kojemu su optuženi Bruno Zorica i drugi. Već 2006. postaje prva osoba zagrebačkog općinskog tužiteljstva. Za dobro vođenje ODO-a dobila je državno odvjetničko priznanje. Daljnju promociju doživjela je 2011. kada je imenovana za županijsku državnu odvjetnicu u Zagrebu. Za Pokupec je tipično da je uz šefovsku funkciju aktivno radila na predmetima, i to po uzoru na svog mentora Mladena Bajića kojemu je bila jedan od glavnih suradnika. Otišla i Cvitanova supruga Obavezno je na posao dolazila u osam ujutro, a ne bi odlazila do osam navečer. Iza nje je podulji popis predmeta na kojima je radila, od Haških dnevnika, brijunskih transkripata, krivotvorenja putovnica iz kontingenta sarajevskog veleposlanstva za potrebe mafijaških klanova (vlasnik takve putovnice bio je i Sreten Kalinić). Među značajnijim njezinim slučajevima pamtit će se i afera Remorker gdje je kroz nekoliko tvrtki utvrđen sustav izvlačenja novca iz HGK i na kraju optužen Nadan Vidošević, zatim otvaranje istraga u slučaju HAC, potom otvaranje istrage u slučaju Core Media, što je rezultiralo optuživanjem Dijane Čuljak. Nije štedjela ni policiju pa je inicirala istragu koja je dovela do saznanja da je sin šefa zagrebačke policije Saša Burić dio lanca perača novca za Radovana Štetića. Došlo se i do policajca Mislava Merkaša koji je bio zadužen za suzbijanje prostitucije, a radio je kao svodnik. Pokupec, međutim, kao šeficu nisu svi voljeli. Dapače, bilo je dosta pritužbi na njezin rad, a više je osoba u njezinu mandatu i otišlo iz ŽDO u Zagrebu. Među njima i supruga sadašnjeg glavnog državnog odvjetnika Cvitana. Dok je dio podređenih tvrdio da ih Pokupec "mobingira", ona je poručivala da neće dopustiti eskiviranje s posla, te da to što je nekome od tužitelja eventualno otkazana rasprava ne znači da je dobio slobodan dan. >>Cvitan smjenjuje Ž. Pokupec, ne napusti li tužiteljstvo, prijeti joj i stegovni postupak