Foto: vsrh.hr VRHOVNI SUD ukinuo je presudu suca Slavka Lozine koji je koncem prošle godine na šest godina zatvora osudio umirovljenog kapetana bojnog broda JRM Pavla Pantića, početkom rata u Hrvatskoj dozapovjednika ratne baze Lora u Splitu. 79-godišnjem Pantiću su na teret stavljali da je izdavao naredbe za granatiranje Splita. Lozina je na objavi presude ustvrdio kako su ostvarena sva obilježja kaznenog djela ratnog zločina, no Vrhovni sud uvažio je Pantićevu žalbu te utvrdio bitnu povredu odredaba kaznenog postupka. Naime, Lozina nije postupio po uputi Vrhovnog suda koji je već ukinuo jednu osuđujuću presudu protiv Pantića s početka 90-ih kada je u odsutnosti bio osuđen na osam godina zatvora. I tada je počinjena bitna povreda te nisu navedeni razlozi o odlučnim činjenicama. Propušteno je tada utvrditi točan doprinos optuženog u odnosu na svaku pojednačnu inkriminaciju, a to nije utvrdio ni sudac Lozina, zaključio je Vrhovni sud. "Nema dokaza o aktivnom djelovanju optuženika" Ukupno je osam događaja za koje se tereti Pantić, a odnose se na djelovanje neprijateljske vojske po ciljevima u Splitu. Vrhovni sud navodi da je potpuno izostala raščlamba konkretnog djelovanja optuženika. Nisu navedeni dokazi na temelju kojih je Lozina zaključio da je Pantić zapovijedao, prenosio zapovijedi ili osobno otvarao artiljerijsku vatru. "U obrazloženju nije naveden nijedan dokaz niti činjenična i pravna raščlamba temeljem koje bi se moglo zaključiti o aktivnom djelovanju optuženika", stoji u rješenju Vrhovnog suda. Lozina: Opće je poznato da je logističko djelovanje mozak svih ratnih operacija Lozina je, između ostalog, naveo u presudi da "čak i ako bi prihvatili obranu okrivljenika da je imao ovlasti samo u okviru logističke baze, to ga ne oslobađa odgovornosti jer je opće poznato da je u ratnoj praksi pozadinsko-logističko djelovanje mozak svih ratnih operacija i da bi bez takvog pozadinskog djelovanja bilo skoro nemoguće voditi borbena djelovanja." Vrhovnom sudu to je krajnje dvojben zaključak. Nije im jasno ni kako je Lozina propustio u presudi spomenuti i većinu izvedenih dokaza. Pročitani su iskazi 92 svjedoka, brojni izvještaji, on je, pak, u obrazloženju presude naveo jedan izvještaj i spomenuo deset svjedoka, naveo kratko tek sadržaj iskaza četvorice svjedoka. Ne zna se tako o čemu su ti brojni svjedoci kazivali, a u presudi ne postoje razlozi pa se ne može u tom dijelu ispitati, što je još jedna bitna povreda odredaba kaznenog postupka, zaključeno je. Novo suđenje pred novim sucem i vijećem Vrhovni sud doveo je u pitanje i samo izvođenje dokaza na raspravi. Pantić se, naime, požalio da iskazi svjedoka nisu čitani na raspravi. U dva i pol sata Lozina je, naime, uspio uzeti Pantićevu obranu na četiri stranice, ispitati jednog svjedoka, pročitati iskaz 92 svjedoka, pročitati dokumentaciju, preslušati i pregledati tehničke zapise... Na to će na novom suđenju pažnju obratiti novi predsjednik sudskog vijeća. Vrhovni sud je, naime, naložio da Pantiću sudi potpuno izmijenjeno vijeće koje neće biti opterećeno stavovima zauzetim u presudi suca Lozine. Pantić je uhićen krajem 2015. godine na crnogorskoj granici kada se vraćao iz posjeta kćeri u Beogradu. Hrvatskoj je izručen u travnju prošle godine. Smješten je u splitski zatvor u ćeliju s kapetanom Draganom i generalom Borislavom Đukićem.