Borci skupine Islamska država (IS) opkoljeni su u zapadnom Mosulu, njihovu posljednjem važnom uporištu u Iraku, jer su iračke snage prekinule sve pristupe cestom, izjavio je američki dužnosnik. "IS je opkoljen. Tijekom noći je 9. oklopna postrojba iračke vojske sa sjedištem blizu Baduša sjeverozapadno od Mosula, prekinula posljednji cestovni pristup" drugom gradu u zemlji, izjavio je u nedjelju novinarima u Bagdadu posebni američki izaslanik međunarodne koalicije protiv džihadista Brett McGurk. "Svi borci koji se nalaze u Mosulu ondje će i umrijeti", rekao je McGurk. "Odlučni smo ne samo pobijediti ih u Mosulu, nego i spriječiti da pobjegnu". Američki dužnosnici nedavno su procijenili na 2500 broj džihadista prisutnih na zapadu Mosula te u gradu Tal-Afar, na zapadu. Grad je u lipnju 2014. osvojila ultraradikalna sunitska skupina u brzoj ofenzivi koja joj je omogućila da se domogne velikih dijelova iračkog teritorija zapadno i sjeverno od Bagdada. No, IS je otada izgubio 60 posto ukupnog teritorija, po McGurku. Iračke snage preuzele su od IS-a "više od trećine" zapadnog dijela Mosula nakon pokretanja ofenzive na taj sektor grada 19. veljače, kazao je general Man al-Sadi, iz elitnih postrojbi za borbu protiv terorizma. >> Stotine ISIL-ovaca pobjeglo iz Rake, snage SDF-a opkolile grad s istočne, sjeverne i zapadne strane >> Kalif izdao kalifat i pobjegao u pustinju 