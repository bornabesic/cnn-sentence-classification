Kada su nepunih godinu dana od okupacije Poljske, u ljeto 1940. počele pristizati vijesti da su Nijemci u izgradili jedan kazneni logor, 39- godišnji poljski vojni kapetan Witold Pilecki se odmah prijavio da ode na lice mjesta. Da dozna koliko su točne glasine o njemačkim zločinima u takvim logorima. Ono što je saznao u 945 dana provedenih u Auschwitzu, najvećem i najozloglašenijem logoru nacističke Njemačke, bilo je zastrašujuće. No u njegove izvještaje malo je tko vjerovao. Mislili su da pretjeruje. Zvučilo je tako nestvarno... Witold Pilecki, poljski domoljub i jedan od osnivača poljskog pokreta otpora rođen je 1901. godine. Kao maloljetnik sudjelovao je i u Prvom svjetskom ratu, a poslije rata borio se protiv snaga sovjetske Rusije. Oženio se i dobio djecu, a kad je Njemačka okupirala Poljsku 1939. s još jednim prijateljem osnovao je Tajnu poljsku vojsku koja je imala uporišta u gotovo svim većim gradovima središnje Poljske. U kratko vrijeme došlo se do broja od 8,000 boraca. Pilecki je kasnije te svoje postrojbe podredio i uklopio u Domovinsku armiju. On se jedini dobrovoljno javio ući u Auschwitz, a za taj čin je dobio odobrenje nadređenih u pokretu otpora i lažne isprave na ime Tomasz Serafinski. U rujnu 1940. godine dobrovoljno se tijekom jedne od racija predao neprijatelju i uskoro zajedno sa stotinama drugih transportiran u Auschwitz. U dokumentu “Volonter Auschwitza”, kojeg je komunistička Poljska desetljećima držala tajnim piše kako je Pilecki opisao ulazak u Auschwitz - Pozdravio sam se sa svime što sam do tada znao i ušao u nešto što nije bilo nimalo nalik bilo čemu što sam vidio Pileckiju je vrlo brzo postalo jasno što se zapravo događa u Auschwitzu – bio je to stroj za ubijanje. Dodijeljen mu je posao koji je podrazumijevao i rad izvan logora, pa je uspijevao prokrijumčariti izvještaje poljskoj vojsci. Iz dana u dan njegovi su izvještaji bili sve jeziviji.  - Više od tisuću novo pridošlih danas poslano je u plinske komore. Tijela su spaljena u novom krematoriju - napisao je Pilecki. S vremenom su njegovi izvještaji postali toliko strašni da je svima bilo teško povjerovati u sve što je napisao.  Aleks Storožinski, predsjednik fundacije Kosciusko ispričao je kako je Pilecki izvještaji slao vojsci koja se skrivala po Varšavi.  - Mislili su da pretjeruje. Nisu mogli vjerovati da postoje plinske komore, peći, da su im davali injekcije od kojih su umirali. Zvučalo je nestvarno -  rekao je Storožinski Kad je shvatio da Auschwitz neće napasti ni saveznici ni Poljska Domovinska vojska odlučio je s još dvojicom zatvorenika pobjeći iz logora smrti. Pobjegli su kroz stražnja vrata kućice koja je služila kao pekara. Ispod logoraških uniformi imali smo normalnu odjeću, a sa sobom su ponijeli duhan koji su bacali iza sebe kako ih psi ne mogli nanjušiti. Nakon bijega, Pilecki se priključuje poljskoj vojsci i sastavlja opširan izvještaj o Auschwitzu  - U plinskim komorama završavaju mase ljudi koje se ovdje doprema vlakovima i kamionima a ponekad je to i do tisuću osoba dnevno. Uglavnom je riječ o Židovima -  stajalo je u njegovom izvještaju. Saveznici dobivaju taj izvještaj i ne poduzimaju ništa. Pilecki sudjeluje i u Varšavskom ustanku 1944. godine. Njegova postrojba je dva tjedna branila položaje od nacista. Na kraju su se morali predati pa je ostatak rata proveo je u logoru za ratne zarobljenike. Pilecki je preživio Drugi svjetski rat i nije umro od nacističke ruke. Tri godine nakon završetka rata ubili su ga komunisti. Naime, Poljska je postala marionetska država po volji Moskve u kojoj su se provodile brutalne čistke, a on je sakupljao i materijale o zločinima komunista u Poljskoj. Tajna policija ga je pratila, uhitila i odvela u zatvor u kojem je proživio stravična mučenja. Komunističke vlasti ga u montiranom procesu osudile na smrt po optužbom - „neprijateljsko špijuniranje“.  Pogubljen je na današnji dan 1948. godine. Tijelo ovog poljskog junaka i domoljuba bačeno u masovnu grobnicu. Kuća mu je uništena, a njegovo ime bilo je zabranjeno spominjati. Ime Witolda Pileckog je rehabilitirano tek nakon pada komunističkog režima u Poljskoj 1990. godine a deset godina kasnije su prvi put objavljeni njegovi izvještaji o Auschwitzu. Orden Bijelog orla, najviše priznanje Poljske, posthumno mu je dodijeljeno 2006. godine.