Vlaho Orepić, ministar u zadnjih dana turbulentnom MUP-u, obišao je svoje policajce i političare na dubrovačkom području. Je li došao zbog mogućih problema s otvaranjem novih izbjegličkih ruta morskim putem ili je razlog druge prirode, moguće vezan uz sezonu? Razgovarali smo nakon sastanka s dubrovačkim gradonačelnikom Androm Vlahušićem na terasi "Gradske kavane" prije nego što će krenuti prema Prevlaci, piše Slobodna Dalmacija. U anketi smo pitali čitatelje tko je opljačkao MUP u Heinzlovoj i ponudili tri odgovora: kriminalci, policajci ili netko tko iznuđuje ostavku ministra Orepića. Kriminalci su dobili najmanje glasova i ispali najpošteniji, a policajci i političari puno više. Kako to komentirate? – U svakom slučaju, to su učinili kriminalci, bez obzira na to koji su im motivi bili, makar bili i policajci. Jeste li razmišljali o ostavci nakon što je pukla afera s nestankom gotovo 300 tisuća eura i dva kilograma zlata? - upitali su iz Slobodne Dalmacije. – Nisam razmišljao o ostavci jer se nisam ni osjećao krivim. Novi sam u sustavu koji je takav kakav jest, a preuzeo sam ga s najboljim namjerama. To što se dogodilo samo je simptom stanja u Ministarstvu unutarnjih poslova, koji samo ukazuje na to da što prije treba krenuti u reorganizaciju cijelog sustava. S time ću krenuti odmah, jer u ovom trenutku imamo neefikasan sustav koji je opterećen samim sobom. Reorganizacije će provoditi ljudi iz policije, a ne netko drugi, namjeravam na tome angažirati tim čistih policajaca, a ne politički obojenih, dakle, neću ni lijeve ni desne, nego profesionalce. Što je cilj protresanja u MUP-u? – Povećanje efikasnosti sustava. Sada imamo neproporcionalno stanje, MUP ima preveliku glavu, a pretanke noge. Idem na smanjenje razina zapovijedanja i smanjenje broja linija zapovijedanja. Želimo postići povećanje broja ljudi na terenu, uz smanjenje broja ljudi u kancelarijama. Ne kažem da administracija ne treba, ali u ovoj mjeri u kojoj je sada sigurno je dobar dio suvišan. Hoće li biti otpuštanja? – Zasad nije cilj smanjenje broja zaposlenih, nego je cilj stvoriti sustav na koji neće moći utjecati političari kao što sam ja, ili bilo tko iz političkog kruga. Policajac mora biti karijerno zanimanje i zato mora biti i zaštićeno od samovolje. Policajci su na dnu ljestvice. U većim gradovima ne mogu preživjeti od plaća koje primaju. – Evo, sad ću javno obećati da mi je jedan od najvažnijih ciljeva stvoriti sustav koji će bolje nagraditi policajca na terenu. To je težak posao i mora se časno obavljati. Vratimo se malo istrazi oko skandala s pljačkom u Heinzlovoj. Hoće li javnost doznati tko je to učinio? – Siguran sam da hoće. Stvari idu svojim tijekom, razumjet ćete da sada ne mogu i ne smijem govoriti o detaljima. Rješenje će biti zanatsko, bez politike? – Politička rješenja ne smiju se vezivati uz MUP. To me ne zanima, a mislim da sam dosad više puta pokazao da želim depolitizirati policiju. Ljudi koji rade na Heinzlovoj imaju moju punu potporu, ne gnjavim ih svakodnevno, ali očekujem rezultate istrage. Jeste li kontaktirali s Tomislavom Karamarkom nakon što ste proveli smjene u policiji, a on vam je dao potporu? – Ne, nismo imali nikakvih kontakata. Zašto ste u Dubrovniku? Kad smo čuli da dolazite, prvo što nam je palo na pamet je da predstoji izbjeglički val prema jugu. – Ne, ne. Dogovorili smo uspostavu baze za hitne letove vezano uz hitne medicinske slučajeve. Ujedno, Dubrovnik će nam biti baza za trenažne letove. U zračnoj luci Čilipi imat ćemo helikopter koji će služiti za hitne letove kad treba prevesti pacijenta, ali i za uvježbavanje naših posada. Letjet će se na Eurocopteru. Drugo, Dubrovnik je s policijskog aspekta specifičan zbog sezone, pa sam razgovarao i s kolegama i s gradonačelnikom Vlahušićem. Htio sam čuti njihove prijedloge. Idete na Prevlaku, koja je već odavno, barem po tumačenju bivšeg čelništva MUP-a, planirana za izbjeglice. Kad je Karamarko dolazio kao predsjednik HDZ-a, nisu ga čak ni pustili, kao da se tamo odvija neka tajna operacija. – Stvar je druge prirode. Idem k načelniku Luki Kordi da čujem njegove prijedloge o premještanju privremenog pomorskoga graničnog prijelaza iz Cavtata na Prevlaku. Cilj je, jasno, rasteretiti Cavtat nepotrebne gužve. Logično, ljudi koji žive tu bolje znaju što im više odgovara. Mi ćemo im izići ususret. Nakon zatvaranja balkanske rute kopnom, hoće li biti izbjegličkih brodova i neugodnih i rizičnih spašavanja na moru? – Nema razloga strahovati od nekakvog izbjegličkog vala, jer je problem izbjeglica generalno u poodmakloj fazi rješavanja. Ne kažem da ne može biti izuzetaka, nekakvih sporadičnih incidenata, ali stvar je u cjelini riješena i zato nema straha da bi neki nepredviđeni događaji mogli ugroziti sezonu. Vi ste Konavljanin? Hoćete li posjetiti rodno mjesto? – Odrastao sam u Pločama i jako sam vezan uz dolinu Neretve, ali srce vuče i u Konavle, u Stravču, odakle su moji. Zato mi je posebno drago doći na jug. Imam jednu staru kuću u Stravči, gore u prekrasnoj prirodi, koju valja obnoviti. Ne vjerujem da će to meni uspjeti, ali nadam se da sin neće zaboraviti Konavle. Kad vam je politički zaškripalo, u javnosti se pojavila slika s generalom Gotovinom? – Nije to bio nikakav medijski spin. Generali Kotromanović, Gotovina i ja zajedno smo proveli puno vremena na ratištu. Kako je slika nastala? Našli smo se po prijašnjem dogovoru i snimljena je za uspomenu. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!