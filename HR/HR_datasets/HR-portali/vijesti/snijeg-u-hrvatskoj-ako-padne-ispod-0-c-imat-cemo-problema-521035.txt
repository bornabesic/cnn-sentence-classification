Proljetni snijeg zabijelio je Papuk, Krndiju i na zapadu Psunj. Ima ga i na cestama, zbog svoje težine lomi grane na tek olistalim stablima, pa rendžeri u Parku prirode Papuk imaju pune ruke posla. Samo prije nekoliko dana slika je bila sasvim drugačija, sve je također bilo bijelo, ali od rascvjetalih divljih trešanja i drugog drveća. Prema prognozama snijeg bi mogao padati sve do kasno poslijepodne, jer je trenutna temperatura između 1 i 2 stupnja Celzijevih.  Prema prognozi DHMZ-a snijeg danas još možemo očekivati u Lici i Slavoniji.  Snijeg je zabijelio vrhove brda oko tunela Mala Kapela, a padao je i na području Gospića, Otočca, Brinja i Jezerana. U Istri je padao i na većem dijelu Ćićarije, a bilo ga je i u Vukovaru. Osim gorskih dijelova, travanjski snijeg iznenadio je i Zagrepčane jer je osim obronaka Medvednice zabijelio i naselja u podsljemenskoj zoni, ali rekreativce u Šestinama nije spriječio da zaigraju nogomet.  Hladnoća i snijeg najviše problema mogu stvoriti voćarima i vinogradarima. Meteorolozi su upozorili da se već u prvoj polovici tjedna u gorju očekuje jutarnji mraz, a u drugoj polovici tjedna mraz je izgledan i u nizinama unutrašnjosti Hrvatske. Požeški vinar Ivan Enjingi kaže kako je u njegovom vinogradu trenutno 20 centimetara snijega, ali zasad to nije problem. - Bit će problema ako temperatura padne ispod nule - kazao nam je i dodao kako čekaju da vide kako će biti sutra i prekosutra. - To je presudno - kazao je i dodao da snijeg nije problem ako temperatura ostane iznad nule.   