Zagrebački Županijski sud u četvrtak je u cijelosti potvrdio optužnicu protiv bivšeg HDZ-ova ministra mora, prometa i infrastrukture i zadarskog gradonačelnika Božidara Kalmete te ostalih u tzv. HAC-ovu kraku afere Remorker. Kalmeta nije došao na ročište zakazano za 9,.0 sati, što po zakonu nije ni obvezan, a njegov odvjetnik Krešimir Vilajtović ponovio je nakon potvrđivanja optužnice da protiv Kalmete nema dokaza u ovom slučaju te da ne može biti osuđen. Uskok tereti Kalmetu da je povezao ljude iz svojeg ministarstva, Hrvatskih cesta (HC) i Hrvatskih autocesta (HAC) te da je sa suradnicima podijelio više od 15 milijuna kuna i 850.000 eura iz javnih tvrtki za održavanje i izgradnju cesta. Uz Kalmetu je optužnicom obuhvaćeno još 12 okrivljenika, među kojima su njegovi najbliži suradnici iz ministarstva – bivši državni tajnik te predsjednik Nadzornog odbora HAC-a Zdravko Livaković i državni tajnik Milivoj Mikulić koji je također bio u upravi HAC-a. Među optuženima je i bivši financijski direktor HAC-a Josip Sapunar, koji je Livakovića i Mikulića prokazao kao osobe kojima je nosio novac koji su HAC-ovi podizvođači uplaćivali na austrijski račun češke tvrtke Remorker International Igora Premilovca. U optužnici se spominje i bivši čelnik HAC-a i Hrvatskih cesta (HC) Stjepko Boban, čelnici građevinskih tvrtki Damir Kezele, Ivan Berket, Miroslav Bunić i Petar Pečin te ljudi iz HAC-a i HC-a Jurica Prskalo, Mario Lovrinčević i Sandro Vukelić. >> Optužnica protiv Kalmete u studenome ponovno na Županijskom sudu