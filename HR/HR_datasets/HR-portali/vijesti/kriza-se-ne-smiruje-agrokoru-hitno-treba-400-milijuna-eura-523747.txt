Čini se kako se kriza u Agrokoru ne smiruje. Agencija Standard&Poor's opet je snizila kreditni rejting Agrokora jer nije platio kupon na svoju 300 milijuna eura vrijednu obveznicu koja dospijeva 2019. godine. Kako piše SEEbiz, Agrokor to ne može platiti ni u idućih mjesec dana, a vjerojatno ni u idućih 12 mjeseci.   Prema mišljenju stručnjaka, Agrokoru je u ovom trenutku potrebna financijska injekcija od barem 400 milijuna eura. U javnosti se pojavila i informacija kako Coca-Cola ne želi Agrokoru isporučivati svoju robu bez avansnog plaćanja. Za srijedu je najavljen izvanredni sastanak ministra poljoprivrede Tomislava Tolušića i izvanrednog upravitelja Agrokora Ante Ramljaka. Stanje u Agrokoru je kometirao i premijer Andrej Plenković. - U kontaktu smo s gospodinom Ramljakom i vodimo računa da proces bude održiv i da se restrukturiranje provede na vrijeme. Sva bitna pitanja regulirana su zakonom, a što se tiče svježe likvidnosti i povjerenja kreditora, siguran sam da će se ona nastaviti. Znamo kojim smjerom idemo i na koji način možemo poslati poruku povjerenja - kazao je premijer. Stanje u Agrokoru za RTL Danas komentirala je i ministrica gospodarstva i potpredsjednica Vlade Martina Dalić. - Snižavanje agencije Moody's ustvari potvrđuje ono što smo vidjeli 10. travnja, a to je da je uprava predvođena Ivicom Todorićem dovela Agrokor do stečaja. To još jednom potvrđuje da sve optužbe na račun Vlade kako štiti Todorića i njegovu obitelj nisu točne. Upravo suprotno - Ivica Todorić je doveo Agrokor do stečaja, a izvanredna uprava radi na stabiliziranju hrvatskog gospodarstva i zaštiti njegove stabilnosti koje bi stečajem Agrokora i njegove 73 kompanije ostavilo više od 30.000 ljudi u Hrvatskoj bez posla i ugrozilo više od 150.000 radnih mjesta kod dobavljača - kazala je Dalić. Napomenula je da idući korak ni u kojem slučaju nije stečaj Agrokora.   - Ono što je agencija objavila je na njihovoj proceduri opisivanje i prihvaćanje činjenice koja se dogodila za vrijeme uprave Todorića i njegovog zahtjeva za pokretanjem izvanredne uprave. Sukladno ustavnom određenju da je vlasništvo neotuđivo, Todorić je još uvijek vlasnik, no izvanredni povjerenik je preuzeo sve funkcije vlasništva, uključujući Skupštinu, Upravu, i on ni na koji način ne može ostvarivati nijednu funkciju u vlasništvu - kazala je Dalić.  Kazala je kako izvanredna uprava pregovara sa različitim kreditorima, bankama, fondovima i drugim zainteresiranim tijelima za posuđivanje 400 milijuna eura. - Vjerujem da će to uskoro dati rezultate i omogućiti sredstva za normalizaciju poslovanja i isplatu dugova - kazala je Dalić. Ponovila je kako cijeli proces izvanredne uprave neće pasti na trošak poreznih obveznika. - To nije ni formalno moguće, a cilj Vlade je nastaviti s politikom koja će dalje snižavati deficit - rekla je potpredsjednica Vlade.    