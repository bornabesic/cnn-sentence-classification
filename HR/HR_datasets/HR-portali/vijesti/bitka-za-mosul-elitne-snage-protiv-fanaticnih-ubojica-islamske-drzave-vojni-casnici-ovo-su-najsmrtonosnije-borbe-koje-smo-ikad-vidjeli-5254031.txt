Unatoč žestokom otporu militanata Islamske države koji koriste civile kao štit, iračke specijalne snage ušle su u petak dublje u Mosul i do sada drže šest gradskih četvrti oslobođenih u zadnjih deset dana. Elitne protuterorističke snage probile su početkom prošlog tjedna obrambene linije Islamske države i ušle u grad i od tada se vode žestoke borbe praćene nizom samoubilačkih bombaških napada i pucnjavom snajpera. Specijalne snage predvodnica su šire koalicije 100.000 boraca koji žele istjerati džihadiste iz Mosula kojim oni vladaju zadnje dvije godine. Snage sigurnosti i pješačke vojne divizije, uz potporu američkih zračnih snaga, pripremaju se idućih dana napasti južne i sjeverne četvrti Mosula kako bi pojačale pritisak na militante. Kurdski pešmerge i šijitske paravojne snage drže područja na sjeveroistoku i zapadu. Na istočnoj bojišnici, specijalne snage probile su se u okrug Kadisiju al-Taniju, na sjevernom rubu malog džepa četvrti koji zasad nadziru, rekao je njihov glasnogovornik. Po tvrdnjama vojnih časnika, vode se najsmrtonosnije borbe koje su ikad vidjeli. Male skupine militanata koriste veliku mrežu tunela i uskih ulica za izvođenje beskrajnih napada. Stanovnici tog 1,5 milijunskog grada kazali su ovaj tjedan da su militanti ubili najmanje 20 ljudi i izložili njihova tijela, od kojih su pet razapeli širom grada, kao upozorenje da se ne surađuje s iračkim snagama. UNHCR je objavio da je 40 ljudi ubijeno u utorak 'zbog izdaje i suradnje' s iračkim snagama sigurnosti, a jedan 27-godišnjak zbog korištenja mobitela. Glasnogovornica organizacije kazala je također da džihadisti navodno gomilaju amonijak i sumpor u civilnim područjima, vjerojatno za kemijske napade.