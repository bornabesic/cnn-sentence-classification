Zbog protoka vremena, kako je objasnio, Mato Palić, nije se mogao sjetiti, koliko je novaca i za koju stranku dao 2009. On je sjeo na klupu za svjedoke na zagrebačkom Županijskom sudu gdje je nastavljeno ponovljeno suđenje Ivi Sanaderu, HDZ-u i ostalima optuženima u aferi Fimi media. USKOK ih tereti za izvlačenje oko 70 milijuna  kuna iz državnih poduzeća te financiranje  crnih fondova HDZ-a. Palić je svjedočio kako je 2009. njegova tvrtka bila podizvođač radova za Holding Đuro Đaković. - Mi smo za njih gradili termoelektranu, a predsjednik uprave Kučinar na jednom sastanku svih izvođača radova zatražio je gotovinu za neku stranku. Novac sam dao, no koliko i za koju stranku, ne sjećam se - kazao je Palić. Malo  boljeg sjećanja bio je Mate Regvar, bivši predsjednik Uprave FINE, koji  je  opisao  kako se u travnju 2008. na traženje Nevenke Jurak našao s njom. -  Ona  je tražila sastanak kako bi mi prezentirala čime se bavi njezina tvrtka. Tada nismo dogovorili suradnju, no suradnja je dogovorena nakon njezinih opetovanih poziva.   Za usluge marketinga ugovorili smo iznos od 540.000 kuna, što je već bilo predviđeno poslovnim planom kojeg je donijela prethodna uprava - iskazivao je Regvar.