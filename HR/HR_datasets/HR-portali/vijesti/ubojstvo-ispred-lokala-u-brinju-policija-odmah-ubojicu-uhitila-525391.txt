U Brinju ispred kafića gdje je u nedjelju u 14.20 sati ubijen 37-godišnji Karlovčanin te odmah nakon toga uhićen osumnjičenik za ubojstvo 51-godišnji Ogulinac, ekipa za očevid je na trenu, a neslužbeno se doznaje da su se žrtva i ubojica prepirali zbog žrtvina psa. Zamjenik županijske državne odvjetnice Zdravko Car, koji vodi očevid, rekao je za Hinu oko 19 sati da se "očevid obavlja temeljito i polako, zbog čega je još mnogo nepoznanica". Zna se da je Karlovčanin ubijen iz pištolja, no je li bio jedan hitac ili više njih, zasad nije poznato. Po službenim podatcima ličko-senjske Policijske uprave, počinitelju ubojstva na mjestu tragedije alkotestom je izmjereno 1,39 promila alkohola u krvi. On je otprije poznat policiji po remećenju javnog reda i mira, no, koliko se zna, ne i za teža kaznena djela.