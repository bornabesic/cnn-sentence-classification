Most više nije Metković, već nacionalna politička opcija, rješenje za Hrvatsku, rekao je danas glavni tajnik Mosta Nikola Grmoja komentirajući rezultate jučerašnjih lokalnih izbora, kojima je izrazito zadovoljan.   - Treba naglasiti, osim svih gradova i općina koji su obranjeni, nezavisni kandidat Jelić pobjeđuje u Kninu Josipu Rimac i ulazi u drugi krug, to je jedan fantastičan rezultat - rekao je Grmoja i dodao da je Most ostvario fenomenalan rezultat u Splitu iako je njihov kandidat za gradonačelnika Ante Čikotić kasno ušao u utrku.  - Od jučer će Most imati i vijećnike u Istarskoj županiji, tako da nema gdje nas nema, to su fenomenalni rezultati - rekao je Grmoja, dodajući da ono što su napravili pravo čudo. Referirao se na izjavu Ante Čikotića, koji je rekao da je avangarda krenula iz Splita. - Avangarda je krenula iz cijele Hrvatske, nezavisni se bude. HDZ-ovi župani nikad se nisu našli u ovakvoj situaciji, nisu nikad ušli u drugi krug - rekao je Grmoja. Poručio je da Hrvatska za koju se zalažu nije Hrvatska konflikta, već drugačija Hrvatska u kojoj se transparentno vode financije. - Gdje god smo bili na vlasti, pokazali smo što je odgovorna i transparentna vlast, svi nam to moraju priznati - rekao je Grmoja. - Uvijek se može više, ali pitanje je kakvu potporu imaš, što si zatekao. Hrvatsku smo zatekli u lošoj situaciji, ali želimo je mijenjati i nećemo odustati - rekao je Grmoja. Rekao je i da im je zagrebačka Skupština pobjegla za 200 glasova. - Rezultati su prefantastični da bismo u ovom trenutku razmišljali o tih 200 glasova i tome što nismo prošli u Skupštinu Grada Zagreba. Grmoja je, govoreći o Metkoviću, rekao da neće formirati nikakve koalicije, a da je navodno koalicija sklopljena između HSS-a i HDZ-a. Rekao je da, neovisno o rezultatima Metkovića, ako se sagleda situacija u cijeloj Hrvatskoj, Most više nije Metković već nacionalna politička opcija, rješenje za Hrvatsku. - Nema opcije koja je imala četiri županijska vijećnika pa 77. Takav rast nije viđen. Niti jedan grad nismo izgubili, u Metkoviću smo pobijedili - rekao je Grmoja. Poručio je da idu u drugi krug pobijediti, da su spremni surađivati sa svima za dobrobit građana, ali da nema koalicije. Građanima Metkovića je poručio:  - Zar ćete dopustiti da vam gradske financije vode Stipe Gabrić Jambo i Nikola Oršulić? To je stvarni predsjednik HDZ-a Metković jer sadašnji kandidat je v. d., novo lice koje je trebalo prikriti stari kriminal - rekao je Grmoja. Rekao je i da su u Osijeku ostvarili fenomenalan rezultat, iako je jedan analitičar rekao da su podbacili. - Vidim da je Most treća opcija, HDZ ne bježi ni 7 posto, dakle najjača stranka u državi, a HDSSB kao regionalna stranka je iza Mosta. Očito se naše pobjede vole pretvarati u poraze - rekao je Grmoja. Govoreći o svojim šansama da u drugom krugu postane dubrovačko-neretvanski župan, rekao je da je Mostov Ivan Kovačić imao 18 posto kad je pobijedio u drugom krugu u Omišu, a da on ima još više. - To nisu izbori na kojima se bira, nego eliminira, u drugom krugu će izabrati onoga tko im je najpovoljniji. Naravno da onaj koji ima veći postotak da je veći favorit, ali to ne znači da sam bez šansi - rekao je Grmoja. Govoreći o suradnji na nacionalnoj razini, rekao je da onaj tko se zahvalio na suradnji i rekao da ima većinu valjda ima većinu te da ne očekuje nikakav poziv. - Nećemo razgovarati, možemo razgovarati samo o zakonskim prijedlozima u Saboru, projektu i inicijativa. Ne možemo razgovarati s onim tko je rekao da zbog zaštite kriminala u Agrokoru neće računati na naše ruke - rekao je Grmoja.