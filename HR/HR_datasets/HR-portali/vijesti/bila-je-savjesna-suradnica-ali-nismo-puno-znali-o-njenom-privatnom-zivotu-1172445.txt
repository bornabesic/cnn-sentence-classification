U automobilu na parkiralištu ispred bolnice u Murskoj Soboti u Sloveniji jučer u poslijepodnevnim satima pronađena je mrtva Suzana Vugrinec (49) iz Varaždina, policijska službenica krim-odjela za mladež u PU varaždinskoj, nestala u nedjelju.  Nakon gotovo četiri dana potrage nađena je na stražnjem sjedištu Renault Clija, u kojem se odvezla od kuće. Nadzorne kamere snimile su je kako prelazi hrvatsko-slovensku granicu na prijelazu Mursko Središće – Petišovci, gdje je u nedjelju posljednji put lociran i njezin mobitel.   Slovenska policija utvrdila je da nema tragova kaznenog djela, što upućuje na to da je počinila samoubojstvo. Koliko je zasad poznato, nije ostavila oproštajno pismo. Strah od stigmatizacije – Na žalost, to nije ni prvi ni zadnji slučaj. Psihološka pomoć predviđena je Zakonom o policiji u situacijama u kojima policijski službenik doživi neku traumu, no problem je što su mnogi naši kolege u strahu da će ih se, ako zatraže pomoć, stigmatizirati. Boje se za posao. Na inzistiranje sindikata u zakon je ušlo da takav oblik psihoške pomoći služi isključivo kao preventivna metoda za, ne daj Bože, neku težu posljedicu – kaže Edin Sarajlić, glavni tajnik Sindikata policije Hrvatske. S. Vugrinec bila je i voditeljica Županijskog tima za suzbijanje i prevenciju nasilja u obitelji te nasilja nad ženama i kaznenopravnu zaštitu djece policijska službenica za mladež. – Bila je zaista izuzetno korektna i savjesna suradnica. O njezinu privatnom životu, na žalost, nismo znali mnogo – kaže Nebojša Buđanovac, voditelj Tima za krizna stanja Crvenog križa. Mali broj psihologa u MUP-u Poznanici kažu da se nije dalo naslutiti da ima neke probleme, bilo u privatnom ili poslovnom životu. E. Sarajlić poziva kolege da ne izbjegavaju psihološku pomoć. Policajci obavljaju očevide na mjestima ubojstava, teških nesreća, ranjavanja i zlostavljanja, što kod nekih može ostaviti posljedice. U posljednjih godinu dana samoubojstvo je počinilo nekoliko policajaca. Početkom siječnja pokopan je Ivan Moguš (35) iz Zagreba. – Psihološka pomoć mora biti puno jača. Problem je što je u MUP-u svega nekoliko psihologa, možda troje ili četvero. Nemamo organiziranu pomoć na način da u svakoj policijskoj upravi imamo psihologa kvalificiranog za rad s policijskim službenicima. Određena obdukcija Želimo da MUP osigura pravu psihološku pomoć kako to zakon propisuje, a da policijski službenici shvate da je to normalna stvar, a ne da se boje da će biti kažnjeni drugim radnim mjestom ili otkazom – napominje. Nakon pronalaska tijela S. Vugrinec određena je obdukcija u bolnici u Murskoj Soboti.