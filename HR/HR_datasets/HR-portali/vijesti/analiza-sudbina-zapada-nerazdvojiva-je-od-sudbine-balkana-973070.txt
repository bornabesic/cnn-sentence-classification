Foto: FAH POLITOLOG Jasmin Mujanović za portal Balkan Insight u nedavnom članku izvještava o propasti demokracije na Balkanu i Zapadu te o međusobnoj sličnosti tih procesa. Dijelove njegovog članka prenosimo u nastavku. Dvije dinamike "Krizu demokracije na Balkanu, odnosno okretanje prema autoritarnosti u zemljama poput Makedonije i Srbije, dodatno pogoršava kriza demokratskih normi i ustavne vladavine na Zapadu. Te su dvije dinamike povezane i slične jer elite zlorabe ovlasti. Primjeri toga su napadi u makedonskom parlamentu, koje je poduprla stranka VMRO-DMNE te iznenadni otkaz koji je američki predsjednik Donald Trump uručio šefu FBI-ja Jamesu Comeyju. Pojavile su se i vijesti o tome da austrijski ministar vanjskih poslova Sebastian Kurz želi raspustiti austrijsku koalicijsku vladu, što bi moglo dovesti do jačanja FPO-a, stranke koja je orijentirana krajnje desno. Krajnja desnica postala je sada jaka izborna sila, tako je na primjer čelnica francuske Nacionalne fronte Marine Le Pen, unatoč porazu na izborima, uvelike nadišla očev uspjeh iz 2002. godine. Iako su na marginama, kao i u Ujedinjenom Kraljevstvu, takvi političari svejedno imaju jak utjecaj na javno mišljenje". Zapadno okretanje pogleda "Na Balkanu su Europska unija i Sjedinjene Američke Države godinama tolerirale ekstremističke elemente u bivšoj Jugoslaviji, kao što su na primjer slavljenje bleiburških žrtava u Hrvatskoj i Bosni. U Srbiji je krajnja desnica postala stabilni izborni faktor. Iako ima mali glasački udjel, njihova je ideologija uvelike proširena diljem političkog spektra. Ako EU i priznaje postojanje ekstremističke prijetnje na Balkanu, usredotočuje se na (prenapuhanu) prisutnost pobornika Islamske države, umjesto na samoprozvane muslimanske vođe, poput Bakira Izetbegovića u Bosni, koji se ugledaju na turskog predsjednika Erdogana i koji se oslanjaju na nacionalizam, a ne na religiju. Malo je neobično da su EU i SAD iznenađeni takvom snagom krajnje desnice, a puštali su je da polako jača, praveći se da ne postoji. To ne znači da je Balkan glavni krivac za krizu liberalne demokracije, ali pitanje je vremena kada će neofašisti, diktatori i plaćenici iz Zagreba, Sarajeva, Beograda i Skopja otići i u Pariz, London, Amsterdam i Berlin. Neki mogu tvrditi da je na takvo stanje uvelike utjecala Rusija zbog vlastitih interesa, što je i moguće, ali samo zbog zapadne nesposobnosti i njihova okretanja glave - jer Rusija sama nema toliku gospodarsku moć da uzrokuje toliki kaos". Globalni plan "Ako je još ikako moguće spasiti liberalnu internacionalizaciju i demokraciju, za to je potreban globalni plan, a ista pravila moraju istovremeno vrijediti u svim gradovima Zapada i Balkana. Ako se to ne napravi, neće se samo produljiti kaos u jugoistočnoj Europi, nego će se srušiti cijela Europa. Nestabilni Balkan zapravo je granica između moderne Europe i nereda u Siriji, koji ionako već uvelike utječu na Europu. Elementarna sigurnost Europe ovisi o ponovnom ulaganju u demokratsku održivost na zapadnom Balkanu. Što je veći taj napor, to su veće šanse za naš uspjeh. I obratno", zaključuje Mujanović.