Razlika između broja umrlih i rođenih stalno se povećava, a Hrvatskoj u budućnosti prijeti i sve veće iseljavanje zbog ekonomske situacije. Prema podacima njemačkog saveznog zavoda za statistiku – samo u tu zemlju lani se iselilo 50.628 hrvatskih državljana, a godinu prije oko 44 tisuće. U Hrvatskoj je lani rođeno najmanje djece otkad se vodi statistika. Rođeno je tek 38.142 djece, a umrlo je oko 55,5 tisuća stanovnika.  – Na ovu tešku situaciju upozoravamo već 25 godina. Sada je problem stvarno alarmantan – do kraja godine je mogući prirodni pad od 20.000, upozorio je gost Dnevnika demograf Stjepan Šterc. To bi trebalo svakoga zabrinuti, pa me čudi izjava ministrice da se ova problematika koju smatramo za najvažniju u državi, može situirati u nekom od ministarstva pa je usput provoditi itd. Ne možemo prihvatiti takav koncept, to mora biti strateški dio razvoja Hrvatske i mora imati najveću institucijsku razinu. Nismo skloni tome da se između ostalog delegiraju poslovi vezani za demografsku revitalizaciju kroz različita ministarstva jer smo imali iskustva da iz toga neće biti ništa – poručio je demograf Stjepan Šterc u Dnevniku HRT-a. Po njegovu mišljenju, najprije se mora shvatiti da je demografija ključna problematika države, treba imati najveću institucijsku razinu te se treba uspostaviti cjelokupan sustav mjera koji je vezan uz revitalizaciju. >>Mi smo rekorderi, građani će 50 godina imati isti standard >>Hrvatska pred demografskim slomom, a nema politike useljavanja 