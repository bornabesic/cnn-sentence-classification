Brazilski čarobnjak, Edson Arantes do Nascimento poznat kao Pelé, rodio se 1940. godine. Dijete iz slamova sa samo 11 godina ribao je podove kako bi mogao uzdržavati svoju obitelj i bio je toliko siromašan da si nije mogao priuštiti nogometnu loptu. Uzbudljivi igrački stil brusio je na ulicama, a imao je deset godina kada su mu prijatelji dali slavni nadimak. Odakle nadimak Pelé? Edson Arantes do Nascimento izjavio je da ni sam ne zna kako je dobio nadimak: "Taj nadimak potječe iz vremena kad sam kao dječak bosonog igrao s loptom od krpe. Tako me nisu zvali u početku, ali kasnije nekako neprimjetno, taj nadimak me proslavio". U portugalskom jeziku riječ "Pelé" je nepoznata i nema nikakvo značenje. Pretpostavlja se da je došao od riječi "pelada" - igranje nogometa bosim nogama. Pelé s 15 godina odlazi u Sao Paulo gdje započinje svoju nogometnu karijeru. Tek je napunio 16 godina i trener ga je ubacio u prvu momčad Santosa te već na prvoj utakmici zabija gol. Tada kreće nevjerojatan niz golova koji je Pelé odradio u svojoj karijeri. U najvažnijoj sporednoj stvari na svijetu, nogometu, vječno se vode velike rasprave. Koji klub je bolji ove sezone? Je li sudac u završnici prvenstva zakinuo nekoga za gol? Tko je najbolji nogometaš svih vremena? U vječnoj raspravi oko titule najboljeg na svijetu lome se koplja oko brojnih nogometaša. Ipak, Međunarodni institut za nogometnu povijest i statistiku 1999. godine proglasio je Peléa svjetskim igračem stoljeća. Iste godine Međunarodni olimpijski odbor proglasio je Peléa jednim od najboljih sportaša 20. stoljeća. A post shared by Pelé (@pele) on May 18, 2016 at 5:07pm PDT   1980. godine tvrtka Atari izašla je s igricom Pelé's Soccer. To je bila prva igra sa, za ono doba, realističnim kretnjama igrača, kontrolom lopte i vratarskim reakcijama. Također, to je jedna od prvih igrica sponzoriranih od strane neke poznate osobe, u ovom slučaju, od strane Peléa, nogometne legende. Iako je za današnje pojmove igrica dosta primitivna, još uvijek postoje nostalgični poklonici old-school gaminga koji igricu ubrajaju u najbolje sportske igrice onog vremena. Brazilska je reprezentacija jedna od najtrofejnijih u povijesti, za koju su nastupale mnoge nogometne veličine, no samo je jedan rekorder po broju golova. U svojih 92 nastupa za reprezentaciju, Pelé je zabio čak 77 golova, što je brojka koju nitko do sada nije dostigao. S reprezentacijom Brazila sudjelovao je na četiri Svjetska prvenstva, a prvaci svijeta postali su 1958. godine u Švedskoj, 1962. u Čileu te 1970. u Meksiku, čime je Pelé ispunio svoje obećanje ocu - i to čak tri puta. Oproštaj od velike karijere u reprezentaciji napravio je na vrhuncu slave s 30 godina. Većinu karijere je proveo u brazilskom Santosu, za kojeg je zabio 643 gola u 656 službenih nastupa. Spominju se i brojke od čak 1033 gola u 1120 nastupa, ako se uračunaju neslužbeni nastupi i prijateljske utakmice. Stoga ne čudi kako se na njegovom oproštaju tada, na legendarnoj Maracani, okupilo čak 200 tisuća navijača. Takve brojke zbilja se rijetko viđaju u modernom nogometu i polako postaju dio nogometne legende.   Tema: Native sadržaj 