Foto: Hina HRVATSKA radiotelevizija je svoj rođendan, 90 godina radija i 60 godina televizije,  zaokružila velikim donatorskim koncertom organiziranim pod naslovom "Svi za Vukovar - donatorski koncert za vukovarski Vodotoranj" u nedjelju navečer na zagrebačkom Trgu bana Jelačića na kojemu je prikupljeno gotovo 1.200.000 kn za obnovu vodotornja.  Donatorsku akciju za obnovu vukovarskog vodotornja pokrenuo je vukovarski gradonačelnik Ivan Penava, a pokroviteljica akcije je predsjednica RH Kolinda Grabar Kitarović koja je rekla da je pokroviteljstvo prihvatila s posebnim zadovoljstvom. "Konzervirat ćemo one rane na vodotornju i otvoriti ga ljudima i nadam se da ćemo kroz nešto više od godinu dana otvoriti toranj javnosti. Sve što radimo, radimo za zajedništvo u budućnosti. Vukovar je opet okupio Hrvatsku", poručila je, među ostalim predsjednica dodavši kako su građani s kojima je razgovarala dirnuti akcijom i žele donirati i nekoliko puta. "Zovu iz cijele Hrvatske i žele donirati za Vukovar", kazala je predsjednica Republike Kolinda Grabar Kitarović.  Orešković: Vukovar je u fokusu  Predsjednik Vlade Tihomir Orešković rekao je kako je njemu Vukovar apsolutno u fokusu i da je 40 milijuna kuna u proračunu predviđeno za Vukovar, za obnovu grada i infrastrukture. Aktivirali smo i europske fondove iz kojih ćemo novac uložiti u infrastrukturu, proizvodnju i socijalne potrebe. Imamo nekoliko velikih projekata, među njima i jedan od 350 milijuna kuna za sustav vodoopskrbe i odvodnje, rekao je Orešković. 24 milijuna eura namijenjeno je za dva projekta, jedan je uređenje hale tvornice Borovo za inovacijski centar od 10.000  četvornih metara koji će tvrtke moći unajmiti i otvoriti 300 do 400 radnih mjesta.  Vukovarski gradonačelnik Ivan Penava rekao je kada smo zajedno i vjerujemo u nešto, samo je nebo granica. To smo dokazali 1991. i uopće ne sumnjam da ćemo to dokazati i sada. To je poruka ovog projekta i drago mi je da smo okupili cijelu Hrvatsku, rekao je Penava.  Zagrebački gradonačelnik Milan Bandić zahvalio je svima koji doniraju te podsjetio da je Zagreb u Domovinskom ratu bio logistika za cijelu Hrvatsku. Ono što je Zagreb učinio za Vukovar je malo u odnosu na ono što je Vukovar učinio za Hrvatsku. Želim da Vlada održi sjednicu u Vukovaru i donese odluke i da će za pet godina Vukovar izgledati kao Jelačić plac.   U pozivnom centru prikupljala su se sredstva za obnovu vukovarskog vodotornja, a uzvanici  iz političkog, kulturnog, sportskog  i društvenog života Hrvatske odgovarali su na pozive građana. Pozivom na broj telefona 060/9084 građani su mogli donirati 5 kuna plus PDV za obnovu vukovarskog vodotornja koji je tijekom agresije na Hrvatsku 90 dana odolijevao napadima na Vukovar odbijajući se srušiti, iako je pogođen 640 puta. Ove godine slavi 48. rođendan, a inicijatori obnove vjeruju da će pola stoljeća dočekati obnovljen. Skupljanje donacija traje do studenog  Vukovarski vodotoranj simbol je otpora i pobjede u Domovinskom ratu i zajedništva u budućnosti, poručio je potpredsjednik Hrvatskog sabora Ivan Tepeš.  Vodotoranj će se izvana konzervirati, a iznutra će se izgraditi panoramsko dizalo, vidikovac i memorijalna soba. Oko Vodotornja će se urediti memorijalni park s dječjim igralištem te amfiteatar s pozornicom i pogledom na Dunav.  INA je donirala 250.000 kuna, a HRT prihod od glasovanja gledatelja showa "The voice"u iznosu od 75.660 kuna.  Na koncertu su nastupili Jazz orkestar Hrvatske radiotelevizije, Vatra, Tony Cetinski, Ivan Zak, Colonia, Tomislav Bralić i klapa Intrade, Najbolji hrvatski tamburaši, kvartet Gubec, Gabi Novak, Radojka Šverko, Tereza Kesovija, Jacques, Massimo, Vanna, klapa Sveti Juraj Hrvatske ratne mornarice, Ivan Mikulić, ovogodišnja pobjednica HRT-ove emisije The Voice - Najljepši glas Hrvatske Ruža Janjiš, zbor Concordia Discors i Jole.  Akcija prikupljanja sredstava traje do 1. studenog.