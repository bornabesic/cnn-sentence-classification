Velika Britanija "ne može očekivati iste povlastice kakve je imala prije", upozorila je u utorak njemačka kancelarka Angela Merkel u Bundestagu.  – Tko god napusti obitelj, ne može očekivati iste povlastice koje je imao prije, a da nema i obveze – rekla je Merkel na posebnom sastanku u Bundestagu. Ona je istaknula da neće biti rasprave s Velikom Britanijom o okviru izlaska iz EU, ni formalne ni neformalne, dok London službeno ne pokrene Članak 50 koji se odnosi na izlazak zemlje članice iz EU. Merkel je uoči dvodnevna summita EU u Bruxellesu, koji je posvećen britanskoj odluci o napuštanju bloka, poručila Britancima da u pregovorima neće moći birati samo ono što njima odgovara. Također je rekla da Njemačka želi zadržati bliske odnose s Britanijom i dodala je da je sada važno izbjeći  sve mjere koje bi mogle ohrabriti druge zemlje da napuste EU.  Njemačka ministrica obrane Ursula von der Leyen izjavila je da se u Europsku uniju neće tako skoro učlaniti niti jedna zemlja, uključujući Veliku Britaniju. – Dok sam ja živa, neće biti ponovnog ulaska Velike Britanije u Europsku uniju – izjavila je Von der Leyen i dodala da je bolno jer su mnogi zaboravili što je postignuto u Europi, prenosi Politico.eu. Njemačka ministrica također je istaknula da bi Britanija trebala brzo pokrenuti Članak 50 te da su mjeseci čekanja neprihvatljivi. 