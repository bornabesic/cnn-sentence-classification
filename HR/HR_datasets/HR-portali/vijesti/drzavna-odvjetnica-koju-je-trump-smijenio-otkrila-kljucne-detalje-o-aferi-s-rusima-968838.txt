Foto: Getty BIVŠA vršiteljica dužnosti državnog odvjetnika SAD-a Sally Yates svjedočila je jučer pred Senatom u sklopu parlamentarne istrage o mogućoj suradnji izbornog stožera Donalda Trumpa i ruske operacije uplitanja u američke izbore. Yates je posvjedočila da je upozorila pravnog savjetnika Bijele kuće Dona Mcgahna da je tadašnji Trumpov savjetnik za nacionalnu sigurnost Michael Flynn upustio u "problematične postupke", što se odnosi na njegove telefonske razgovore s ruskim veleposlanikom Sergejom Kisljakom, te da je lagao o tome potpredsjedniku Mikeu Penceu, javlja Washington Post. Yates otpuštena nakon što je upozorila Bijelu kuću No ovdje priča dolazi do posebno zanimljivog dijela: Yates je otpuštena 30. siječnja, samo 3 dana nakon što je upozorila Bijelu kuću da joj je Flynn lagao o sadržaju svog razgovor s Kisljakom. A sadržaj razgovora su po svemu sudeći, bile sankcije koje je SAD nametnuo Rusiji i mogućnost njihovog ukidanja ako Trump dođe na vlast. Takav zaključak podupire i vrijeme razgovora: 29. prosinca 2016., istog dana kad je tadašnji predsjednik Barack Obama naložio protjerivanje 35 ruskih diplomatskih dužnosnika i daljnje mjere zbog ruskog hakiranja dokumenata povezanih s Hillary Clinton i uplitanja u izbore. Flynn je 13. veljače zbog laganja Penceu dao ostavku, ali tek nakon što su mediji poput Washington Posta razotkrili ovaj skandal, više od dva tjedna nakon što je Yates upozorila Bijelu kuću. Drugim riječima, umjesto da otpusti svog inkriminiranog savjetnika Flynna, Trump je otpustio državnu odvjetnicu koja ga je upozorila na aferu. "Flynna su Rusi mogli ucjenjivati" Da je Trump vrlo zabrinut zbog svjedočenja Yates i da je namjerava diskreditirati kao nepouzdanog svjedoka i "Obaminog operativca", sugerira i njegov jučerašnji tvit: "Pitajte Sally Yates, pod prisegom, zna li kako su povjerljive informacije došle u novine ubrzo nakon što ih je objasnila pravnom savjetniku Bijele kuće".     Ovo Trumpovo skretanja teme s afere na pitanje kako su podaci o aferi "procurili" podsjeća na njegovu optužbu da ga je Obama dao prisluškivati. Iako je direktor FBI-a James Comey posvjedočio da za to nema nikakvih dokaza, Trump i dalje tvrdi da je optužba "vrlo snažno dokazana". No prema Yates, slučaju s Flynnom radi se o ozbiljnom narušavanju nacionalne sigurnosti jer se ovaj doveo u situaciju "da ga Rusi mogu ucjenjivati" zbog njegovih razgovora s Kisljakom. Na istrazi ostaje da utvrdi zašto je Trumpova administracija čekala dva tjedna da se riješi savjetnika uhvaćenog u tajnim dogovorima s Rusima - i  zašto je to napravila tek nakon pritiska medija i javnosti.