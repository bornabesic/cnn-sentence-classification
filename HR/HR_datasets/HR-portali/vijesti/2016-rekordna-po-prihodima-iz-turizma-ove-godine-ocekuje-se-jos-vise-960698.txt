Foto: Hina PREMA podacima Hrvatske narodne banke (HNB), tijekom 2016. godine prihodi u turizmu od stranih gostiju iznosili su 8 milijardi i 635 milijuna eura, što u odnosu na 2015. godinu (7 milijardi i 962 milijuna eura), predstavlja rast od 8,5 posto, odnosno 673 milijuna eura, izvijestili su iz Ministarstva turizma.  U četvrtom tromjesečju, odnosno tijekom listopada, studenog te prosinca 2016. godine, prihodi od turizma iznosili su 733 milijuna eura, što u odnosu na isti period prošle godine (663 milijuna eura) predstavlja rast od 10,5 posto, odnosno 70 milijuna eura.   "Rezultati prihoda u turizmu premašili su naša očekivanja, pogotovo u posljednjem tromjesečju gdje smo ostvarili rast od 10,5 posto. Uz domaću potrošnju, prihodi od turizma u 2016. godini premašili su 10 milijardi eura, što predstavlja dosad najbolji rezultat kojim smo se još više približili našem zacrtanom cilju, a to je ostvarivanje 14 do 15 milijardi eura prihoda u turizmu do 2020. godine. "Bit ćemo još bolji" Ovaj rezultat pokazatelj je da se hrvatski turizam razvija u pravom smjeru i ovim putem čestitao bih svim djelatnicima u turizmu koji su svojim radom, trudom i kreativnošću doprinijeli ovim odličnim rezultatima. U ovoj godini očekuje nas preko 800 milijuna eura investicija u turizmu, kroz koje će se realizirati brojne nove atrakcije i sadržaji, povećati kvalitetni smještajni kapaciteti te poboljšati turistička infrastruktura, a što će nam, siguran sam, omogućiti ostvarivanje još boljih rezultata nego u 2016. godini", istaknuo je ministar turizma Gari Cappelli.  Udio prihoda od putovanja - turizma u ukupnom BDP-u 2016. godine iznosio je 18,9 posto, što predstavlja rast od 0,7 postotnih poena u odnosu na 2015. godinu. U četvrtom tromjesečju udio prihoda od putovanja – turizma u ukupnom BDP-u iznosio je 6,4 posto, što u odnosu na isti period 2015. predstavlja rast udjela od 0,4 postotnih poena.