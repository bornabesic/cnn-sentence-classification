Foto: Hina, Index MEĐUSOBNO šamaranje Željka Keruma i Andre Krstulovića Opare definitivno je najzabavniji dio kampanje u Splitu. Njih se dvojica preko nišana gledaju mjesecima jer je bilo jasno da su jedan drugom najveća konkurencija. U nedjelju će samo jedan od njih postati gradonačelnik, a večeras su se u Dnevniku Nove TV opet častili uvredama.   Zanimljivo, gostovali su kod Mislava Bage kojeg je Kerum prije četiri godine prozvao varalicom rekavši kako mu želi da "postane konobar kao što i je".   Večeras je prema Bagi bio znatno smireniji nego nakon te izjave prije četiri godine, kad je bilo jasno da ispada u prvom krugu utrke za splitskog gradonačelnika. No zato Oparu nije štedio.   "Gospodin Opara priča o radišnosti, 27 godina prima državnu plaću, a nije nikad ništa radio, četiri godine je bio nezamijećen u saboru, u Gradskom vijeću bio je neprimijećen. Da je Opara nezavisni kandidat, prošao bi gore od Ive Baldasara kojeg stalno spominje", rekao je Kerum  "Nemam što replicirati", odgovorio je Opara.   No onda je ipak replicirao.   "Kerum je i u prvom krugu napadao sve svoje suparnike na ružan način, pogotovo gospođu Puljak. Napadao je i mene, ja se ne sramim svojih 27 godina kvalitetnog rada. Kazao je da sam čuvao kipove. Da, ja sam svako jutro uredno dolazio na posao, zaradio sam svoju plaću. Kerum je sve poslove koje je radio upropastio, sve su mu firme propale", rekao je.  Kerum opet spominjao Milano  "Opara izmišlja i ne vodi fair play kampanju, bavi se lažima i obmanama. Ja sam za Marjan platio državi 170 milijuna kuna, Splitu sam platio preko 100 milijuna kuna komunalija. Neka gospodin Opara kaže što je to u 27 godina platio državi, osim što je imao komfor u Milanu, uživao i primao plaću, on i njegova obitelj", uzvratio je Kerum Opari.   "Kerum i ja smo različiti kao dan i noć, crno i bijelo, poštenje i nepoštenje. Mi želimo grad za sve, a ne kao tvrtku koja će pogodovati nekima", odvratio je Opara na Kerumove riječi da će gradom opet upravljati kao da je tvrtka.   Međusobno šamaranje se nastavilo, sve skupa je podsjećalo na rap bitke, u kojima suparnici moraju što više poniziti ovog drugog. Na redu je bio Kerum.   "Da je Opara nezavisni kandidat, ne bi dobio 500 glasova, on je krivi kandidat HDZ-a. Članovima te stranke su nametnuli kandidata koji je došao iz Zagreba, on je 17 godina bio gore. Ne daj Bože da dođe on, to je gubitak vremena i svega ostaloga", rekao je Kerum.   "Ja već sada imam 21 vijećnika i većinu", dodao je Kerum, naglasivši da ima četiri vijećnika iz HDZ-a. Opara: Za Keruma je uvreda biti školovan  Opara je prebacio na populizam.   "Ja se obraćam svim građanima koji žele promjenu, koji se ne žele sramiti svoga gradonačelnika, koji žele djeci izborom objasniti isplati li se učiti, završiti škole, diplomirati i pošteno raditi svoj posao. Svi oni koji žele promjene dat će potporu meni i mojoj većinskoj listi koja je postigla najbolji rezultat u posljednjih 20 godina", nije se dao Opara.   No, Kerum ga je opet napao zbog činjenice što cijeli život prima plaću iz proračuna.   "Ja sam ovoj državi platio preko dvije milijarde kuna poreza. Uspoređivati mene i Oparu je kao da uspoređujete prihod i rashod, radnika i činovnika na državnoj plaći, kao gradilište i kazalište, i tako dalje. Ovdje je evidentna razlika. Radio je u muzeju, a ni tamo nije pokazao vrijednosti. Kao što je u Milanu radio sitne špekulacije, tako i ovdje špekulira", rekao je Kerum.  "Spaladium arena je došla u problem zbog Kureta kojemu je kampanju vodio Opara. Ja to rješavam s bankama, Opara to ne zna, s njim neće ni pričati", odgovorio je Kerum na pitanje o Spaladium areni. Opara je uzvratio da je Kerum radio protiv Spaladium arene jer mu je bila konkurencija.   Naravno, neizostavna tema bio je i Hajduk. Obojica su nahvalila model kojeg nudi udruga Naš Hajduk. No, Opara je napao Keruma da je u Hajduk poslao nesposobne ljude koji su nabili 30 milijuna kuna duga. Kerum je uzvratio rekavši da je Opara navijače Hajduka nazvao orjunašima.   "Poslije je rekao da je informatički neobrazovan, a sad priča o nekoj akademskoj tituli", rekao je Kerum.  "Biti pristojan i imati fakultet izgleda kao uvreda za Keruma. U kampanji koristi pjesmu "Ostat ću uvijek isti, neću se nikad minjat"", rekao je Opara.   "Da, ali nikada neću biti nula od čovika", ubacio se Kerum stihom iz Grašine pjesme. Kerum: Opara je loš čovjek  "Šetajući po Splitu, imate osjećaj da ste u Pyongjangu jer svugdje visi veliki vođa Kerum", sarkastičan je bio Opara.   "Da, ali s mojim novcima, a ne novcima od tunela od vaših sponzora", ubacio se Kerum.   Oba kandidata na kraju su upitana da kažu jednu dobru osobinu o protivniku.   "On je jedan simpatičan i vesel čovjek i želim da dalje uveseljava naše sugrađane", rekao je Opara o Kerumu.   "Koja je najbolja osobina koju vi vidite kod vašeg protukandidata?", pitao je Bago Keruma.   "Nikakvu, on je jako loš čovjek", mrtav hladan rekao je Kerum o Opari.