Foto: FAH, Facebook ČLAN predsjedništva SDP-a i bivši minstar poduzetništva i obrta Gordan Maras za Index je komentirao aferu Konzultantica u kojoj su isplivali dokumenti koji pokazuju da je supruzi prvog potpredsjednika Vlade Ani Karamarko isplaćeno namanje pola milijuna kuna za savjetovanje MOL-a. Maras smatra da Karamarko, ukoliko se dokumenti pokažu točnima, više nema što raditi u vladi. "Zapreka da Karamarko nastavi biti u Vladi koja odlučuje u odnosima s MOL-om je ta što je on interesno bio povezan preko Joze Petrovića s MOL-om. "Karamarko je interesno povezan s MOL-om" Gospođa Šarić je, prema objavljenim dokumentima, radila analizu medija za energetiku, dakle direktno ju je Petrović angažirao za taj posao i za to joj je isplaćen velik novac. To je veza koja ne može biti jasnija. U nekim drugim zemljama to je sasvim dovoljno da se političar povuče", poručio je Maras. To što često dolaze informacije da HDZ želi preuzeti kontrolu nad INA-om, pa i zaustaviti spor Hrvatske i MOL-a, smatra sumnjivim. "HDZ nema u vladi ministra gospodarstva, ali oni pokazuju veći interes nego što raspodjela funkcija pokazuje i to budi sumnju. Karamarko bi se trebao izuzeti iz bilo kakvog odlučivanja vezano uz INA-u i MOL jer on je postao interesno povezan s MOL-om i ne može nikoga u Hrvatskoj uvjeriti u suprotno. Zato ne bi trebao ostati u vladi", rekao je za Index. Očekuje reakciju Mosta Maras očekuje da se Karamarko o ovome očituje, a reakciju očekuje i od saborskih zastupnika koji su podržali ovu vladu, a najviše od HDZ-ovog koalicijskog partera Mosta. "Ljudi iz Mosta bi se jasno trebali distancirati jer ovo je potpuno neprihvatljivo ponašanje. Ako nastave podržavati HDZ znači da im je ovo prihvatljivo. Nema nikakvih razgovora s Mostom dok oni podržavaju ovu vlast.", kaže. Maras kaže da Karamarko nije naivac i da je cijelo vrijeme znao da taj problem postoji i da će se pojaviti, a da se natjecao za poziciju premijera na kojoj može odlučivati o INA-i i MOL-u. "Znao je da je njegova supruga angažirana od strane Joze Petrovića i daj je problem cijelo vrijeme visio u zraku. Natjecao se da preuzme vlast i dopustio sebi da bude u takvom odnosu s MOL-om preko Joze Petrovića. To je nevjerojatno i ne mogu to shvatiti. On nikoga ne može u Hrvatskoj uvjeriti da je prekinuo interesni odnos s Petrovićem i MOL-om", smatra Maras. Karamarko nije ništa naučio na primjeru Sanadera? "Potpuno je neshvatljivo da netko tko je svjestan problema između INA-e i MOL-a nakon svega sa Sanaderom bude u takvom poslovnom odnosu. To je nevjerojatno i ne mogu to shvatiti. On nikoga ne može u Hrvatskoj uvjeriti da je prekinuo interesni odnos s Petrovićem i MOL-om", siguran je Maras. "Karamarko vjerojatno priča sa suprugom i morao je znati u kakvom je ona poslovnom odnosu s Petrovićem. Vjerojatno mu nije zatajila Jozu Petrovića, a ako i je, a Karamarko kaže da su on i Petrović prijatelji, onda mu je vjerojatno Petrović rekao", kaže Maras i dodaje da bi u nekim drugim zemljama ovo bio dovoljan razlog da se dužnosnik odmah povuče s fukcije. "Političar si ne može dopustiti da oko takve važne teme i nečega što se zove nacionalni interes bude interesno povezan s nekim tko je sa potpuno druge strane u odnosu na Hrvatsku. I kako bi mu onda ljudi vjerovali da je neovisan. Za mene on nije neovisan, on ne može odvojiti te odnose koje je njegova supruga imala dok je trajao ugovor s Petrovićem, od ovoga što sada radi u Vladi", zaključio je Maras.