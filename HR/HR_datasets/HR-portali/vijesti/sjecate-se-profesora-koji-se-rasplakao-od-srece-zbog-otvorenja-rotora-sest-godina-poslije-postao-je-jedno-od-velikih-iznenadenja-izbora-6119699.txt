Ante Kovač je prije šest godina oduševio Hrvatsku svojom izjavom na HRT-u, a taj video ubrzo je postao viralni hit. Profesor hrvatskog jezika u OŠ dr. Franje Tuđmana u Korenici komentirao je uređenje okretišta autobusa na školskom parkiralištu, za što je škola bila organizirala svečano otvorenje i domjenak, a on je od ravnateljice dobio zadatak da učenici obrade tu temu sastavkom, pa im ga je zadao s naslovom “O asfalte, moj asfalte”. Dok je govorio u kameru “spontano” se rasplakao od sreće kako bi upozorio na apsurdnost situacije. Poslije je komentirao da je to bilo jedino što su tadašnji župan i Darko Milinović u deset godina dali Korenici. Što se u međuvremeno promijenilo? Milinović je upravo postao županom, na nedjeljnim izborima za općinu Plitvička jezera sadašnji ravnatelj škole Pero Aračić s HDZ-ovim dosadašnjim načelnikom Borisom Luketićem ušao je drugi krug i borit će se za općinsku vlast protiv - profesora Ante Kovača, koji je na izbore izašao sa svojom nezavisnom listom Stop. Njegov je program vrlo jasan: stop općini koja se pretvorila u bankomat za pet obitelji, stop vlasti koja slijepo sluša velikoga gazdu u Gospiću, stop općini interesnih skupina u kojoj uvijek isti sklapaju poslove i zapošljavaju vlastitu djecu, dok se drugi odseljavaju, dvostrukim kriterijima, netransparentnosti, sumnjivom tijeku novca i sumnjivim natječajima. - Naše poruke su neugodne, ali mi jednostavno ne želimo biti nasmijana opozicija - kaže Kovač.