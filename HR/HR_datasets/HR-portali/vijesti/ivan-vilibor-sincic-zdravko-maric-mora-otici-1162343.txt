Lider Živog zida Ivan Vilibor Sinčić izjavio je danas u emisiji Hrvatskog radija "Oporbeni zarez" da je vladin povjerenik za Agrokor Ante Ramljak "vjerojatno došao po zadatku da sve rasproda" te ocijenio da ministar financija Zdravko Marić mora otići. "Ne vjerujemo ovoj vladi, ne vjerujem da će gospodin Ramljak napraviti dobar posao, nadam se da sam u krivu, no najvjerojatnije je došao po zadatku da sve živo rasproda, rastrga i razvuče na sve strane i da ugasi to malo proizvodnje što je ostalo", kazao je Sinčić. "Ramljak je radio za Borislava Škegru, bio u HEP-u gdje ga je vjerojatno tamo stavio Radimir Čačić, dobro je povezan s tim strukturama i ne očekujem ništa drugo nego da će zaštititi velike", dodao je. Sinčić smatra da je i ministar financija Zdravko Marić "došao po zadatku"  te ocijenio da treba otići iz Vlade.  "Zakon o faktoringu je mijenjan prije koji mjesec kako bi se prikrile muljaže s mjenicama, mijenjan je Zakon o računovodstvu kako se informacije o Agrokoru ne bi na vrijeme saznale, nego tek nakon lokalnih izbori, sve to u režiji Zdravka Marića", izjavio je Sinčić ustvrdivši da je Marić znao u kojem je stanju Agrokor. Ocijenio je da takozvani lex Agrokor ništa ne garantira, te da nigdje ne spominje da će se voditi briga o malih dobavljačima i radnicima, dok se banke stavljaju u prvi red. "Lex Agrokor daje diktatorske ovlasti povjereniku, za njega nema nikakvih ograničenja i teoretski izvanredni povjerenik je mogao biti i sam Ivica Todorić. ...Možda će povjerenik biti anđeo, možda će biti vrag, kome će on pomoći a kome odmoći, s kojim zadatkom je došao - to ne znamo", rekao je. Lex Agrokor, smatra Sinčić, rezultat je "terminalne faze problema" koji je nastajao tri desetljeća zbog pogodovanja svih dosadašnjih vlada te da sada nema jednostavnih i lakih rješenja. Ocjenjuje da je Stečajni zakon bolje rješenje za zaštitu malih dobavljača. Sinčić je također najavio mogućnost podnošenja kaznene prijave protiv obitelji Todorić zbog, kako je rekao, "izvlačenja novca preko Srbije" ako to ne učini Državno odvjetništvo po službenoj dužnosti. Odgovornim za trenutnu stanje smatra i Hrvatsku narodnu banku (HNB) koja, po njegovim riječima, vodi promašenu monetarnu politiku. Vezano za lokalne izbore, Sinčić je najavio da će Živi zid imati svoje kandidate svugdje gdje ima svoje članove, ali da neće koalirati s nijednom strankom kao što ne koalira ni na nacionalnoj razini.  Za Zagreb je priznao kako je malo vjerojatno da će pobijediti. "Nismo još započeli kampanju u Zagrebu ni predstavili listu. No, teško da ćemo ove godine uspjeti pobijediti u Zagrebu", rekao je. >> Sinčić: Hvala ti Ivica. Posebno na 50 milijardi kuna duga >> Maras: Ovo je simbolički propast privatizacije iz '90-ih, Sinčić: Zbog ovoga bi mogli u novu recesiju 