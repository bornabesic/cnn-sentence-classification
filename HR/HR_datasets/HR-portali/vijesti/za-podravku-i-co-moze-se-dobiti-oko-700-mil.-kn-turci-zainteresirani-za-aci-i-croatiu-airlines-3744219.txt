Dok je u Saboru jučer trajala žestoka rasprava, među ostalim i o budućnosti parlamentarne većine, Vlada Tihomira Oreškovića na telefonskoj je sjednici donijela prvu konkretnu odluku koja otvara put prema privatizaciji osam dosad strateških poduzeća ili poduzeća od posebnog državnog interesa. S popisa strateških, odnosno tvrtki od posebnog državnog interesa, Vlada je odlučila obrisati Končar Elektroindustriju, Podravku i Croatia osiguranje, u kojima ima manjinske, ali kontrolne pakete dionica koji na tržištu imaju i najveću vrijednost te lanac nautičkih marina ACI d.d., Croatia Airlines, Luku Rijeka, Croatia banku i Petrokemiju u kojima ima udjele, od kontrolnih do većinskih. S druge strane, Oreškovićeva je Vlada Zračno pristanište Mali Lošinj d.o.o., tvrtku koja upravlja aerodromom na Lošinju, gdje su ruski investitori kupili hotelski kompleks Jadranka, uvrstila na popis trgovačkih društava od posebnog interesa. To su obrazložili činjenicom da je ta tvrtka na listi strateških investicijskih projekata, odnosno planira se proširenje i rekonstrukcija piste da bi pristanište moglo primiti veće zrakoplove i više putnika. Država u tom poduzeću ima manje od 50 posto udjela. Tvrtke koje su izbrisane s popisa posebnih i strateških Vlada planira ponuditi u privatizaciju. Da su za Hrvatsku izgubile to značenje, Vlada je zaključila nakon stručnih konzultacija s Ministarstvom financija, a pozivaju se i na Strategiju upravljanja i raspolaganja imovinom u vlasništvu Republike Hrvatske za razdoblje od 2013. do 2017. godine, koju je usvojio Sabor u prošlom sazivu dok je većinu u njemu imala koalicija predvođena SDP-om. No, Vlada je poručila da su ovom odlukom samo “relaksirani uvjeti za prodaju”, što ne znači nužno da će te tvrtke doista biti prodane. O njihovoj prodaji, u svakom pojedinom slučaju, odlučivat će upravno vijeće CERP-a u kojem sjede šef DUUDI-ja Tomislav Boban i zamjenici ministara gospodarstva, financija, turizma, pomorstva, poljoprivrede i branitelja te predstavnici poslodavaca i sindikata. Konačnu odluku o prodaji potvrđuje Vlada. Oreškovićeva Vlada najavila je da je rok za izmjene zakonskog i podzakonskog okvira koji će omogućiti početak privatizacije tih tvrtki lipanj, što Vladi ostavlja na raspolaganju mjesec i pol dana. Do te odluke izvori bliski premijeru Oreškoviću više su puta tumačili da su privatizacijski prioriteti Croatia osiguranje, Končar Elektroindustrija te Podravka jer se prodajom tih udjela može brzo doći do nešto manje od dvije milijarde kuna, čime bi Vlada ispunila više od polovice svog privatizacijskog cilja vrijednog 3,7 milijardi kuna. Naime, za dionice Končara, a slobodno ih je za prodaju oko 20 posto, država može dobiti oko 350 milijuna kuna, a za pakete u Podravki i Croatia osiguranju po nešto manje od 700 milijuna kuna. Kao mogući kupci dionica Končar Elektroindustrije i Podravke spominjali su se obvezni mirovinski fondovi, a Adris Grupa, većinski vlasnik Croatia osiguranja, kao kupac preostalog državnog udjela od 31,2 posto. Za Croatia Airlines zainteresiran je Turkish Airlines, a za ACI već dugo turska Dogus Grupa koja ima i 10 posto dionica te Adris Grupa iz koje je više puta isticano da bi rado svoja ulaganja usmjerili prema marinama. No, koje će kompanije i kojim redoslijedom Vlada privatizirati, na osnovi jučerašnje odluke nije moguće detektirati jer iz različitih resora vlasti, ali i kompanija, postoje prigovori na prodaju gotovo svakog poduzeća. Unatoč tome, Vlada se usuglasila oko njihova delistiranja s popisa strateških i posebnih tvrtki. Zastupnici Mosta Ivan Kovačić i Miro Bulj usprotivili su se jučer namjeri privatizacije tvrtki koje je Vlada na telefonskoj sjednici skinula s popisa strateških tvrtki. “Mislim da su možda neke tvrtke skinute s liste strateških da bi se lako prodale. No, ne treba biti puno pametan i stručan da bi se prodao ACI ili Podravka. Zašto se nije odlučilo da se prodaju firme koje su u lošem financijskom stanju?” upitao je javno Kovačić i poručio da on to u Saboru sigurno neće podržati. Apsolutno protiv privatizacije je i Miro Bulj, koji drži da ACI, Podravka i ostale tvrtke koje se kani privatizirati moraju biti baza za razvoj Hrvatske. “Firme kao što je Podravka, na koju se može nasloniti razvoj poljoprivrede, apsolutno smatram strateškima, a ne da mi uvozimo repromaterijal iz Mađarske dok su naša polja zapuštena. Lako je prodati zlato, ‘ajde prodajte plastiku”, poručio je.