Na današnjoj sjednici Sabora raspravljalo se o arhivskoj građi, a nije se glasalo o povjerenju predsjedniku Sabora Boži Petrovu kao ni o povjerenju ministru financija Zdravku Marića.  SDP je pokrenuo zahtjev za opoziv tri HDZ-ova potpredsjednika Sabora.  Pratite cijeli tijek sjednice: 15.42 U Klubu HDZ- a i dalje je Andrej Plenković. Zastupnici ulaze i izlaze, zbrajaju se glasovi.  15.40 Sabor je završio za danas sa zasjedanjem. - Prva točka bit će prijedlog za pokretanje povjerenja ministru Zdravku Mariću. Glasovanje o dosad raspravljenim točkama, među kojima i o ministru Mariću, bit će u četvrtak u 9.30 sati - poručio je Petrov.  15.08 Ivan Pernar, zastupnik Živog zida, rekao je novinarima kako je kratko bio u Klubu HDZ-a  te da mu je jedan od njihovih zastupnika rekao da još nemaju parlamentarnu većinu.  15.06 Nakon stanke, sjednica je nastavljena raspravom Zakona o HRT-u koji je predložio Most. Sabornica je prazna, unutra su samo Mostovi zastupnici te dvoje HDZ- ovaca.  14.01 SDP je pokrenuo zahtjev za opoziv tri HDZ-ova potpredsjednika Sabora.  13.58 Mostovci su sami u sabornici raspravljali o Zakonu o HNB- u nakon čega je Petrov odredio stanku do 15 sati. 13.50 Potpredsjednica Sabora SDP- ova Milanka Opačić poručila je da će ona, kao i dio njezinih stranačkih kolega, glasovati za opoziv predsjednika Sabora Bože Petrova. Poručuje kako to nije držanje ljestava HDZ- u, što je uporno ponavljao zadnjih dana predsjednik SDP- a Davor Bernardić. "Mi smo se na Klubu SDP-a dogovorili da ćemo glasati svatko po svojoj savjesti. Ja ću glasati za opoziv Petrova, kao i dio mojih kolega i to ne znači nikakav raskol u SDP-u. To samo znači demokratičnost i da mi unutar SDP- a možemo reći svoje mišljenje. Ja sam zadnja koja bih držala ljestve HDZ-u, ali ne mogu trpjeti da netko tko pokušava biti moralna vertikala, a to apsolutno nije. Ukoliko je 79 zastupnika potpisalo za opoziv Petrova, onda bi moralo bilo da sami odete", poručila je Opačić 13.31 Zastupnici su završili s raspravom o Zakonu o arhivima, a nastavljaju sa Zakonom o Hrvatskoj narodnoj banci.  13.27 Grmoja se osvrnuo na demantij ministrice Nine Obuljen da je na sastanku o zakonu o državnim arhivima s Mostom od ljutnje bacila mobitel. ''Ministrica je bacila mobitel, mene je mobitel pogodio. Nakon toga je državna tajnica psovala, ja sam spreman na poligrafsko testiranje'', ponovio je Grmoja tijekom saborske rasprave o državnim arhivima. 13.13 Željko Reiner žestoko je napao šefa Sabora. Kaže da je logično da Petrov ode, s obzirom da je većina za njegovo razrješenje. Reiner smatra da tek nakon glasovanja o Petrovu, treba na dnevni red staviti točku o Mariću. "Predsjednik Sabora ima apsolutnu većinu protiv sebe", kaže Reiner. "Ima cijeli niz država koje imaju manjinsku vladu, i ta je mogućnost otvorena. U ovom času je ključna stvar pitanje predsjednika Sabora, za kojeg znamo da nema više povjerenje i imenovanje novog predsjednika Sabora", dodaje. "Irelevantno je da li Plenković u ovom trenutku ima većinu. Vlada funkcionira, ali ona sad nije u pitanju", kaže.   13.03 Šef HNS-a Ivan Vrdoljak komentirao je aktualnu krizu vlasti. Šef HNS-a Ivan Vrdoljak o krizi koja trese Vladu Reporterka: Nikol Zagorac 12.57 Ministrica kulture Nina Obuljen Koržinek odbacila je Grmojine optužbe da je bacila na njega mobitel. Grmoja je opet optužio ministricu kulture Ninu Obuljen da je bacala mobitel na njega i pokušala zatvoriti dio arhiva Reporter: Nikol Zagorac 12.49 Na upit 24sata kako će glasati o opozivu ministra Zdravka Marića, predsjednika Sabora Bože Petrova i hoće li sudjelovati u preslagivanju nove parlamentarne većine, Marin Škibola iz Promijenimo Hrvatsku još uvijek ne želi otkriti svoj stav.  "Mora se provesti rasprava u Saboru o navedenim temama, sukladno tome ću i odlučiti", odgovorio nam je Škibola. 12.37 Josip Đakić iz polupraznih HDZ-ovih redova uključio se u raspravu o arhivima ističući da je presedan da se proziva nekoga bez zakonskih arhiva, te naveo institucije koje su upozorile na to da pojedine stavke iz zakona nisu u skladu sa zakonima. ''Vi ste toliko zbunjeni, ja to razumijem. Panika je u Banskim dvorima, ali mi nećemo odustati, ja sam tip koji ne odustaje'', odgovorio mu je Grmoja. 12.28 "Sudjelovat ćemo u raspravi, nećemo bojkotirati rad Sabora. Ali, tražimo održavanje sjednice Predsjedništva Sabora jer predsjednik Sabora nema legitimitet voditi parlament. Neprihvatljivo je da Sabor vodi osoba koja nema kredibilitet", izjavio je Bačić. 12.21 Sabornica se potpuno ispraznila prije i tijekom govora Nikole Grmoje i sada ima tek nekoliko zastupnika u prostoriji. 12.20 U Sabor je stigao i Vladimir Šeks. 12.15 U klub HDZ-a stigao je i Andrej Plenković. 11.50 Petrov je ponovio kako se sjednica nastavlja Zakonom o arhivima. Oporba je napustila sabornicu, ali i dio HDZ- ovaca.  HDZ zahtjeva da se u Saboru raspravlja o razrješenju Petrova Reporter: Nikol Zagorac 11.46 "Ako je 79 zastupnika uputilo zahtjev za izglasavanje nepovjerenja vama, a vi to ignorirate, onda bi zastupnici trebali napustiti sabornicu", poručio je Lovrinović. Petrov je i nakon toga poručio kako se sjednica nastavlja sa točkom o Zakonu o arhivima.  "Kolege iz HDZ- a su od slučaja Manolić imali sto prilika za izmjene Poslovnika, a nisu. Ja ću dalje raditi po tom Poslovniku", poručio je Petrov.  "Vi zlouporabite demokraciju. I grčevito se držite za fotelju", poručio je HDZ-ov Željko Reiner. "Što se tiče fotelja, vi ste se ti koji se bore za fotelje, a ne mi", odgovorio mu je Petrov najavivši raspravu o arhivskoj građi. 11.41 SDP-ov Peđa Grbin poručio je da SDP u tome neće sudjelovati te da Odbori nisu o tom Zakonu proveli raspravu prije plenarne sjednice.  HDZ-ov Branko Bačić zatražio je da se ponovno nadopuni dnevni red i da se onda nastavi rasprava.  Petrov je nadopunio dnevni red, poručio kako se sjednica nastavlja s raspravom o Zakonu o arhivima te da se sutra nastavlja s raspravom o opozivu ministra Marića.  11.40 Nakon paljbi, Petrov je poručio kako će se danas raspravljati o arhivima što je ponovno izazvalo buru u sabornici.  11.37 "Vi ste se se predstavljali kao neki heroji, a to ste zaista mogli i postati. Da ste proveli dio onog što ste najavljivali. Međutim, od svega toga u godinu i pol dana nismo vidjeli ništa. Vidjeli smo bespogovornu suradnju s HDZ- dom, povećanje cestarina, struje, plina... Dva puta ste vi iz Mosta dizali ruke za ministra Marića i lex Agrokor. Mogli ste biti heroji, ali propustili ste svoju priliku. Tek sada kad je vaša fotelja u pitanju vi ste se sjetili da je Plenković diktator. Gospodine Petrov više nemate podršku Hrvatskog sabora, a poraznije po vas, ni hrvatskog naroda. Jedini časni izlaz je da podnesete ostavku. A vi gospodo iz HDZ- a znate da nemate većinu. Predstavljate se kao neka Vlada, a vaša vlada je u razini latinsko- američkih diktatura", poručio je Bunjac. 11.30 Milorad Pupovac je rekao da Sabor sve više sliči na Agrokor. Pupovac je prozvao Petrova jer nije stao u njegovu obranu kad su ga prozivali drugi zastupnici:   "Ja se nikada nisam predstavljao kao četnik za razliku od onih koji su me prozivali, a koji su sebe nazivali ustašama. Zato se nemojte čuditi što smo stavili potpis za vaše razrješenje jer šutite o tome, a istovremeno kroz Sabor provlačite set zakona koji ne služe ničemu osim vašim privatnim interesima", rekao je Pupovac.  "Što se nas tiče, nemate podršku", rekao je Pupovac. 11.25 Peđa Grbin rekao je da se cijela današnja situacija u Saboru može opisati jednom riječju. "To je travestija", rekao je Grbin. Peđa Grbin poručio je da bi trebalo raspravljati o ministru Mariću, a potom o opozivu Petrova, ali i troje potpredsjednika Sabora iz reda HDZ-a. "U godinu i po mi nismo napravili ništa, zaustavili smo sve ono dobro što je započeto. Gospodo, možete se sramiti za ovo što nam radite! Hrvatska danas nema funkcionirajuću Vladu, ne možemo utvrditi uopće da li imamo većinu, a od nas se očekuje da u ovoj tragediji raspravljamo o arhivima i da sudjelujemo u nečijoj predizbornoj kampanji. Prvo raspravljajmo o ministru Mariću, a onda o opozivu Petrovu i troje potpredsjednicima koji tvrde da su dio većine i da se time pokaže ima li Plenković 76 ruku", poručio je Grbin.  11.22 "Još jednom pozivam dojučerašnje partnere, HDZ i MOST, ali i sve ostale na smirivanje strasti i normalizaciju komunikacije i ponašanja u političkom prostoru. Dali bi i svoj doprinos kad se ne bi raspravljali dok ja pričam. Zar vi stvarno mislite da današnja sjednica treba početi s arhivima iz prošlosti? Zar ne trebamo pokazati dovoljno odgovornosti, zar je bitno koji građanima koji članak poslovnika što piše, njima je bitno što će se dogoditi..:", rekao je Vrdoljak. "Danas nam treba poruka, glasamo za Marića ili protiv, glasamo za Petrova.. Dakle, prva točka, glasanje o Mariću, druga - glasanje o Petrovu, treća - glasanje o novom predsjedniku. Ako nema većine na trećoj točki onda idemo na nove izbore". 11.20  Miro Bulj je istaknuo da HDZ nema potpise za novog predsjednika Sabora, a kada pokažu da imaju 76 glasova za "čovjeka koji je Most nazvao skupinom opasnih ljudi" tada će i on glasati za smjenu Petrova.  "Mi smo opasna skupina jer smo tražili istraživanje kriminalnih radnji, zar ne gospodine Jandrokoviću?", rekao je Bulj.     "Znamo da su u ovome trenutku problem arhivi jer se u njima nalaze imena Todorićevih komunista kojim se štiti kriminal i kriminalci", rekao je Bulj. 11.19 Branko Bačić u ime HDZ-a inzistira da Petrov sazove sjednicu Predsjedništva Sabora i da čuje što misle potpredsjednici Sabora. A nakon stanke tražio je glasanje o prijedlogu dopune dnevnog reda. Bačić inzistira da se prvo mora glasati o smjeni Petrova. 11.17 U pauzi je i šef SDP-a dao izjavu za novinare.  "Neka Plenković pokaže parlamentarnu većinu ili prestane s ovom lakrdijom. Mi u tome nećemo sudjelovati. Svi zastupnici SDP-a će sutra glasati za opoziv ministra financija. Što se tiče Petrova, mi ne namjeravamo sudjelovati i držati 'lojtre' ni HDZ-u ni Mostu", kazao je Davor Bernardić. 11.04 HDZ okuplja članove Kluba na već drugom sastanku od jutros, no ovaj put BEZ Andreja Plenkovića, javlja N1. 11.02 Nikola Grmoja je u pauzi rekao da je ovo rušenje digniteta Sabora i svih njegovih zastupnika. "Sada više ne možemo ni pričati o prijedlogu Zakona o arhivskoj građi. Možda se i u njemu krije dio koji smeta planu Greguriću, Valentiću, Šeksu i ostalim arhitektima ovog stanja. Ovo je čista opstrukcija, točka o Mariću doći će sutra, a kad budemo znali da Plenković ima većinu, a nema je, premijer bi trebao biti taj koji će dati ostavku. Grmoja je opet optužio ministricu kulture Ninu Obuljen da je bacala mobitel na njega i pokušala zatvoriti dio arhiva. Također, Grmoja tvrdi i kako ga je navodno psovala državna tajnica.  "Ovo je priča o Todoriću, Šeksu, Gregoriću i arhitektima ovakve Hrvatske",. 11.01 HDZ-ov Bačić je, prije glasovanja o nadopuni dnevnog reda, zatražio stanku. Isto je zatražio i Miro Bulj ispred Mosta, klub SDP-a, HNS-a, Živog zida... 11.00 Petrov je rekao da će točka o opozivu predsjednika Sabora slijediti nakon točke o prijedlogu opoziva ministra Zdravka Marića. Petrov sada čita novi prijedlog dopune dnevnog reda. Kao sedma točka je prijedlog opoziva predsjednika Sabora, a kao osma točka prijedlog opoziva potpredsjednika Sabora.   Utvrđen je kvorum u Saboru. 10.55 Nakon nove kritike Bernardića upućene Petrovu, Miro Bulj iz Mosta je rekao da će otvaranje arhiva otkriti tko je Todoriću dao moć i kako je Udba vladala, te smatra da se mora raspravljati o tom zakonu. 10.50 Branimir Bunjac iz Živog Zida je rekao HDZ-ovcima da nemaju parlamentarnu većinu i da je "Plenković premijer jednako kao i on".  "Evo, ja sam premijer. Toliko koliko i Plenković", rekao je Bunjac i pozvao Petrova da točku o vlastitom opozivu stavi na početak dnevnog reda. 10.47 Peđa Grbin je zatražio da se prekine rad o točkama koje nemaju veze s krizom vlasti, a isto traži i HNS-ov Ivan Vrdoljak. 10.46 Vrdoljak je postavio pitanje Petrovu:   "Zar vi zaista smatrate da je u ovoj situaciji rasprava o arhivskoj građi najbitnija za hrvatske građane?!" Bačić je u ime HDZ-a zatražio da se Petrov očituje o tome kada će staviti točku o svojem opozivu na dnevni red. 10.44 "U svakoj drugoj situaciji bi ovaj prijedlog o opozivu predsjednika Sabora uvrstio na dnevni red. No, građani prvo moraju saznati da li Vlada ima legitimitet i podršku od 76 zastupnika u Saboru", rekao je Petrov i privremeno zaustavio raspravu. Petrov je počeo s čitanjem točke o otvaranju spisa iz arhivske građe, no Peđa Grbin ga je odmah prekinuo i zatražio da se rasprave prioritetne točke poput opoziva ministra Marića. Grbin je istaknuo da odbori Sabora nisu dali mišljenje o Nadopunama zakona o arhivskoj građi. Petrov je njegov zahtjev odbio. 10.35 "Plenković nema parlamentarnu većinu, neka je pokaže", rekao je predsjednik SDP-a Davor Bernardić koji je dodao da njegova stranka traži i razrješenje trojice HDZ-ovih potpredsjednika Sabora.  "Naš zadatak je da ne sudjelujemo u ovoj lakrdiji dok se ne uspostavi nova većina. Ukoliko to nije tako, riješimo stvari na drugi način". "Plenković je doveo cijelu Hrvatsku u stanje velike političke nestabilnosti koja će dovesti do velike ekonomske nestabilnosti", rekao je Bernardić. 10.34 U ime Mosta govori Robert Podolnjak. On čita govor koji je ranije objavio na svom Facebooku. "U OVOM TRENUTKU PREDSJEDNIK HRVATSKOG SABORA JEDINA JE BRANA NEUSTAVNOM ŠIRENJU OVLASTI PREDSJEDNIKA VLADE Nedorečenosti i praznine u odredbama hrvatskog Ustava posljednjih su dana ponovno manifestirane po pitanju razrješenja ministara koji nisu podnijeli ostavku i uloge predsjednika Vlade, predsjednika Sabora i Hrvatskog Sabora u tom postupku. Pored toga, postavilo se i pitanje roka za imenovanje novih ministara. Uza sve to od većine zastupnika traži se donošenje odluke o razrješenju predsjednika Hrvatskog sabora, ali se istovremeno ne predlaže novi predsjednik Sabora. Na žalost, hrvatskoj javnosti treba jasno reći da sve što se događa dio je vrlo opasnog i promišljenog scenarija neustavne uzurpacije ovlasti Hrvatskog sabora i kršenja temeljnih načela diobe vlasti i hrvatske parlamentarne demokracije. Prije nekoliko dana u jednim je novinama iznijet sljedeći scenarij kakav je navodno zamišljen u HDZ-u: da se smjeni predsjednik Sabora Božo Petrov, da se ne izabere novi predsjednik Sabora, već potpredsjednik Jandroković nastavlja upravljati parlamentom (bez vremenskog ograničenja), da se ne izaberu novi ministri, nego da ministarstvima uređuju državni tajnici, Sabor ne zasjeda do poslije lokalnih izbora, premijer Plenković nema parlamentarnu većinu, ali istodobno ima svu vlast u državi. U takvoj situaciji, ukoliko bi se scenarij obistinio, profesor Branko Smerdel smatra da „predsjednik Vlade Plenković ne bi bio prvi ministar nego uzurpator“. Činjenica je da se taj scenarij već počeo ostvarivati odlukom predsjednika Vlade Plenkovića da sam razriješi ministre u Vladi bez bilo kakve uloge Hrvatskog sabora ili njegova predsjednika u tom postupku. Iako se u nekim medijima pokušalo uvjeriti hrvatsku javnost da je predsjednik Vlade postupio u skladu s Ustavom i zakonom te da to potvrđuje većina ustavnopravnih stručnjaka to nije točno. Činjenica je da većina ustavnih stručnjaka i profesora prava koji su se javno očitovali smatra da je predsjednik Vlade prekršio svoje ustavne ovlasti. To se može lako provjeriti.  Kao što sam prije nekoliko dana napisao u svom statusu, kao profesor ustavnog prava smatram da temeljem ustavnog načela odgovornosti vlade pred Saborom, svako razrješenje člana vlade mora biti potvrđeno odlukom većine svih zastupnika Hrvatskog sabora i na taj način se ustavno-pravno utvrđuje da taj član vlade više ne uživa povjerenje Sabora (a ne samo predsjednika vlade). Istovjetno mišljenje iznijeli su dr. Samir Vrabec i profesor Ivan Koprić. Profesorica Sanja Barić povezuje akt o razrješenju člana vlade s imenovanjem novog člana, ali i u toj verziji član vlade formalno-pravno je razriješen dužnosti tek kada je imenovan novi član vlade koji će ga zamijeniti na dužnosti. Predsjednik Hrvatskog sabora dužan je prema Ustavu supotpisati odluku o razrješenju dosadašnjeg, odnosno imenovanju novog člana vlade nakon što je takvu odluku donijela većina svih zastupnika u Saboru. Kolega Mato Palić smatra da je za razrješenje ministra u Vladi RH osim potpisa Predsjednika Vlade RH, potreban i potpis Predsjednika Hrvatskog sabora. To, po njegovu mišljenju, jasno proizlazi iz odredbe u čl. 110. st. 5. Ustava RH. Ukoliko to ne učini oni ostaju na svojim dužnostima. Mišljenje Mate Palića uglavnom potvrđuje i ranija praksa u sličnim situacijama. Mišljenje je napisano prije ostavki ministara. Suprotno mišljenje od ranije navedenih ustavnih stručnjaka i profesora prava imaju profesori Branko Smerdel i Zvonimir Lauc, koji su stava da predsjednik Vlade može samostalno donijeti odluku o razrješenju ministra u Vladi. No, od sedam ustavnih stručnjaka i profesora prava čije je mišljenje iznijeto javno njih petoro smatra da je nezaobilazna uloga Hrvatskog sabora ili njegova predsjednika glede razrješenja ministara u Vladi. Pritom moram naglasiti da i profesor Branko Smerdel smatra da je predsjednik Vlade dužan predložiti što prije, a svakako u „razumnom roku“, glasovanje o povjerenju novim ministrima kako bi se potvrdilo postojanje parlamentarne većine i vlada u cijelosti uživala povjerenje Hrvatskog sabora, kako propisuje Ustav. S obzirom na situaciju smatram da je primjeren i „razuman rok“ za predsjednika Vlade da predloži nove ministre Hrvatskom saboru sedam dana od dana razrješenja ranijih ministara. To naročito imajući u vidu da Hrvatski sabor zasjeda još ovaj tjedan, a potom je predviđena duža stanka zbog lokalnih izbora. S obzirom da je prikupljeno 79 potpisa zastupnika za razrješenje predsjednika Sabora držim da je dovoljno sedam dana da se formira parlamentarna većina koja će dati povjerenje novim ministrima. Svako otezanje u tom procesu znači da parlamentarna većina ne postoji, da će se vršiti pritisci na pojedine zastupnike da budu dio te većine (što se već događa), odnosno da će se prolongirati unedogled situacija da postoji 'krnja' neustavna Vlada, u kojoj u četiri ministarstva ne postoji ministar odgovoran Hrvatskom saboru. Pritom je za omogućivanje takvog neustavnog scenarija nužno smijeniti predsjednika Hrvatskog sabora Božu Petrova, jer je on trenutno, u institucionalnom smislu, jedina brana neustavnom širenju ovlasti od strane predsjednika Vlade, s obzirom da se o sadašnjoj ustavnoj krizi ne žele očitovati ni predsjednica Republike, a niti Ustavni sud. No, i u slučaju razrješenja predsjednika Hrvatskog sabora predviđen je, kako sada izgleda, krajnje neustavan scenarij prema kojem bi smijenjenog predsjednika Sabora zamijenio potpredsjednik Sabora Gordan Jandroković, bez vremenskog ograničenja. U tu svrhu poslužila bi odredba članka 34., stavka 3. Poslovnika Hrvatskog sabora koja propisuje: „Ako predsjednik Sabora ne odredi ili ne može odrediti potpredsjednika, dužnost predsjednika obnaša potpredsjednik biran iz reda zastupnika parlamentarne većine.“. Međutim ta je odredba u članku koji govori o situacijama kada je predsjednik Sabora odsutan ili spriječen u obavljanju dužnosti, ali ne na način da je „odsutan“ jer je razriješen dužnosti pa ne može odrediti tko će ga od potpredsjednika zamijeniti. Smatram neprihvatljivom interpretaciju Poslovnika da jedna stranka koja ima tri potpredsjednika, a nema ni većinu zastupnika, sama odluči o tome koji će od njenih potpredsjednika zamijeniti predsjednika Sabora i to na neodređeno vrijeme. Hrvatski Ustav propisuje da je Hrvatski sabor konstituiran izbor svog predsjednika, a sada se naturaju interpretacije da Sabor može unedogled funkcionirati bez predsjednika. Ne zaboravimo, predsjednik Sabora je kao državni dužnosnik drugi po rangu nakon šefa države i on zamjenjuje predsjednika Republike u slučajevima njegove odsutnosti ili bolesti, a u slučaju smrti, ostavke koja se podnosi predsjedniku Ustavnog suda i o kojoj se obavještava predsjednik Hrvatskoga sabora, ili kada Ustavni sud utvrdi razloge za prestanak mandata Predsjednika Republike, dužnost privremenog predsjednika Republike po sili Ustava preuzima predsjednik Sabora. Zbog svega navedenog, u ovom trenutku predsjednik Hrvatskog sabora, zbog šutnje Ustavnog suda, jedina je brana neustavnom kršenju Ustava i zakona. Dužnost je i ustavna obaveza predsjednika Vlade da hitno predloži nove ministre Hrvatskom saboru, zatraži glasovanje o njihovu povjerenju, demonstrira na taj način postojanje parlamentarne većine i osigura poštivanje ustavnog načela odgovornosti vlade pred Saborom.  Ukoliko predsjednik Vlade dobije povjerenje većine zastupnika u Hrvatskom saboru za nove ministre to će biti nedvojben dokaz postojanja parlamentarne većine, a nakon toga predsjednik Hrvatskog sabora treba staviti na dnevni red glasovanje o svom razrješenju kako bi novooblikovana parlamentarna većina mogla izabrati svog predsjednika Sabora", objavio je Podolnjak. Također je dodao da smatra neprimjerenom interpretacijom da predsjednika Sabora može zamijeniti netko od tri potpredsjednika, sva iz tri iste stranke. "Božo Petrov je trenutno jedina brana ustavnom poretku Hrvatske", kazao je.   10.30  Ivan Vrdoljak je u ime kluba HNS-a objasnio da razmirice i prekid suradnje između HDZ-a i Mosta nisu kraj svijeta, čak i ako to dovede do novih izbora. ''Čemu taj strah od pozitivnih natjecanja, da se natječemo idejama i rezultatima, a ne da optužujemo druge istinama, lažima, fake newsom? Mislite li da gađani znaju tko od ovdje predstavljenih strankama misli na reforme, nezaposlene, blokirane. Mogu li građani razumjeti tko ima kakav stav i kakvu politiku o za njih ključnim temama? Ne znaju jer se ovdje ne razgovara u Saboru. Ne znaju jer se razgovara tko će na ružniji način govoriti o svojim oponentima. Mi ćemo biti drugačiji, izazivam vas da se natječemo kao politička konkurencija, a ne kao politički neprijatelji'', rekao je Vrdoljak. 10.25  Branko Bačić u ime kluba HDZ-a objašnjava njihov zahtjev za razrješenjem predsjednika Sabora Bože Petrova. "Klub HDZ-a s određenim brojem klubova, točnije ukupno 79 zastupnika podnio je prijedlog za razrješenjem predsjednika Sabora. Božo Petrov više nema legitimet i dužan je svoje povjerenje staviti na glasanje. S obzirom da nismo još dopunili dnevni red, predlažem da kao prva točka dnevnog reda bude odlučivanje o povjerenju predsjedniku Sabora. Ako to nemate namjeru, predlažem da se sazove sjednica Predsjedništva sabora na kojoj ćemo definirati rad Sabora za sljedeća četiri dana", rekao je. 10.21 "Most je podržavao HDZ iako nisu ispunjavali obećanja. Oni su aktivno sudjelovali u kreiranju HDZ-ove politike. Sada Petrov shvaća ozbiljnost mojih riječi da 'HDZ želi i njegovu glavu skinuti'. Pozivam premijera da da ostavku jer nema 76 glasova. Dolazio je ovdje u maniri Ive Sanadera, imao je dojmljive nastupe, no to je bio samo blef, igrokaz. Glas za HDZ je glas za kaos. Pozivam građane da pokažu odgovornost na predstojećim izborima. Kad bih HDZ nazivao mafijaškom organizacijom Petrov mi je oduzimao riječ, a sada i on govori isto to. Mi iz Živog zida nećemo podržati ovu Vladu", poručio je nakon stanke Ivan Pernar. 10.12 Ministar financija Zdravko Marić izjavio je u utorak kako je s premijerom jutros razgovarao o pripremama za sutrašnju raspravu o SDP-ovom zahtjevu da mu se izglasa nepovjerenje te kako je "svima jasno da je u cijeloj priči on samo sredstvo". "Idem u Ministarstvo financija napraviti zadnji krug priprema. Mislim da je sada svima poprilično jasno da sam samo sredstvo u cijeloj priči", rekao je Marić novinarima nakon sastanka s premijerom Andrejem Plenkovićem u Saboru. Upitan vjeruje li da oporba ima 76 ruku protiv njega uzvratio je: "To ćemo vidjeti sutra odnosno ovih dana". Maksimalno je, kaže, fokusiran na sutrašnju raspravu. "Kao što sam rekao i neki dan u jednom javnom obraćanju očekujem burnu i dinamičnu raspravu, a mislim da će se i proteklih tjedan neće odstupati od principa da se ide dosta nisko prema meni", poručio je. 10.08  Ivan Pernar je zatražio stanku zbog krize vlasti, a Branko Bačić zbog razrješenja Bože Petrova. Predsjednik Sabora odredio je desetominutnu stanku. 10.06 Dopunjen je dnevni red sa sedam novih točaka, među kojima je odluka o razrješenju Hrvatskog Sabora. Kako kvoruma nije bilo, nije se moglo odlučiti o dnevnom redu. 10.02 Sjednica Sabora počela je minutom šutnje za 12 policajaca koji su poginuli u Borovom Selu. Hrvatski sabor nastavlja sjednicu raspravom o Mostovu prijedlogu izmjena Zakona o arhivskom gradivu i arhivima, koji se pred zastupnicima nalazi u drugom čitanju. Raspravom o državnim arhivima Sabor ulazi u najburniji tjedan u ovom sazivu, u kojemu se očekuje rasprava o oporbenom prijedlogu o iskazivanju nepovjerenja ministru financija Zdravku Mariću, o opozivu Mostova predsjednika Sabora Bože Petrova, kao i mogućem izglasavanju povjerenja HDZ-ovu Gordanu Jandrokoviću kao novom predsjedniku Sabora. Prije sjednice Sabora, održava se  sastanak Kluba zastupnika HDZ-a. Stigli premijer Andrej Plenković i HDZ-ovi ministri. I SDP-ov klub sastanči. Navodno se ne mogu dogovoriti za zajednički stav. Već bi se danas na početku današnje sjednice moglo zatražiti glasovanje za opoziv predsjednika Sabora Bože Petrova kako bi se preduhitrila rasprava o nepovjerenju ministru financija Zdravku Mariću. Za rušenje ministra Marića oporba treba 76 ruku, ali zasad mogu računati samo na 74.  - 37 SDP-ovih zastupnika, - HNS-ovih devet, - 15 Mostovih, -  3 IDS-a i -  3 Živog zida - 1 HSU-a i - 1 SNAGA-e Upitno je kako će glasovati nezavisni zastupnici Željko Lacković i Željko Glasnović te tri zastupnika stranke Promijenimo Hrvatsku – Ivan Lovrinović, Ivica Mišić i Marin Škribola. Ne skupi li Plenković većinu za obranu Marića, ministar mu pada te to vodi prema njegovoj ostavci i novim izborima. 