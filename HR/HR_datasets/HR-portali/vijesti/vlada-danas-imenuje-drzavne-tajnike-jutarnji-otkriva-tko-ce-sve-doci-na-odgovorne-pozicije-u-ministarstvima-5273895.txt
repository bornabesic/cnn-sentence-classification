Vlada će na zatvorenom dijelu današnje sjednice, koja se u 15 sati održava u Dvorcu Eltz u povodu Dana sjećanja na žrtvu Vukovara, imenovati 15 do 20 državnih tajnika, najavio je jučer premijer Andrej Plenković. Kako Jutarnji doznaje, među imenovanima će biti Tomislav Ivić i Nikola Brzica, koji će biti državni tajnici u Ministarstvu obrane, Zdravka Bušić, koja će biti državna tajnica u Ministarstvu vanjskih i europskih poslova, Tomislav Boban bit će državni tajnik za državnu imovinu, a Tugomir Majdak u Ministarstvu poljoprivrede, u Ministarstvu prometa i infrastrukture državni tajnici bit će Tomislav Mihotić te Maja Markovčić-Kostelac, Nevenka Benić ostaje u Ministarstvu hrvatskih branitelja, a Mario Antonić bit će državni tajnik u Ministarstvu gospodarstva. To su sigurni kandidati koji će danas biti imenovani, a u kuloarima se spominju i Dijana Zadravec (HDZ) te Ivan Bekavac (Most), koji bi mogli postati državni tajnici u Ministarstvu zdravstva. Ante Čikotić, član Nacionalnog vijeća Mosta, mogao bi postati novi državni tajnik za energetiku, a Sonja Bošnjak, također iz Mosta, državna tajnica u Ministarstvu regionalnog razvoja i fondova EU. Most bi, također, htio imati državne tajnike u ministarstvima financija i gospodarstva. Sadašnji Mostov zamjenik ministra financija Saša Drezgić tako bi mogao postati državni tajnik u tom ministarstvu, a Dean Besedić ili Marinko Škare državni tajnici u Ministarstvu gospodarstva. Veća će ministarstva imati po tri državna tajnika, a ona manja po dva. Vlada će danas raspravljati i o tehničkom rebalansu proračuna, a donijet će se i odluka o sufinanciranju obnove vukovarskog vodotornja. Riječ je o iznosu od oko 18 milijuna kuna, kojim će Ministarstvo regionalnog razvoja i fondova EU sufinancirati obnovu simbola stradanja grada heroja. Radovi na obnovi vodotornja vrijedni su ukupno 30 milijuna kuna s PDV-om, a 12 mil. kuna se prikupilo donacijama, tako da će se ovom Vladinom odlukom zatvoriti kompletna financijska konstrukcija. Potpisat će se i desetak sporazuma vezanih uz, uglavnom, obnovu komunalne infrastrukture Vukovara.