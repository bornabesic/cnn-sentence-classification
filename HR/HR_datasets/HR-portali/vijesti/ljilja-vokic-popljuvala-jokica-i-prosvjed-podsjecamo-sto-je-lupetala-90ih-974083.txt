Foto: FaH  NEKADAŠNJA HDZ-ova ministrica znanosti i obrazovanja Ljilja Vokić gostovala je na N1 televiziji, pri čemu je napala bivšeg voditelja Cjelovite kurikularne reforme Borisa Jokića, ali i sve ljude koji će danas u šest hrvatskih gradova prosvjedovati za obrazovanje.  >> DOLAZITE LI? Ovo je devet razloga zbog kojih danas treba doći na veliki prosvjed  "Jokić je vrlo simpatičan čovjek, ali mislim da bi bilo vrijeme da se zaustavi. Morate shvatiti kad je vrijeme da je prošlo, treba naći mjeru", rekla je Vokić, koja je komentirala i prosvjed  koji će se danas održati u šest hrvatskih gradova.  "Gdje bi ulica smjenjivala ljude? Ne treba tome davati veliku važnost. Ljudi će malo prošetati, malo progovoriti, još najbolje da će ulica smjenjivati ministre. Pa gdje bi to došlo? Kakva bismo mi bili država bez reda i zakona? Mene baš zanima što ti ljudi rade do podne. Ako će prosvjedovati od šest popodne, što su radili do podne danas", nesuvislo se zapitala Ljilja Vokić, pokazujući pritom da ne razumije kako funkcioniraju demokratski sustavi, u kojima itekako padaju ministri zbog masovnih prosvjeda.  No, one koji se sjećaju Ljilje Vokić iz 90-ih ovakve izjave neće iznenaditi. Radi se, naime, o ženi koja je kao ministrica obrazovanja često davala izjave koje su šokirale svojom nazadnošću, pa ovom prilikom podsjećamo na neke od njih.  "Ja i danas ustajem kad muškarac uđe u prostoriju"  "Kod nas je običaj da žene ustanu kad muškarac uđe u prostoriju. Ja to i dan-danas posve nesvjesno činim", rekla je Ljilja Vokić u intervjuu za Gloriju u studenom 1994.  "Krleža je sve obezvrijedio. Od Boga nadalje", rekla je Vokić u istom intervjuu, pa dodala: "Krleža je sve hrvatske vojnike prikazao kao bedake".  "Mnoge ću sablazniti kad kažem da sam za ravnatelje imenovala i tri Srbina", rekla je u razgovoru za Hrvatski obzor u travnju 1996.   "Ne znam zašto su ljudi toliko opterećeni time tko je od školskih ravnatelja član HDZ-a, a tko nije. Pa u doba komunizma nije mogao biti ravnatelj tko nije bio član Partije", rekla je Vokić u razgovoru za Večernji list u kolovozu 1996, vjerojatno posve nesvjesna kakvu je istinu izrekla time o HDZ-u.