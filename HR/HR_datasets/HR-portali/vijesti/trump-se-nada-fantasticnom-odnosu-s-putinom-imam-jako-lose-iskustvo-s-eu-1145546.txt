Odlazak Britanaca iz Europske unije (Brexit) dat će "identitet" Velikoj Britaniji, ocijenio je američki predsjednik Donald Trump na zajedničkoj tiskovnoj konferenciji s britanskom premijerkom Theresom May. "Brexit će biti sjajna stvar za vašu zemlju", rekao je Trump koji je primio May u Bijeloj kući. "Kad se to završi imat ćete svoj identitet i ljude koje želite u svojoj zemlji". "I moći ćete potpisivati ugovore o slobodnoj trgovini a da vas pritom nitko ne nadzire i ne prati što radite", dodao je američki predsjednik. Trump je nekoliko dana prije službenog preuzimanja dužnosti izrazio spremnost da "što prije" potpiše trgovinski ugovor s Velikom Britanijom koja trenutačno pregovara o uvjetima svog izlaska iz EU-a. "Imam jako loše iskustvo" s Europskom unijom, istaknuo je Trump. Kada "imam nešto u nekoj zemlji" EU-a, "veoma je teško ishoditi dozvole". "Dobiti dozvole jedne zemlje je brzo, lako i djelotvorno. No jako je teško dobiti dozvole velike skupine - ja to zovem konzorcij", obrazložio je. Brexit će "na kraju biti sjajna prednost, a ne velika kočnica", kazao je američki predsjednik. Trump je rekao da želi dobre odnose s Rusijom i odbio odgovoriti na pitanje je li spreman ukinuti sankcije Moskvi za koje britanska premijerka May tvrdi da moraju i dalje ostati na snazi. Govoreći na konferenciji za novinare nakon susreta s May, svog prvog susreta s nekim stranim čelnikom u Bijeloj kući, Trump je rekao da se nada "fantastičnom odnosu" s ruskim predsjednikom Vladimirom Putinom, ali da je moguće da do toga neće doći. Bilo kakav potez Bijele kuće vezan uz ukidanje sankcija Rusiji najvjerojatnije bi izazvao zaprepaštenje kod europskih saveznika koji vjeruju da sankcije treba ukinuti tek kada Moskva ispuni uvjete Zapada koji se odnose na Ukrajinu. I mnogi se u američkom Kongresu vrlo čvrsto protive Putinovim akcijama u Ukrajini i Siriji, a zamjerili su Rusiji i miješanje u američke izbore. Theresa May je na konferenciji za novinare kazala da sankcije Rusiji treba zadržati sve dok Moskva u potpunosti ne ispuni svoje obveze iz sporazuma iz Minska. Istaknula je i da je novi američki predsjednik u prigodi njihova susreta dao snažnu potporu NATO-u. Putin i Trump bi u subotu trebali telefonski razgovarati o sankcijama uvedenim Rusiji nakon aneksije Krima. Trump "prijateljski" razgovarao s meksičkim predsjednikom Pena Nietom Američki predsjednik Donald Trump kazao je da je razmijenio prijateljski telefonski poziv s meksičkim predsjednikom Enriqueom Pena Nietom i potvrdio da će ponovo ispregovarati trgovinske sporazume i ostale aspekte odnosa s Meksikom koji je SAD u prošlosti "nadmudrio u pregovorima i iscjedio do srži". Dvojica čelnika su razgovarali oko sat vremena, samo dan nakon što je predsjednik Pena Nieto otkazao posjet Washingtonu zbog Trumpovog inzistiranja da Meksiko plati izgradnju zida na granici dviju država čiji su troškovi procijenjeni na više milijardi dolara. "Bio je to vrlo prijateljski razgovor", kazao je Trump na konferenciji za novinare. "Radit ćemo na poštenim, novim odnosima s Meksikom, ali SAD ne može više gubiti poslove, kompanije i milijune i milijune radnih mjesta", poručio je Trump. Po njegovim riječima, zahvaljujući prošlim liderima Meksiko je SAD "nadmudrio u pregovorima i iscjedio do srži". "Ispali smo blesavi", rekao je i dodao da se njemu to neće dogoditi. >>Trump za dobre odnose s Rusijom, britanska premijerka zagovara nastavak sankcija >>Riješen misterij zašto se Melania razljutila na Trumpovoj inauguraciji 