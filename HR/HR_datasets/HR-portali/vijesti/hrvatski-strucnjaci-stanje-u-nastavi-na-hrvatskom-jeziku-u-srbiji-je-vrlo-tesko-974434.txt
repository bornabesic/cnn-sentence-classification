Foto: FAH  TIRDESETAK ravnatelja škola i predstavnika obrazovnih institucija iz Hrvatske zaključilo je u petak u Subotici da je stanje u nastavi na hrvatskom jeziku u Srbiji veoma teško i da je učenicima, nastavnom kadru i predstavnicima hrvatske manjine potrebna brza i konkretna pomoć.  Ravnatelji osnovnih škola Zagrebačke i Bjelovarsko-bilogorske županije su na poziv vodstva Hrvatskog nacionalnoga vijeća (HNV) bili na dvodnevnom studijskom putovanju tijekom kojega su posjetili Srijem i sjever Bačke s ciljem da se upoznaju s problemima nastave na hrvatskom jeziku u Vojvodini.  Čelnici hrvatske manjine izvijestili su ih kako pitanje nabave udžbenika za učenike nastave na hrvatskom još nije u cijelosti riješeno, da ne postoji afirmativan odnos srbijanske vlasti spram upisa i školovanja djece, da nisu riješena kadrovska pitanja, kao i da društveno-političko ozračje negativno utječe na odluku Hrvata da svoju djecu upisuju na nastavu na materinjem jeziku.  „Na temelju suradnje koje imamo sa školama hrvatske zajednice u BiH, Mađarske i Austrije moj je dojam da je Hrvatima u Vojvodini najteže. Manjine u Hrvatskoj ostvaruju daleko veća prava u području obrazovanja nego je tu slučaj“, izjavio je poslije sastanka u HNV-u predsjednik Hrvatske udruge ravnatelja osnovnih škola Zagrebačke županije Jure Mišković.  On je najavio da će inicirati da se do konca godine u Subotici održi sastanak ravnatelja osnovnih škola iz Hrvatske na kojemu bi se usvojile konkretne mjere potpore sunarodnjacima u Vojvodini.  „Mi u Hrvatskoj u stvari nismo svjesni pod kakvim uvjetima se školuje naša manjina u Srbiji. Pobrojani su problemi i smatram da bi što prije trebali napravili popis potreba, kako bi mi mogli dogovoriti što na koji način može pomoći njihovu rješavanju“, navela je viša savjetnica Agencije za odgoj i obrazovanje Jasmina Hamer.  Poslije razgovora s predstavnicima zajednice Tomislavom Žigmanovim i Darkom Sarić Lukendićem ravnatelji su posjetili škole u kojima se odvija nastava na hrvatskom „Matko Vuković“ i „Ivan Milutinović“.  Redovitu nastavu na hrvatskom jeziku u Subotici pohađa oko 400 učenika u dvije srednje škole i pet osnovnih škola.  Izvan Subotice više desetaka djece, jednom tjedno, izučava predmet „Hrvatski jezik s elementima nacionalne kulture“.