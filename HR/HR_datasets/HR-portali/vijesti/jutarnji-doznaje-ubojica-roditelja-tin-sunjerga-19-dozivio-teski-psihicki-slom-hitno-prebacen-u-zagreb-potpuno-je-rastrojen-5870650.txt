Tin Šunjerga, 19-godišnji mladić iz Čiste Velike, okrivljen za teško ubojstvo svojih roditelja, kako smo doznali, u četvrtak u jutarnjim satima doživio je u ćeliji šibenskog istražnog zatvora teški psihički slom, te je zatvorskim vozilo hitno prevezen na Odjel psihijatrije 'Svetošimunske zatvorske' bolnice u Zagrebu. Da je kod počinitelja ovog stravičnog zločina nastupio nervni slom, potvrdio nam je šibenski odvjetnik Frane Baica, koji okrivljenika brani po službenoj dužnosti. Po svemu sudeći, Tin Šunjerga tek je u ćeliji postao svjestan težine zločina koji je počinio ubojstvom svoje majke Silvane (46) i oca Marina (45), pripadnika Specijalne policije BATT. Kako doznajemo iz zatvorskih izvora, Tin uopće nije mogao spavati, a iz dana i dan kod njega je bilo sve izraženije autodestruktivno ponašanje, koje je rezultiralo totalnih psihičkim rastrojstvom. Mladić iz Čiste Velike, prije 13 dana, u subotu 25. ožujka, najprije je oko 16 sati pri povratku iz polja hicem iz pištolja u glavu ubio majku Silvanu u trenutku kad je sjela za upravljač svog automobila Citroena, da bi oko 17,30 sati u garaži obiteljske kuće u Čistoj Velikoj ubio i svog oca Marina, pucnjem u potiljak sa udaljenosti od 30 centimetara. Prethodno je provalom u sef, došao do očevog privatnog pištolja.