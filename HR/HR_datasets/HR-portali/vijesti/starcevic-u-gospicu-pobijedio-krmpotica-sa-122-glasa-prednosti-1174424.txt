Drugi krug izbora donio je Gospiću iznenađenje; HSP-ovac Karlo Starčević novi je gradonačelnik. Starčević je u drugom krugu pobijedio Petra Krmpotića (HDZ) za 122 glasa i time postao iznenađenje, ponajviše HDZ-u koji je u Gospiću vladao više od 20 godina. Petar Krmpotić, HDZ-ov donedavni gradonačelnik Gospića, vodio je cijelo vrijeme i gotovo do zadnjeg trena imao 53 posto potpore birača, od 66,68 posto glasača koliko ih je izišlo na izbore, a Starčević 45 posto podrške. No, nakon prebrojenih svih listića, postotak glasova za lokalnog poduzetnika, vlasnika pivovare Ličanka, proizvođača poznatog Velebitskog piva, koji je u borbu za mjesto prvog čovjeka grada krenuo ogorčen odnosom politike prema poduzetnicima, znatno se povećao pa je pobijedio s 50,14 posto glasova, a Krmpotić je dobio 48,46 posto podrške birača. A malotko je vjerovao da će u Gospiću uopće biti drugi krug... Krmpotić je kazao da je to isključivo njegov poraz, ne HDZ-a, s obzirom na to da stranka ima većinu u Vijeću. Najavio je da će nakon analize svog poraza odlučiti što dalje. Karlo Starčević biračima je poručio da ih sve čekaju bolja vremena i bolji Gospić. HDZ ima većinu u Gradskom vijeću pa će suradnja s gradonačelnikom u iduće četiri godine biti zanimljiva.