Hrvatski premijer Andrej Plenković, kojeg je u petak navečer zajedno s ostalih 26 čelnika država članica EU-a u audijenciju primio papa Franjo, najavio je da će u sljedeće tri godine raditi na "političkoj pedagogiji" kako bi hrvatski građani bolje razumjeli sadržaj europskih politika i na temelju takvog uvida donosili na izborima zrele odluke. Tom "političkom pedagogijom", kako ju je nazvao premijer Plenković, njegova će vlada kroz sljedeće tri godine pokušati "kroz redovite rasprave u Hrvatskom saboru privoljeti veći broj naših ljudi da razumiju sadržaj europskih politika". "Mislim da se moramo malo izdići iznad površnosti i učiniti ono što odgovorni građani rade, a to je informirati se pri donošenju odluka", rekao je Plenković u izjavi novinarima nakon što je zajedno s ostalim čelnicima EU-a bio u audijenciji kod pape Franje. Papa je europske čelnike primio uoči subotnjeg summita na kojem će se svečano obilježiti 60. obljetnica potpisivanja rimskih ugovora kojima su udareni temelji današnje Unije. Plenković je rekao da je rast antieuropskih, antisustavnih i populističkih stranaka horizontalni fenomen koji nije ograničen samo na jednu zemlju članicu. "Zato moramo naći rješenja, a odgovor stranaka poput moje Hrvatske demokratske zajednice i Europske pučke stranke na europskoj razini mora biti jačanje naše vjerodostojnosti, naših politika i nalaženje pravih rješenja, a ne preuzimanje populističke retorike", rekao je Plenković. "To je put kojim ja želim voditi Hrvatsku i hrvatsku politiku". Plenković je izrazio zadovoljstvo što će se u tekst deklaracije koju će čelnici EU-a u subotu potpisati uvrstiti otvorenost u slučajevima kada neke zemlje žele tješnju suradnju, drugim riječima da Europa više brzina ne bude ekskluzivan klub samo nekih zemalja. "Europa tješnje suradnje mora biti otvorena za sve. Možemo biti zadovoljni jer je za Hrvatsku, kao najmlađu članicu važno da osjeti koheziju projekta, važno je da svojim aktivizmom hrvatski ljudi konkretno osjete koristi od našeg članstva u EU-u. To je naš temeljni cilj i tada ćemo imati i veći demokratski legitimitet, veću potporu i manje populizma i demagogije na našoj političkoj sceni", rekao je hrvatski premijer. >>U Vječnom gradu udaraju se temelji nove Europske unije 