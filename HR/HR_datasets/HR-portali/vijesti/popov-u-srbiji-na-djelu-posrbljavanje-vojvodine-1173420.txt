Direktor novosadskog Centra za regionalizam Aleksandar Popov optužio je Srpsku naprednu stranku (SNS) da provodi plan da Vojvodina izgubi svoje multietničko i interetničko biće i da se što više "posrbi", objavila je u srijedu agencija Beta, prenoseći izjavu Popova za Vojvođanski istraživačko-analitički centar (VOICE). "Znamo da je sadašnji predsjednik vojvođanske vlade (Igor Mirović), dok je bio radikal devedesetih godina, nudio manjinama sendvič i autobus, jedan onima koji kraće putuju, a dva sendviča onima koji dulje putuju. To je ta ideja i mislim da je ona započeta devedesetih godina kada je i proveden dio etničkog čišćenja Hrvata u Srijemu. Dakle, to je sve dio smišljenog plana da se Vojvodina što više posrbi, da se izgubi njeno multietničko i interetničko biće", rekao je Popov. Politolog Duško Radosavljević za VOICE je ocijenio da se "ovdje od prodaje nacije jako dobro živi desetljećima" i dodao da Srbi čine oko 70 posto građana Vojvodine, te da nema govora o njihovoj ugroženosti. "Ali, uvijek će se pojaviti netko tko će objasniti da je ugrožena ćirilica, da smo ugroženi zato što manjine imaju pravo na obrazovanje na svom jeziku, svoje novine i kazališta", rekao je Radosavljević i ocijenio da gradske vlasti u Novom Sadu ne žele da taj grad bude Europska prijestolnica kulture već europska prijestolnica srpske kulture. Prema njegovim riječima, političarima u Srbiji smeta i tolerancija u Vojvodini zato što službeni obrazac srbijanske politike ne može shvatiti Vojvodinu, jer živi u svojim mitovima, prenosi Beta. "Srbijanski nacionalisti lakše bi preboljeli da su izgubili Vojvodinu nego Kosovo, jer se mitom o Kosovu hrane, a ovo ih nervira", kazao je Radosavljević i istaknuo da se iza svega krije pokušaj svođenja Vojvodine na srpski politički entitet. Povjesničar Milivoj Bešlin u ovome kontekstu navodi da je priča o ugroženosti Srba u Vojvodini "besmislena i glupa" i kritizirao je uporabu termina "sjeverna srpska pokrajina" za Vojvodinu. "Kada su Kosovo počeli zvati južnom srpskom pokrajinom, ubrzo je prestalo to biti. Ništa nacionalisti nikad ne nauče iz povijesti. Njih ta iracionalna ideologija zla i mržnje sprječava da racionalno misle i o prošlosti i o sadašnjosti", zaključio je Bešlin. Vojvođanski istraživačko-analitički centar – VOICE je istraživački centar Neovisnog društva novinara Vojvodine, i pokrenut je uz potporu američke fondacije „The Rockefeller Brothers Fund“.