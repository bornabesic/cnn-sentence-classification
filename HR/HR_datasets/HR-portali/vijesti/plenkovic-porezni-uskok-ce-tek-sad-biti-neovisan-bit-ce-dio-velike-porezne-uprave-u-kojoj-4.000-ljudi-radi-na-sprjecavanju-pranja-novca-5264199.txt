Hrvatski premijer Andrej Plenković odgovorio je u ponedjeljak na pitanje o Europskoj pučkoj stranci (EPP) koja u utorak odlučuje o tome hoće li Vučićeva stranka biti primljena u EPP, tj. dobiti status pridružene članice, javlja N1. - Stav HDZ-a će biti da ćemo biti suzdržani. Prvi razlog je što taj proces traje više od tri godine, dakle od zahtjeva SNS-a za dobivanje statusa pridružene članice, koji slijedi status države Srbije u kontekstu pristupnih pregovora, on je praktički dogovoren nakon posjeta specijalne radne skupine koju je EPP poslala u Beograd, i niza razgovora koje su se dogodili, kaže hrvatski premijer. - Smatramo da SNS kao vodeća stranka u Vladi RS treba u ovom procesu ispuniti obveze koje se tiču otvorenih pitanja vezanih za poglavlje 23., a ona se odnose na dobrosusjedske odnose i rješavanje niza pitanja za procesuiranje ratnih zločina, rješavanje pitanja koja se odnose na zaštitu manjina, pitanja o Zakonu o regionalnoj jurisdikciji, koja su na neki način još otvorena u odnosima Hrvatske i Srbije. Smatra da će se takvim stavom otvoriti prostor da Vlada RH pristupi "dugotrajnom rješavanju pitanja koja opterećuju naše odnose zadnjih 25 godina." Komentirao je i poreznu reformu te Mostove amandmane. - Ja sam u Klubu pojasnio paket poreznih zakona, paket od njih 15. Usvojen je zajedničkim stavom od svih članova Vlade, uključujući i kolege iz Mosta. Dokument predstavlja kompromis između stava HDZ-a i stava Mosta. Ministar Marić je još jednom danas predstavio reformu na Odboru za financije. Kada gledamo supstancu, samo je jedan Zakon, onaj o PDV-u, doživio modifikaciju u odnosu na prvo predstavljanje Vlade." - Kada je riječ o tzv. poreznom USKOK-u, dakle o samostalnoj službi koja je bila u okviru Ministarstva financija, ideja je da taj odjel bude dio velike porezne uprave u kojoj 4 tisuće ljudi radi na izbjegavanju i poreznih prijevara i u sprječavanju pranja novca. Na ovaj način mislimo da će biti još manje podložan bilo kakvim utjecajima i manipulacijama, u odnosu na aktualno stanje - gdje je ta služba direktno podređena ministru. Hrvatski premijer Andrej Plenković rekao je u ponedjeljak i da su na Odboru za gospodarstvo, među ostalim, odlučili da će sutra posjetiti i Split i Šibenik, kako bi županima i gradonačelnicima predstavili planove Vlade, piše N1.