Premijer Andrej Plenković poručio je danas s Dana otvorenih vrata udruga kako njegova Vlada prepoznaje važnost i ulogu organizacija civilnog društva te kako potiče i rad udruga i volonterstvo. Podaci da od preko 50 tisuća registriranih udruga aktivno djeluje njih oko 30 tisuća govori koliko je značajan obol kojim udruge pridonose oblikovanju kvalitetnijeg i socijalno pravednijeg društva, rekao je Plenković na svečanosti u Hrvatskom glazbenom zavodu, jednoj od najstarijih udruga u Hrvatskoj, koja je ove godine proslavila 190. godišnjicu djelovanja. "Uključivanje građana u sva područja društvenog djelovanja pridonosi razvoju demokratske i participativne zajednice, te omogućava najvažnije – inicijativu građana", naglasio je premijer. Vlada, poručio je, prepoznaje važnost djelovanja organizacija civilnog društva, potiče i rad udruga i volonterstvo, te razvija suradnju niza državnih tijela s organizacijama civilnog društva, a sve to radi kroz duh partnerstva, kao i zajedničko djelovanje. Premijer podsjeća na dva okvira za djelovanje s udrugama, institucionalni i financijski. Kad je riječ o financijskoj potpori, navodi da je u 2015. godini bilo čak 36 tisuća različitih programa i projekata udruga, da je za udruge i organizacije civilnog društva alocirano 1,6 milijardi kuna. Za rad u udrugama treba motiv i energija "S takvom podrškom ćemo nastaviti, ne samo iz državnog proračuna, već i iz fondova EU-a", naglasio je Plenković i dodao kako je u ovoj godini planirano preko milijardu kuna za sufinanciranje programa i projekata u različitim područjima. "Uloga organizacija civilnog društva vrlo je važna kao svojevrsni korektiv i signal za političke stranke i državne instituicije u brojnim pitanjima. Interakcija, razmjena ideja, mišljenja i prijedloga vrlo je bitna", rekao je premijer i zahvalio svima koji rade u udrugama. Za raditi u udrugama treba motiva, puno vremena i energije, tim više jer nije riječ o lukrativnoj aktivnosti, istaknuo je Plenković. Dani otvorenih vrata udruga, koje organizira Vladin Ured za udruge, održavaju se po šesti put, a cilj im je građanima približiti programe i aktivnosti udruga. Do subote, 27. svibnja udruge će organizirati više od 430 različitih događaja, a ove je godine poseban naglasak stavljen na projekte i programe udruga financiranih sredstvima iz javnih izvora. Udruge godišnje ostvaruju preko šest milijardi primitaka i prihoda, od čega 1,6 milijardi čine donacije iz javnih izvora, navela je Vesna Lendić Kasalo, ovlaštena za obavljanje poslova ravnatelja Ureda za udruge. U udrugama preko 13 tisuća zaposlenih U udrugama je, ističe, preko 13 tisuća zaposlenih, preko 40 tisuća volontera. U sklopu današnje svečanosti uručeni su ugovori za 28 najuspješnijih projekata prijavljenih na poziv Podrška organizatorima volontiranja. Projekti će se sufinancirati sredstvima Europskog socijalnog fonda u iznosu većem od 25 milijuna kuna. Dani otvorenih vrata udruga ove se godine održavaju u suradnji s manifestacijama Hrvatska volontira i Gledaj (u)druge, a sve aktivnosti mogu se pratiti putem mobilne aplikacije UdrugeInfo.