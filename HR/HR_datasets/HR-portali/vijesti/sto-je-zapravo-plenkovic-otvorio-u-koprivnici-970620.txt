Foto: FaH  PET dana prije lokalnih izbora premijer Plenković svečano je otvorio Belupovu tvornicu lijekova vrijednu 530 milijuna kuna. Kompletna komercijalna proizvodnja lijekova počinje tek u listopadu, pa je jasno da je premijeru, koji je u Koprivnicu jučer došao s potpredsjednicom Dalić i ministrom Kujundžićem, ovo poslužilo kao zgodna kulisa u uvjeravanju kako gospodarstvo cvate. I da to je za to zaslužna baš HDZ-ova vlada.  Upitali smo glasnogovornicu Belupa što je zapravo Plenković pustio u rad, ako prava proizvodnja počinje u listopadu. "Tijekom svibnja započinje komercijalna proizvodnja prvog dijela asortimana - kozmetike s posebnom namjenom. Drugi dio proizvodnih pogona su u procesu validacije, što je uobičajeni proces te kreću u pogon krajem rujna," odgovorila je Indexu Snježana Foschio-Bartol iz Belupa. Napominje da su uporabnu dozvolu dobili još u prosincu prošle godine.  Kad počne proizvodnja, nema više šetanja po pogonima  Na naše pitanje zašto je otvorenje organizirano sada, ako puna proizvodnja počinje u listopadu, glasnogovornica kaže kako se kasnije više ne bi smjelo ulaziti u pogone. U prijevodu, Plenković i njegova svita ne bi mogli prošetati. Pogone su jučer posjetili i novinari, ali im je bilo zabranjeno snimanje.  "U skladu sa zahtjevima regulatornih agencija, u trenutku kada u tvornici započinje proizvodnja, pogoni se ne mogu izložiti javnosti, stoga se, u skladu sa Dobrom proizvođačkom praksom (GMP), otvaranje održalo upravo u ovom trenutku, netom prije početka komercijalne proizvodnje", odgovorila je.  Nema dakle sumnje da je Plenković iskoristio otvorenje vrijedne tvornice za kampanju. Bio je u društvu bivšeg šefa Zvečeva i sadašnjeg Podravke, Marina Pucara, kojeg nitko nije pitao za probleme u požeškoj kompaniji.  Koprivnički SDP prozvao je predsjednika uprave Belupa Hrvoja Kolarića, koji je propustio poslati pozivnicu SDP-ovcu Zvonimiru Mršiću, u čijem je mandatu upravljanja Podravkom započeta ova investicija.  Naravno, SDP se u naslikavanjima ispred hala ne razlikuje previše od HDZ-a. I Mršić je iskoristio polaganje kamena temeljca za Belupovu tvornicu da bi se u Koprivnici slikao sa Zoranom Milanovićem. Svečano su tada postavili kamen temeljac u obliku tablete, koju je dvije godine kasnije, pritisnuo Andrej Plenković.