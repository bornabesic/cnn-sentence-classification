Na službenoj stranici izbora za gradonačelnika Zagreba i Gradsku skupštinu objavljene su potpune liste kandidata za lokalne izbore. Ono što je najzanimljivije jest da je na listi nezavisne zastupnice Brune Esih osvanuo Zlatko Hasanbegović - još uvijek zastupnik HDZ-a i bivši ministar kulture. Što to znači za budućnost Hasanbegovića u svojoj matičnoj stranici još uvijek nije poznato, ali znakovita je rečenica Andreja Plenkovića izgovorena prije nešto više od mjesec dana.- Očekujem od Hasanbegovića i svih članova HDZ-a u Zagrebu da čvrsto i angažirano podupru Dragu Prgometa u Zagrebu kao našega legitimnog, kvalitetnog kandidata koji će u Zagrebu i za sebe i za HDZ napraviti sjajan rezultat. Oni koji budu radili eventualno protiv našega kandidata, za to će snositi posljedice. Ako netko kani na izborima podržavati opcije koje nisu HDZ, sretan mu put, otvorena su mu vrata - rekao je Plenković 25. ožujka nakon objave kandidature Brune Esih.Ova politički 'transfer' dolazi u posebno neugodnom trenutku mogućeg preslagivanja Vlade nakon tjeranja Mosta. Istina, i Bruna Esih i Zlatko Hasanbegović glasali su protiv opoziva Zdravka Marića, ali pitanje je kakav će biti njihov stav nakon izbora. Inače, na listi Brune Esih nalazi se i general Željko Glasnović i to na 51. mjestu!