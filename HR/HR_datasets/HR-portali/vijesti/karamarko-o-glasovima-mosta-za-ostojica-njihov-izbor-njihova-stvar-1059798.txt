Predsjednik HDZ-a Tomislav Karamarko rekao je da je HDZ ostao čvrst u stajalištu o Ranku Ostojiću, a da su se iz Mosta postavili drugačije i poduprli ga u izboru za predsjednika saborskog Odbora za unutarnju politiku i nacionalnu sigurnost, no iz izjava pripadnika Mosta, dodao je, može se zaključiti kako, kad je Ostojić u pitanju, dijele isto mišljenje. Prije obilježavanja 26. obljetnice osnutka šibensko-kninskoga HDZ-a u Šibeniku stranački čelnik Tomislav Karamarko rekao je novinarima da je ovo zemlja u kojoj se smije različito razmišljati. – Njihov izbor je njihova stvar. Pluralno smo društvo i različito možemo razmišljati, ali zapravo njihovo priopćenje govori da o gospodinu Ostojiću mislimo isto – rekao je Karamarko. Ponovno je ocijenio kako Ostojić nije odgovarajuća osoba za to mjesto te kako je riječ o nekim konvencijama i dobrim običajima zbog kojih je imenovan. Na novinarsko pitanje doživljava li njegov izbor kao politički poraz budući da koalicijski partner nije stao na stranu HDZ-a, Karamarko je odgovorio kako to nipošto nije tako te kako se ne očekuje da stalno svi isto govore i zborno pjevaju. U svim bitnim stvarima HDZ se slaže sa svojim partnerima i s njima njeguje veoma kvalitetan politički odnos, dodao je. Novinari su Tomislava Karamarka pitali i o unutarstranačkim izborima i priprema li se za njih, a on je odgovorio da se u ovom trenutku ne opterećuje time  jer ima  puno posla u Vladi kako bi ona počela funkcionirati punom snagom.  Što se tiče izbora, legitimno je da se bilo tko prijavi, rekao je, dodajući da je uvijek za vitešku borbu s protukandidatima kao što je bio i na zadnjim izborima.   Predsjednik HDZ-a i prvi potpredsjednik Vlade  Karamarko je o smjeni ravnatelja SOA-e Dragana Lozančića rekao da se premijer Tihomir Orešković o tome još nije odlučio jer je uzeo određeno vrijeme da razmotri situaciju. Na pitanje što ako premijer Orešković donese odluku koja je protivna odluci predsjednice Grabar-Kitarović, Karamarko je odgovorio kako bi to dovelo do blokade, ali ne očekuje takvu situaciju. Govoreći o mogućim mjerama štednje koje će povući njegova Vlada, istaknuo da je novi saziv reformski raspoložen. Kao moguće mjere, naveo je ukidanje službenih automobila i rezanje primanja. >> Ostojić ipak na čelu Odbora, Milanović: Očito se HDZ boji da će takva osoba biti prijetnja 