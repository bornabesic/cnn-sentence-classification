Bijela kuća je objavila da je u ranim fazama razgovora o ispunjenju obećanja Donalda Trumpa o preseljenju američkog veleposlanstva u Izraelu iz Tel Aviva u Jeruzalem, čina koji bi mogao izazvati bijes arapskog svijeta.  "U početnim smo fazama razgovora o toj temi", priopćio je glasnogovornik Bijele kuće Sean Spicer.  Američko veleposlanstvo u Izraelu nalazi se u Tel Avivu, kao i većina veleposlanstava drugih država. Izrael smatra Jeruzalem svojom vječnom prijestolnicom, ali ga svojataju i Palestinci kao dio potencijalne buduće palestinske države. Obje strane za to navode biblijske, povijesne i političke argumente.  Trump se tijekom svoje predsjedničke kampanje obvezao da će premjestiti veleposlanstvo, a u nedjelju bi trebao telefonskim putem razgovarati s izraelskim premijerom Benjamin Netanyahuom. Bilo kakva odluka o razbijanju statusa quo mogla bi izazvati nezadovoljstvo američkih saveznika na Bliskom istoku poput Saudijske Arabije, Jordana i Egipta. SAD se oslanja na te države u borbi protiv militanata Islamske države koju je novi američki predsjednik nazvao prioritetom njegove administracije.   Američki kongres je 1995. izglasao zakon kojim je Jeruzalem prozvao glavnim gradom Izraela i odredio da on ne smije biti podijeljen, no republikanski i demokratski predsjednici koji su nakon toga došli na vlast koristili su svoje ovlasti kako bi zadržali američko veleposlanstvo u Tel Avivu i podržali pregovore o Jeruzalemu između Izraela i Palestinaca. 