Američki predsjednik Barack Obama u subotu je kao mete svoga posljednjeg nastupa na večeri za novinare koji prate Bijelu kuću odabrao demokrate i republikance no najotrovniji je bio prema favoritu za republikansku predsjedničku nominaciju američkom milijarderu Donaldu Trumpu. "Republikanski establišment nepovjerljiv je prema najizglednijem kandidatu za nominaciju", kazao je Obama uzvanicima na svečanoj večeri koja je okupila novinare i medijske mogule kao i holivudske zvijezde i političke moćnike iz Kongresa. "Kažu da Donaldu manjka vanjskopolitičkog iskustva za dužnost predsjednika. No, budimo pošteni, godine je proveo u susretima s liderima iz čitavog svijeta: Miss Švedske, Miss Argentine, Miss Azerbajdžana", kazao je predsjednik izazivajući grohotan smijeh podsjećanjem na izbore za Miss Universe za koje je Trump ranije imao licencu. Obama se našalio i na račun strahovanja mnogih u republikanskoj stranci da Trump ili kandidat stranke Čajanka Ted Cruz osvoje stranačku nominaciju za američke predsjedničke izbore 8. studenoga.   "Uzvanici su trebali odabrati žele li jesti steak ili ribu no mnogi od vas napisali su Paul Ryan", kazao je Obama. Republikanac Ryan je predsjednik Zastupničkog doma Kongresa za kojeg su se mnogi nadali da će se uključiti u utrku za republikansku predsjedničku nominaciju za američke predsjedničke izbore. "Ljudi, to nije opcija" kazao je Obama, pokazujući duhovitost koja je usavršena u prethodnih sedam nastupa na tradicionalnoj večeri za dopisnike Bijele kuće. "Možda ne volite steak ili ribu no to je vaš izbor".  Obama se u obraćanju osvrnuo na svoj predsjednički mandat šaljivo predviđajući da se zemlja približava sumraku. "Kraj republike nikad nije izgledao bolje", kazao je predsjednik odjeven u smoking osvrćući se po dvorani punoj dotjeranih ljudi dok je na nišan uzeo predsjednika Republikanske stranke Reincea Priebusa. "Čestitam na vašem uspjehu", kazao je sarkastično Obama Priebusu. "Republikanska stranka, proces nominacije - sve se odvija odlično". Nakon Obame govorio je voditelj s kanala Comedy Central Larry Wilmore, koji se također našalio na račun Trumpa. On je kazao kako će se tradicionalna večera s Trumpom sljedeće godine zvati: "Donald Trump predstavlja luksuznu večeru koju je platio Meksiko." Trump je u kampanji obećao da će SAD prema Meksiku izgraditi zid koji će spriječiti ilegalne migrante i da će prisiliti tu državu da financiranje njegovu gradnju. Uz ponešto nostalgije Obama se osvrnuo na proteklih više od sedam godina u Bijeloj kući kazavši da je prije nego što je postao predsjednik bio mlad čovjek pun ideala i poleta. "Prije osam godina kazao sam da je vrijeme da se promijeni ton naše politike", rekao je Obama. "Kad pogledam unatrag očito je da sam morao biti jasniji". >> Obama i Merkel žele ubrzati Transatlantski gospodarski i investicijski sporazum