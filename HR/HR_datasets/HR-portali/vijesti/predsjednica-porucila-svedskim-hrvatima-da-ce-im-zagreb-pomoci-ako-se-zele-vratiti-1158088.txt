Hrvatska predsjednica Kolinda Grabar-Kitarović poručila je u srijedu Hrvatima u Švedskoj da joj je "izrazito stalo" do zajedništva iseljene i domovinske Hrvatske i da će im vlada pomoći ako se žele vratiti u domovinu. Prema hrvatskim izvorima, u Švedskoj živi između 35.000 i 40.000 Hrvata koji su u tu skandinavsku zemlju stigli u tri vala - 60-tih godina kao ekonomski, a 70-tih kao politički emigranti te 90-tih bježeći pred ratom u BiH. Sve smrti "naših mučenika" i u Domovinskom ratu i u iseljeništvu diljem svijeta nisu bile uzaludne, jer imamo slobodnu Hrvatsku, rekla je Grabar-Kitarović, koja boravi u višednevnom posjetu Švedskoj,  "Sudbinu države moramo čvrsto uzeti u svoje ruke i voditi je prema boljitku za sve koji danas žive u Hrvatskoj i vas za koje se nadam da ćete se jednog dana vratiti u Hrvatsku", rekla je predsjednica na susretu s Hrvatima u Goeteborgu. "Na svima nama u domovini je da vam u tome pomognemo, dok se ne vratite u rodni kraj", dodala je pred brojnim pripadnicima hrvatske zajednice u tom gradu na jugu Švedske. Visoka državna odličja dodijelila je Savezu hrvatskih udruga u Švedskoj i društvima Velebit i Croatia Katarina Zrinski iz Goeteborga, zaslužnima što je "Hrvatska ostala prisutna na tlu Švedske, i u srcima četvrte generacije Hrvata u Švedskoj". "Velebit" je 1964. osnovala skupina političkih imigranata, a prvi predsjednik bio je Stipe Mikulić kojeg su 1975. ubili agenti Udbe bivše Jugoslavije. Udruga je bila meta bombaškog napada 90-tih godina kada su se švedski Hrvati uključili u obranu domovine. "Veseli nas da je na čelu Hrvatske osoba koja štiti dignitet Domovinskog rata i kojoj hrvatski iseljenik nije stranac", istaknuo je predsjednik "Velebita" Robert Mikulić. Njegovo društvo, koje okuplja 20 sportskih i folklornih skupina, popularno je među Šveđanima i drugim nacionalnim manjinama koje žive u toj bogatoj zemlji od deset milijuna stanovnika.  U povodu predsjedničine posjete Hrvati iz Goeteborga skupili su donaciju za dječju bolnicu u Gornjoj Bistri, baš kao što su, rekao je Mikulić, 90-tih bili važan kotačić u obrani Hrvatske. >>Predsjednica u Stockholmu: Švedski model zadržavanja mladih mogao bi se primijeniti na Hrvatsku >>Grabar-Kitarović na licu mjesta vidjela kako će izgledati vojni rok u Švedskoj