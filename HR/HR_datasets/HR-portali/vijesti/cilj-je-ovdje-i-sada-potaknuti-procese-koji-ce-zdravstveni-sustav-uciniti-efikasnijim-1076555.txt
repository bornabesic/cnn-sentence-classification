“Budućnost je sada” naziv je jučer održane I. regionalne konferencije digitalne medicine, ali i poruka da treba djelovati odmah i ovdje na unapređenju zdravstvene usluge za pacijente. – Na pitanje svjedočimo li budućnosti već danas, odgovor je – da. Živimo u okruženju u kojemu se sve mijenja, pa tako i zdravstvo. Nužno je ponuditi adekvatnu skrb stanovništvu koje je sve brojnije, ali i starije – rekao je glavni urednik Večernjeg lista Dražen Klarić na otvorenju konferencije istaknuvši kako je nužno u javnosti potaknuti raspravu o toj temi. Zato je upravo Večernji list s portalom Ordinacija.hr i HIT konferencijom organizirao konferenciju u zagrebačkom Hypo centru na kojoj se okupilo više od 400 stručnjaka iz zdravstvenog te farmaceutskog i IT sektora. Ključno je partnerstvo Bogati je program uključivao predavanja stručnjaka iz vodećih hrvatskih, ali i europskih IT i farmaceutskih kompanija, a konferenciju su podržali i zdravstveni djelatnici te Ministarstvo zdravlja i Hrvatski zavod za zdravstveno osiguranje. – Naš je glavni cilj da građani u konačnici budu zadovoljni zdravstvenom uslugom u čemu veliku ulogu ima informatizacija sustava – rekao je zamjenik ministra zdravlja Ivan Bekavac te napomenuo kako je Ministarstvo spremno preuzeti ulogu koju ima u procesu spajanja zdravstvenog i IT sektora. Istaknuo je tako primjenu sustava e-recepta koji je ocijenjen najboljim u Europi. A oduševljenje hrvatskim sustavom e-zdravstva nije skrivao ni Jesus del Valle iz Bayera. – Volio bih da i mi u Njemačkoj imamo sustav u kojemu je dovoljno da liječnik elektronički izda recept i da ga pacijent može bez papira za samo nekoliko minuta podignuti u ljekarni – rekao je Jesus del Valle, koji je prisutnima u sklopu svog predavanja objasnio kako funkcionira inkubator za startup tvrtke ove njemačke farmaceutske kompanije, ali i zašto su mlade tvrtke te nove ideje ključne za razvoj. Na konferenciji su sudjelovali i predstavnici Plive, Inovativne farmaceutske inicijative, tvrtke Ericsson Nikola Tesla, IN2 Grupe, Medtronica, Microsofta, SPANA... Jedan od ciljeva bio je okupiti sve one koji sudjeluju u razvoju zdravstvenog sustava – U razvoju je trenutačno 16.000 lijekova, a njih 70 posto prvi su u svojoj klasi – rekao je Sani Pogorilić iz Inovativne farmaceutske inicijative koji je u svom predavanju nazočnima predstavio djelovanje Inovativne medicinske inicijative (IMI), najvećeg javno-privatnog partnerstva između Europske unije i farmaceutske industrije. Ima proračun veći od pet milijardi eura, a uključuje suradnju s IT industrijom. A upravo je kao predstavnik tehnološkog sektora predavanje održao Mario Ravić iz Ericssona. – Radimo na raznim tehnološkim rješenjima, poput aplikacija, koja mogu služiti i liječnicima i pacijentima, a koje se mogu iskoristiti i u hrvatskom zdravstvenom sustavu i šire – objasnio je Ravić. Razmjena iskustava Konferencija je nadmašila očekivanja, a sudionici su zaključili kako je ovo tek početak Osim što su slušali predavanja i sudjelovali na panelima, sudionici konferencije iskoristili su priliku kako bi stvorili nove kontakte i suradnju između različitih sektora. U prepunoj dvorani Kornati u Hypo centru razmjenjivale su se ideje, savjeti i iskustva. – Jedan od ciljeva konferencije bio je upravo na jednom mjestu okupiti sve koji sudjeluju u procesu razvoja zdravstvenog sustava kako bismo potaknuli njegovu efikasnost – rekla je jedna od organizatorica konferencije Irina Čulinović te istaknula kako je prva konferencija i nadmašila očekivanja. U razgovoru sa sudionicima, kaže, zaključila je kako su svi zadovoljni potaknutim raspravama te da je I. regionalna konferencija digitalne medicine tek početak jer su upravo takvi skupovi jedan od faktora koji potiču napredak. >>Rezanjem prava sanirat će dugove u zdravstvu - Naš je glavni cilj da građani u konačnici budu zadovoljni uslugom za što je bitna informatizacija sustava. - Ivan Bekavac, Ministarstvo zdravlja - Inovativna medicinska inicijativa najveće je javno-privatno partnerstvo s budžetom od 5 milijardi eura - Sani Pogorilić, Inovativna farmaceutska inicijativa - Radimo na raznim tehnološkim rješenjima, poput aplikacija, koja mogu služiti i liječnicima i pacijentima - Mario Ravić, Ericsson Nikola Tesla Osim što su se održala predavanja i paneli, u sklopu konferencije predstavile su se i nove startup tvrtke. – Velikim su kompanijama nove ideje od neprocjenjive važnosti, jednako kao što je malim tvrtkama bitna podrška i iskustvo korporacija – objasnio je Jesus del Valle koji je predstavio Bayerov model suradnje sa startupovima istaknuvši kako je ključ uspjeha suradnja i kombiniranje iskustva s mladošću. Možda se nova velika ideja razvila baš na konferenciji “Budućnost je sada”, zaključio je Del Valle s obzirom na to da je drugi dio programa bio posvećen upravo novim idejama. Mladi su se inovatori imali prilike predstaviti i prezentirati svoj rad, a dobili su i savjete za daljnji razvoj. 