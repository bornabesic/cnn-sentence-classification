Hrvatska očekuje napredak u vezi sa srbijanskim pregovorima s Europskom unijom te vjerujemo da će se početkom iduće godine oni nastaviti, istaknuo je u utorak u Velikoj Gorici premijer Andrej Plenković nakon oštrih reakcija iz Srbije zbog hrvatske blokade 26. poglavlja njihovih pristupnih pregovora. "Mi smo proteklih tjedana i mjeseci u razgovoru s Europskom komisijom više puta signalizirali pitanje obrazovanja hrvatske manjine u Srbiji i pitanje udžbenika za osnovnu i srednju školu", rekao je Plenković o spornom poglavlju 26 koje se odnosi na obrazovanje i kulturu.  Hrvatska je tu zadržala rezervu, naglašava premijer, ali očekuje napredak u tom pitanju i vjeruje da će se početkom iduće godine nastaviti ti pregovori. Za to poglavlje rezerve su imale i neke druge zemlje, dodaje Plenković. "Hrvatska je više puta rekla da ova Vlada želi riješiti niz otvorenih pitanja koja ima sa Srbijom i mi smo otvoreni da to učinimo u sljedećim godinama", zaključio je premijer. Srbijansko izaslanstvo predvođeno premijerom Aleksandrom Vučićem u ponedjeljak navečer napravilo je strku u Bruxellesu zbog toga što je blokirano otvaranje tog poglavlja te su demonstrativno napustili grad uoči međuvladine konferencije. Iako Hrvatska nije jedina zemlja koja prema njemu ima rezerve, srpski dužnosnici najoštrije kritiziraju službeni Zagreb. >> Odbor za ustav satima raspravljao o HOS-ovoj ploči u Jasenovcu, nisu mogli usuglasiti zaključak 