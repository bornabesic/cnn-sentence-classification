Papa Franjo večeras predvodi jedan od najsvetijih obreda katoličke liturgije, Križni put koji tradicionalno ide oko Koloseuma, jednog od zaštitnih znakova Rima. Tim višestoljetnim obredom obilježava se 14 postaja kojima je po vjerovanju katolika Isus na Veliki petak prošao na putu prema mjestu razapeća. Obično počinje u ulici Via dei Fori Imperiali, širokoj aveniji koja vodi prema Koloseumu. U obredu sudjeluju tisuće vjernika sa svijećama u ruci. Procesija je počela nešto poslije 21 sat, ali je zbog pojačanih sigurnosnih mjera Koloseum satima prije bio zatvoren za turiste kako bi policija pretražila područje psima i opremom za otkrivanje eksploziva. Tijekom obreda skupina ljudi izmjenjuje se u nošenju križa oko Koloseuma. Osamdesetogodišnji papa ne sudjeluje u procesiji, nego je prati s podija i na kraju se obrati okupljenima i blagoslovi ih. Franjo je prije Križnog puta održao misu u Bazilici Svetog Petra na kojoj je osudio nedavne napade na egipatske kršćane kopte. "O križu Kristov, nauči nas da je izlazak Sunca snažniji od tame noći i da vječna Božja ljubav uvijek pobjeđuje", napisao je Papa poslije na Twitteru. Franjo će na Veliku subotu u bazilici predvoditi Vazmeno bdjenje, a vrhunac svečanosti bit će na uskrsnu nedjelju na Trgu Svetog Petra kada će se obratiti tradicionalnom porukom i blagoslovom "Urbi et Orbi" (svijetu i gradu). >> Premijer Plenković sudjelovao u procesiji Za križen na Hvaru: 'Molim za snagu i zdravlje' >> Biskup Gorski: Bez djelatne ljubavi euharistija je neučinkovita 