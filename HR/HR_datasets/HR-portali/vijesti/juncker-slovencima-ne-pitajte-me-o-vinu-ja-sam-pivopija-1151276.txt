Predsjednik Europske komisije Jean-Claude Juncker razgovarao je danas u Bruxellesu s nekoliko hrvatskih i slovenskih novinara. Razgovor je započeo pitanjem Večernjeg lista o pisanju pojedinih europskih medija da je spreman, čak vrlo brzo, u ožujku, ponuditi ostavku na mjesto predsjednika EK-a ako zemlje članice ne prihvate ideju o povezivanju u još bližu Uniju.  - Nisam nikad rekao da ću dati ostavku ako se ne ostvari ideja još bliže Unije. Rekao sam da ću biti tu jedan mandat. Ja sam netko tko uči iz povijesti. Primijetio sam, dok sam bio premijer, da je Barroso, nakon što je prošao prvu polovicu prvog mandata, svaki put kad je nešto predlagao činio to da se svidi zemljama članicama. Ja se ne želim svidjeti zemljama članicama. Nisam protiv njih, EU ne može biti protiv nacija i članica, ali želim biti slobodan čovjek. Ne želim odgovarati na pitanja da radim nešto zbog drugog mandata. Ja ne želim drugi mandat.  • Ali kad govorimo o ovom mandatu, hoćete li dati ostavku ili su novinska izvješća o tome lažna? - Niste slušali moj odgovor. Uslijedilo je pitanje slovenske novinarke o Junckerovu planiranom posjetu Sloveniji 2. i 3. ožujka. Juncker je odmah shvatio u kojem smjeru ide pitanje - u smjeru terana, koji je Slovenija zaštitila uoči ulaska Hrvatske u EU i pokušava spriječiti Europsku komisiju da delegiranim aktom omogući i hrvatskim proizvođačima terana u Istri da nastave tu povijesnu tradiciju. - Ne pitajte me za vino i takve stvari. Pitali ste me to pitanje kad sam ulazio u sobu u Valetti (na summitu na Malti, op.a.). Idem u Sloveniju raspravljati o europskim pitanjima. Vodstvo Slovenije je proeuropsko. Nećemo sate i sate razgovora trošiti na slovensko vino. Usput, volim ga, iako sam pivopija, ali volim slovensko vino. To neće biti glavno pitanje posjeta Sloveniji. Želim ići u Sloveniju jer nisam bio godinama. A volim tu zemlju puno. Ali neće biti riječi o vinu, nego o Europi. Želim znati kako slovenska vlada i predsjednik zamišljaju europsku budućnost. • Ali ovo jest o EU, o ulozi Slovenije u EU, i Slovenija kritizira Komisiju da ne ispunjava svoju uslugu čuvara ugovora… - U slučaju vina? • Tu su također granice… (još jedno slovensko pitanje, op.a.) - Ne, ne, želim reći da imam veliko poštovanje prema Sloveniji. Nova je članica, iako ja ne volim podjelu na nove i stare članice, sve su jednake. Nemojte misliti da idem tamo kako bih raspravljao o slovenskom vinu. Bit će to riješeno, ali to nije cilj mog posjeta. • Planirate li uskoro i u Hrvatsku? - Moji ljudi žele da budem u Bruxellesu. Planiram posjetiti zapadnobalkanske države, uključujući i Hrvatsku, a Hrvatska je članica EU. Jučer sam objašnjavao potpredsjedniku SAD-a da činjenica da neki u novoj administraciji u Washingtonu dovode u pitanje da žele razvodniti EU je loša vijest za zapadni Balkan. Jer mislim da zapadnobalkanske zemlje, osim Hrvatske koja je članica, očekuju da imaju europsku perspektivu. Ne mogu ući prije 2019., ali mogu se pridružiti kasnije. Ali ako netko u Washingtonu govori da EU ne predstavlja ništa, da i druge članice trebaju slijediti primjer Brexita, to bi bila loša vijest za naše prijatelje na zapadnom Balkanu. Zapadni Balkan treba europsku perspektivu iz očitih razloga. >> Juncker otkrio da se neće kandidirati za novi mandat za predsjednika Europske komisije >> Juncker želi uravnotežen dogovor s Velikom Britanijom