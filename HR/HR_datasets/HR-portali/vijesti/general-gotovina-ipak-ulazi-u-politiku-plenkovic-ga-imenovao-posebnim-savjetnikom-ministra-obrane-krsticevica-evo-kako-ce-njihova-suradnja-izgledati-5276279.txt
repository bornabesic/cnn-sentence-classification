General Ante Gotovina imenovan je posebnim savjetnikom potpredsjednika Vlade i ministra obrane Damira Krstičevića. Tu je odluku donio premijer Andrej Plenković. Prijedlog je stigao od Krstičevića, a predsjednik Vlade ga je vrlo rado prihvatio, piše Slobodna Dalmacija. Novi angažman generala Gotovine u Ministarstvu obrane i u Plenkovićevoj Vladi dogovorili su izravno Gotovina i ministar Krstičević. Sastali su se u četvrtak, točno na četvrtu godišnjicu Gotovinina oslobađanja iz Haaga. Doduše, njih dvojica sve su te godine ostali u stalnom kontaktu, mnogo toga ih veže, pa Krstičević i nije imao veliki posao, nije dugo trebao nagovarati Gotovinu da mu postane posebni savjetnik. Kako će ta suradnja zapravo izgledati? Gotovina ostaje u svome poslu, i dalje će voditi biznis s ribom, ali će bez bilo kakve financijske naknade davati savjete, nuditi ideje i razrađivati različite koncepcije u velikom poslu koji stoji pred Krstičevićevim resorom: u predstojećoj izradi strategije nacionalne sigurnosti i zakona o sustavu domovinske sigurnosti, kao i u procesima bitnim za obranu. Potpredsjednik Vlade očekuje da će mu u tome znatno pomoći Gotovinino bogato iskustvo, ali se uz to ovim imenovanjem šalje i snažna poruka o potrebi što šireg angažmana u zaštiti domovine. – Nemamo dovoljno takvih ljudi. Pa i inače nikoga ne možemo odbaciti, a pogotovo ne one kao što su general Gotovina, koji su prepuni iskustva i koji će nam znatno pomoći – smatra Damir Krstičević. On ujedno podsjeća kako je angažiranje umirovljenih visokih časnika praksa svih razvijenih demokratskih država. Tamo ljude poput Gotovine obvezno opet uključuju u sustav, pa im nakon vojne karijere pružaju mogućnost još jedne. Uostalom, sam Krstičević je živi dokaz kako se može izgraditi više karijera. On ih je, eto, imao barem tri – vojnu, poslovnu i političku. Zasad.