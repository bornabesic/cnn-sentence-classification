Neka pravna država radi svoj posao, kazao je Milan Bandić, nakon što je u srijedu uhićen Petar Pripuz, kojeg se povezuje sa zagrebačkim gradonačelnikom, javlja N1. Bandić je kazao kako neće komentirati je li uhićenje Pripuza 'namjerno ili nenamjerno ovako malo dana prije izbora'. Dodao je da 'nema tu tko je njemu mali, a tko veliki prijatelj'. - Neka se sve detaljno pročešlja i neka se vidi što je i tko je kriv - dodao je. Naime, Pripuz je suoptužen i u aferi Agram, ali, poručio je Bandić, on 'neće oko toga jer je to pitanje za odvjetnike'. Podsjetimo, Pripuz je uhićen u listopadu 2014. u aferi Agram, a tada su se u pritvoru našli i Bandić i još 15-ak ljudi. Pripuzu, suvlasniku tvrtke za zbrinjavanje otpada CIOS, u srijedu ujutro policija je u bolnici uručila zahtjev za uhićenjem, a nakon toga su pretražili njegov dom i tvrtku, kazao je Pripuzov odvjetnik Anto Nobilo. Rješenje o uhićenju Pripuzu je, prema Nobilovim riječima, predano u 6 sati ujutro, no on se i dalje nalazi u bolnici. Pripuz je u bolnici lišen slobode i oduzet mu je mobitel, ali nije izveden iz nje. U bolnici se nalazi zbog problema sa srcem.