Do kraja tjedna otvoren je natječaj za voditelja i 12 članova nove Ekspertne radne skupine za provođenje kurikularne reforme. Deset mjeseci nakon razrješenja bivše ekspertne skupine na čelu s Borisom Jokićem, bira se novi voditelj i njegov tim. Osim stručnjaka za predškolski odgoj, osnovnu školu, gimnaziju, strukovnu i umjetničku školu; nastavnički studij te područja informacijsko-komunikacijske tehnologije; prirodoslovlja, tehnologije, inženjerstva i matematike (STEM) te društveno-humanističko područje, traže se i dva znanstvenika iz područja odgoja i obrazovanja. Jedan član povjerenstva bit će i stručnjak iz Ministarstva znanosti, koji se osim za člana može prijaviti i za voditelja. Svi kandidati moraju imati najmanje desetogodišnje iskustvo u odgoju i obrazovanju. Nakon raspisanog javnog natječaja, Ministarstvo se odlučilo i na direktno dostavljanje poziva svim odgojnim, obrazovnim i znanstvenim institucijama u zemlji. Taj su poziv doduše uputili drugi dan proljetnih praznika. Povjerenstvo za provedbu Strategije obrazovanja pripremilo je prijedlog završne verzije Akcijskoga plana, koji planiraju predstaviti premijeru te uputiti u saborsku proceduru. Prema informacijama Jutarnjega lista, plan je od školske godine 2018./19. u osnovne škole uvesti inovirane predmetne kurikulume, dok je plan nacionalni kurikulum za gimnazije uvesti kroz 2018./19. - 2019./20. školsku godinu. U skladu sa Strategijom, do 2020. plan je produljiti trajanje osnovne škole s osam na devet godina. - Povjerenstvo se odlučilo za produljenje obvezne osnovne škole. Ostvarenje ovisi o ostvarenju jednakih uvjeta za sve učenike, novome nastavnome planu, kadrovskim promjenama i drugim uvjetima - kaže Dijana Vican, predsjednica Povjerenstva za provedbu Strategije znanosti. Na pitanje što je sa zakonskom regulativom koja i dalje prepoznaje isključivo pojam nastavnog plana i programa, a ne kurikuluma, Vican ističe da će se zakonske intervencije predlagati paralelno s izradom dokumenata. S obzirom na različite stavove vezane uz potrebu eksperimentalnog provođenja kurikularne reforme u školama, Vican ističe da je osobno za postupno uvođenje promjena, njihovo praćenje i stalno poboljšavanje umjesto eksperimentalnih provedbi. Ministar obrazovanja Pavo Barišić osobno je, kaže, skloniji da svi kurikulumi idu u primjenu u isto vrijeme, uz osigurane uvjete u školama. Natječaj za voditelja i članove ERS-a traje do 22. travnja. Boris Jokić se vraća. Prije deset mjeseci razriješeni voditelj prve ekspertne skupine za kurikularnu reformu, znanstvenik koji je osmislio koncept reforme, potvrdio je Jutarnjem da će se prijaviti na natječaj Ministarstva obrazovanja za voditelja nove ekspertne skupine za kurikularnu reformu. Natječaj za voditelja i 12 članova ekspertne skupine za kurikularnu reformu otvoren je do 22. travnja, a osim Jokića, prijavit će se i većina njegovih najbližih suradnika, članova bivšega tima. - Prijavit ću se na natječaj za voditelja ERS-a. Osnovni razlog za to je što smatram da je stručan i vrijedan rad više od 500 nastavnika, stručnih suradnika i ravnatelja iz škola te sveučilišnih nastavnika na kurikularnoj reformi zalog suvremenijem i znanstveno utemeljenom sustavu odgoja i obrazovanja koje je usmjereno svakom djetetu i osobi, ali i potrebama hrvatskog društva i gospodarstva, kaže Jokić. Po njemu, cjelovita kurikularna reforma je apsolutno nužna, ukoliko Hrvatska kao društvo želi iole zadržati korak s razvijenim društvima. Jokić je sa suradnicima u svibnju prošle godine najavio prekid daljnjeg rada na reformi, a kao razlog naveo politički pritisak i deklarativnu podršku vladajuće garniture. Ne postoji stvarna potpora reformi, ne zna se ima li novca za reformu niti kada se ona uvodi eksperimentalno – objasnio je tada Jokić, koji je zajedno s timom službeno razriješen 17. lipnja odlukom tadašnjeg tehničkog ministra Predraga Šustara. Rezultati natječaja trebali bi biti poznati nakon 22. travnja.