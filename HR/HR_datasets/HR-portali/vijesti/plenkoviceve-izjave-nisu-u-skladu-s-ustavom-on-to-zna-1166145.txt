Predsjednik Kluba zastupnika Mosta Miroslav Šimić izjavio je danas u Saboru da su rješenja Vlade o razrješenju tri Mostova ministara protuustavna i da ih Most ne priznaje, poručivši da će ministri Slaven Dobrović, Ante Šprlje i Vlaho Orepić nastaviti raditi svoj posao sve dok ne izgube povjerenje Hrvatskog sabora. "Tri rješenja o razrješenju tri ministra hrvatske Vlade su potpuno protuustavna koja mi ne priznajemo i želim najaviti da će naši ministri nastaviti raditi svoj posao sve dok ne izgube povjerenje Hrvatskog sabora", izjavio je Šimić držeći u ruci rješenja koja je potpisao premijer Andrej Plenković, a na kojima piše da odluka o razrješenju stupa na snagu odmah po donošenju. Podsjetio je da je člankom 110. hrvatskog Ustava definirano da Vlada kao kolektivno tijelo stupa na dužnost nakon što dobije povjerenje Hrvatskog sabora i da je razrješenje ministara predviđeno člankom 116. Ustava "Sve ono što je danas govorio predsjednik Vlade nije u skladu s tim", rekao je  Šimić poručivši da ministri mogu biti razriješeni samo uz volju većine zastupnika u Hrvatskom saboru. "Premijer se poziva na članak 110. Ustava koji uopće ne definira ovakvo ponašanje niti je ono moguće. Svi ministri koji rade u hrvatskoj Vladi, prije nego su počeli raditi morali su dobiti potvrdu većine zastupnika u Hrvatskom saboru. Isto tako, ako im se želi iskazati nepovjerenje to se može jedino kroz parlament", istaknuo je. Smatra da bi to predsjednik Vlade trebao znati s obzirom na to da je u studenom 2016. iz formalnih razloga razriješio ministricu Martinu Dalić i ministra Gorana Marića kada mu je za takav potez, tvrdi, trebao supotpis predsjednika Hrvatskog sabora. Šimić je pozvao je također premijera da shvati kako Hrvatska nema kancelarski nego parlamentarni sustav. "Hrvatski sabor je zakonodavno najvažnije državno tijelo u Hrvatskoj i naši ministri nastavljaju raditi svoj posao sve dok se u Hrvatskom saboru ne odluči drugačije", poručio je. Na pitanje strahuje li od toga da bi Plenković mogao pokrenuti postupak smjene predsjednika Sabora kazao je da je to legitiman potez. "Nemamo mi tu nikakvog straha, naši kolege iz bilo koje parlamentarne stranke, pa tako i HDZ, mogu krenuti s tim postupkom ako skupe dovoljnu većinu zastupnika. To je legitiman potez",  kazao je Šimić.  O tome imaju li većinu, kazao je da to treba pitati njih i da "po izjavama misle da imaju". Dodao je da je jedna od opcija o kojoj razmišlja Most tužba Ustavnom sudu. Što se tiče ministra Kovačića, koji nije prisustvovao sjednici Vlade zbog privatnih obveza odnosno sprovoda, Šimić je kazao da podržava odluke i način glasovanja ministara Mosta. Na upit kada će se u Saboru naći rasprava o povjerenju ministru financija Zdravka Marića, odgovorio je da će  o tome odlučiti predsjednik Božo Petrov i da će to biti u skladu s poslovničkim odredbama. Prema poslovniku, poručio je, Petrov će staviti na  dnevni red i raspravu  o Mostovim ministrima ako takav zahtjev dođe u Sabor.  Na novinarski upit zašto se Most  trudi ostati u Vladi, Šimić je kazao da nemaju problema s tim da ih netko ne želi u Vladi, ali imaju s tim da "netko krši hrvatski Ustav i ponaša kao da imao kancelarski model". 