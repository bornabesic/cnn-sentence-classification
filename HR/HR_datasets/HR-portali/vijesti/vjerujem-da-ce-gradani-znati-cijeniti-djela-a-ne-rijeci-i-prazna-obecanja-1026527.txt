"Zar nije nelogično da u gradu koji dobiva međunarodne nagrade i koji je nekoliko puta biran kao jedan od najboljih gradova u Hrvatskoj, HDZ želi promijeniti svoga uspješnog gradonačelnika. Naravno, razlog je što su oni znali da sam ja spreman raditi samo za interese građana. Meni su moj grad i moji građani ispred svih stranaka" Razgovor sa sadašnjim, a on se nada i budućim, gradonačelnikom Svete Nedelje Dragom Prahinom započeli smo pitanjem koliko je zadovoljan onim što je do sada napravio za svoj grad? – Zadovoljan sam i ponosan na sve što je napravljeno i pokrenuto u zadnjih 8 godina mog mandata. Mislim da djela sama najbolje govore. Došavši na čelo Grada u kriznom periodu zatekao sam zaustavljene radove na rotorima, kanalizaciji, vodovodima. . Zatekao sam račune, a novaca je bilo sve manje … U roku godinu dana uspjeli smo sve pokrenuti, završiti većinu stvari koje su bile u tzv. mirovanju, na to sam posebno ponosan. Nekada je bio drugačiji princip vođenja grada, načelnik ili načelnica nisu imali takav utjecaj kakav je sada. Izgradili smo niskoenergetsku osnovnu školu, koja je među najmodernijim školama u RH, u najkraćem mogućem roku, za 2 godine. Opremljena je najmodernijom opremom, a i ventilacijskim sustavom, koji drži uvijek svjež zrak u učionicama. Također smo izgradili i modernu veliku sportsku dvoranu. Niskoenergetska dvorana s posebnim toplinskim dizalicama za grijanje i hlađenje, sadrži i akustične ploče protiv pojačane buke u unutrašnjosti itd. Izgradili smo 80 km kanalizacije, povećali broj priključaka na kanalizaciju, uveli razdvajanje otpada na kućnom pragu i na zelenim otocima. Izgradili smo oko 25 km vodovoda, a posebno visinsku zonu na povišenim mjestima koja do sada nisu mogla imati vodu. Izgradili smo i rekonstruirali i oko 30 km novih cesta. Tri puta smo bili među tri najuspješnija grada za život i rad u Hrvatskoj, prema relevantnim časopisima i financijskim institucijama. Izgradili smo novu modernu ambulantu, obnovili ovojnicu naše zgrade, ugradili lift, uredili dva velika dječja igrališta s parkovima. Trenutno imamo projekte za 100 milijuna investicijskog ulaganja. Ovo su samo neke stvari koje prelaze po vrijednosti zbroja naših osam proračuna. Zbog toga jer smo izvukli subvencije i sufinanciranja iz europskih, državnih i županijskih proračuna. Ovo su samo najvažnije naznake i glavni projekti. * Koji su glavni projekti na kojima želite raditi u idućem mandatu ukoliko ga dobijete? – Mislim da tu ne treba puno pričati, jer je normalno da nastavimo gradnju i opremanje Svete Nedelje te podizanje kvalitete življenja na viši nivo koji Sveta Nedelja kao grad u Europskoj uniji i zaslužuje. Ovaj put je naglasak na kulturnoj infrastrukturi i naravno na poboljšanju uvjeta školovanja. Nadamo se izgraditi Centar izvrsnosti , koji bi se ujedno koristio kao poduzetničko-razvojni i edukativni centar, ali i kao kulturni centar. Sastavni dijelovi centra bili bi multifunkcionalna dvorana za kino i kazalište, knjižnica i čitaonica sa informatičkom opremom, učionice i mjesta za odmor i relaksaciju. Mladima bi se omogućilo da mogu koristiti za učenje literaturu ali i za slobodno vrijeme. Koristilo bi se za edukaciju start-up- ova za oblikovanje projekata, Zatim, izgradnja još jedne osnovne škole u mjestu Strmec kojom bi zaokružili potrebe za neko duže vrijeme. Uz osnovnu planiramo izgraditi i srednju školu i sportsku dvoranu. Isto tako želja nam je urediti centar Svete Nedelje i parkiralište da se izmjeste automobili iz centra, izgraditi rotor na izlazu iz autoceste, križanju koje je trenutno veliki problem, pogotovo za vrijeme kada građani idu na posao i s posla. Želimo uvesti besplatan prijevoz unutar grada Svete Nedelje sa spojevima na linije na Podsusedu i Samoboru. Izgradnja hospicija i smještaja za starije osobe. Predviđamo zajedničko ulaganje sa Župom i na taj način ubrzati izgradnju ustanove. Na koncu želimo rješavati probleme mladih obitelji i omogućiti im ostanak u našem kraju. * Koji će biti vaš prvi potez ako ponovno budete gradonačelnik? Nastaviti izvršavanje ovogodišnjeg proračuna, jer je on rezultat i mojih dosadašnjih prijedloga. Prije svega, završiti ćemo obnovu naše kulturno povijesne građevine u centru Svete Nedelje, tzv „Mitnice“, koja će biti korištena kao turističko informativni centar za Svetu Nedelju. Nadam se da ćemo predviđenu komunalnu infrastrukturu za ovo godinu također završiti u rokovima. Mislim da je to za početak puno posla kojeg treba odraditi u vrućim ljetnim mjesecima. * Na kraju, kažite zbog čega ste se razišli s HDZ-om i na ove izbore kandidirali sa vlastitom listom? – Ponajviše zbog osjećaja odgovornosti prema mojim sugrađanima. Zbog želje da dovršimo dobar posao koji radimo zajedno. Politika je prljav posao. Pogotovo visoka politika. Ja s njom nisam imao puno doticaja. Kao gradonačelnik maloga grada uvijek sam se bavio svojim građanima bez obzira koju politiku simpatiziraju. Međutim neki ljudi u županijskom odboru HDZ-a bavili su se samo politikanstvom odnosno svojim interesima. I tu je ključ cijele priče. Bez ikakvog stvarnog obrazloženje raspustili su potpuno legalno izabran gradski odbor HDZ-a jer nisu mogli podnijeti moju pobjedu na unutarstranačkim izborima. Nakon toga su izabrali svoga čovjeka kao kandidata za gradonačelnika koji to ničim nije zaslužio ali je očigledno spreman služiti njihovim osobnim interesima. Odabrali su čovjeka kome je privatni biznis propao, koji se zadužio, pa je o njima ovisan jer svoju osobnu financijsku korist želi tražiti u politici. Pa zar vam nije nelogično da u gradu koji dobiva međunarodne nagrade i koji je nekoliko puta biran kao jedan od najboljih gradova u Hrvatskoj HDZ želi promijeniti svoga uspješnog gradonačelnika. Naravno, razlog je što su oni znali da sam ja spreman raditi samo za interese građana. Meni su moj grad i moji građani ispred svih stranaka. Jednako su mislili i mnogi pošteni i kvalitetni ljudi koji usprkos članstvu u HDZ-u ponosno stoje na našim listama za gradsko vijeće i općinske odbore. Iskreno vjerujem da će to moji sugrađani na ovim izborima znati cijeniti. Da će cijeniti djela, a ne riječi i prazna obećanja. 