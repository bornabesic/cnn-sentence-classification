Drugostupanjski sud potvrdio je prošlogodišnju presudu kojom je odbačen tužbeni zahtjev Slobodana Đurovića, jednog od osuđenih za ubojstvo Ive Pukanića i Nike Franjića, koji je od Hrvatske tražio 90.000 kuna zbog nasilja što je policija prema njemu navodno primijenila prilikom privođenju u listopadu 2008. Đurović, crnogorski i srbijanski državljanin koji služi 23-godišnju zatvorsku kaznu, u tužbi je naveo da su ga policajci 29. listopada 2008. na benzinskoj postaji u Županji uhitili, naredili mu da legne na pod licem okrenutim prema zemlji što je on bez otpora učinio nakon čega su mu na leđima vezali 'lisice'. No pritom su mu, kako je tvrdio, policijski službenici zadali brojne udarce po glavi i tijelu, iako se nije protivio uhićenju i nije pružao bilo kakav otpor. Državno odvjetništvo objavilo je na svojoj internetskoj stranici da je presudu kojom je u siječnju prošle godine Đurovićev zahtjev nepravomoćno odbijen potvrdila požeška služba Županijskog suda u Slavonskom Brodu, koja je Đurovićev zahtjev ocijenila neosnovanim. Pojašnjavaju da je viši sud zaključio kako "iz svih provedenih dokaza ne proizlazi da bi kod tužitelja prilikom konkretnog događaja bili povrijeđeni njegova čast, ugled i dostojanstvo u mjeri koja bi opravdavala dosuđenje pravične novčane naknade kao i da zadobivene tjelesne ozljede odnosno utvrđeno trajanje i intenzitet fizičkih bolova i straha kod tužitelja nisu bili takvi da bi opravdavali dosuđenje pravične novčane naknade", ističe Državno odvjetništvo. Đuroviću je ranije osuđen da je bio veza Pukanićevih atentatora i naručitelja Sretena Jocića poznatog kao Joca Amsterdam koji je za ubojstvo, prema pravomoćnoj presudi zagrebačkog suda, navodno platio 1,5 milijuna eura. No, na paralelnom suđenju u Beogradu gdje su se na optuženičkoj klupi našla i dvojica neposrednih izvršitelja, Jocić je oslobođen zbog nedostataka dokaza. Svi ostali atentatori na zagrebačkom i beogradskom suđenju kažnjeni su dugotrajnim zatvorom. Vlasnika tjednika Nacional Ivo Pukanića ubijen je zajedno sa suradnikom Nikom Franjićem eksplozivnom napravom u središtu Zagreba u listopadu 2008. Krajnji naručitelj i motiv tog zločina nikada nisu otkriveni.