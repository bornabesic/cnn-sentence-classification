Danijel Brnos (30) iz Vodnjana, osumnjičen za kazneno djelo pokušaja teškog ubojstva bivše djevojke Martine Terlević (19) iz Seline kraj Sv. Lovreča i pokušaj ubojstva njenog kolege s posla, Roberta Cuccurina (23) iz Bala u nedjelju ispred hotela Pineta u Vrsaru, u utorak, ni trećeg dana potrage nije uhvaćen, ali je, kako neslužbeno doznaje Glas Istre, oko 14 sati lociran u Kloštru, na potezu između Vrsara i Limskog kanala, te šumskog predjela Kontija, ali je uspio pobjeći policiji pred nosom! Kako doznaje Glas Istre iz neslužbenih izvora, pobjegao je automobilom, no nema potvrde radi li se upravo o BMW-u s kojim se dva dana ranije dovezao u Vrsar. Također neslužbeno, doznaje se da je Brnos na području Kloštra boravio u kući za odmor u vlasništvu slovenske državljanke, u koju je, pretpostavlja se provalio. Je li tamo boravio svo vrijeme prije nego je ponovno umaknuo policiji, nije poznato. Međutim, činjenica koja baca novo svjetlo na zločin koji samo pukom srećom nije završio smrću djevojke i(li) mladića u koje je ispalio više metaka, i to u glavu i prsni koš, jest informacija da je za Danijelom Brnosom tjeralica bila raspisana još sredinom travnja, nakon što je Martina Terlević prvi put prijavila da joj prijeti da će joj nauditi.