Foto: YouTube  HRVATSKE posade dvaju kanadera, skupa sa svojim zapovjednikom Davorom Turkovićem, koji se trenutno nalaze u Izraelu gdje na poziv tamošnjih vlasti pomažu u gašenju požara, danas su – tijekom posjeta izraelskog premijera vojnoj bazi u Hatzoru – bili glavne zvijezde tog događaja.   Benjamin Netanyahu definitivno nije odradio puki protokolarni obilazak ekipa koje gase požare. Iako je redom ispozdravljao članove svih posada koje sudjeluju u toj međunarodnoj misiji, odmah se potom upustio u razgovor sa zapovjednikom naše Protupožarne eskadrile, pukovnikom Turkovićem.  Turković mu je, sudeći po objavljenoj snimci, prilično uvjerljivo objašnjavao svoj pristup tehnikama pilotiranja i gašenja, a koje primjenjuju i hrvatske posade, da bi ga potom uveo u kanader MORH-a i velikodušno mu prepustio glavnu ulogu. Netanyahu nije skrivao svoje zanimanje za ovu vrstu zrakoplova te se kod Turkovića raspitivao o njihovoj cijeni.   Podsjetimo, posade dvaju protuožarnih aviona jučer su stigle u Izrael i danas se ukjučile u gašemje požara. Uz dva aviona odletjelo je 14 članova posade i zrakoplovno tehničkog osoblja predvođeno kapetanima pukovnicima Davorom Turkovićem i Goranom Vlahovićem i bojnicima Tomislavom Slavicom i Željkom Žugajem.  "Požari oko Haife i Mount of Jerusalema izbijaju jedan za drugim, a uvjeti za gašenje su izuzetno teški, stoga je brza reakcija i sposobnost  rada od zore do sumraka izazvala oduševljenje i veliku zahvalnost naroda Izraela i njihove Vlade, istaknuo je pukovnik Davor Turković.   Tijekom obilaska, Netanyahu je izrazio zahvalnost Hrvatskoj na brzom odgovoru na poziv na pomoć, na brzom dolasku naših protupožarnih snaga te na hitrom uključivanju u gašenje požara.