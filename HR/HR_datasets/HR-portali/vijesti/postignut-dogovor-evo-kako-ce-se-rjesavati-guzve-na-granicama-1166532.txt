Čim gužve na slovensko-hrvatskim graničnim prijelazima budu tolike da putnici čekaju dulje od 15 minuta, granična policija moći će sa sustavnih kontrola svakog državljanina EU prijeći na ciljane kontrole, što bi trebalo znatno smanjiti gužve. To je rješenje dogovoreno danas na sastanku premijera dviju država, Andreja Plenkovića i Mire Cerara, s predsjednikom Europske komisije Jean-Claudeom Junckerom u Bruxellesu. Dogovor se može početi primjenjivati praktički odmah, rekao je Plenković nakon sastanka.  - Imali smo izvrstan sastanak. Predstavnici Europske komisije pojasnili su dodatno na koji način se može provoditi revidirani schengenski zakonik koji je uveo sustavne kontrole na granicama. Ono što smo dogovorili je da će nam EK pomoći u provedbi novih pravila na način da će se, temeljem vodiča koji je EK izradila, moći prijeći sa sustavnih na ciljane kontrole kad granična policija uvidi da su čekanja na granicama veća od 15 minuta. Premijer Plenković u Bruxellesu se osvrnuo i na aktualne političke teme. VIDEO: Tomislav Krasnec Sad imamo vrlo jasan, potvrđen od strane EK, pravno utemeljen način koji dopušta graničnoj policiji da u skladu sa procjenom rizika lakše pređe sa sustavnih na ciljane kontrole. Ovakva situacija bi trebala olakšati, smanjiti gužve i omogućiti brži protok. Ovo je pravno utemeljena mogućnost da se izbjegnu gužve, pogotovo u turističkoj sezoni - rekao je Plenković, a sličnu je izjavu dao i Cerar. Hrvatski premijer dodao je kako je ozračje na sastanku bilo vrlo konstruktivno. Zahvalio je slovenskom kolegi Ceraru na razumijevanju. 