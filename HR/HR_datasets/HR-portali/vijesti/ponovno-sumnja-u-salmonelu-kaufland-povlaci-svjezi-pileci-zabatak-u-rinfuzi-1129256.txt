Kaufland Hrvatska je danas popodne objavio kako zbog salmonele povlači svježi pileći zabatak u rinfuzi iz Poljske. Svoje priopćenje objavili su na svojim stranicama kao i na svom Facebooku. Kaufland, ističu u priopćenju u svrhu zaštite potrošača s tržišta dobrovoljno povlači svježi pileći zabatak u rinfuzi, a zemlja podrijetla je Poljska. Dobavljač je Animex Foods Sp. z.o.o. sp.k. Datum proizvodnje je1 4.11.2016., a rok trajanja 20.11.2016. "Ova obavijest odnosi se samo na navedeni pileći zabatak u rinfuzi kupljen na dan 17.11.2016., ne i na druge proizvode. Kaufland je iz predostrožnosti samoinicijativno slao uzorke piletine od dobavljača Animex Foods na analizu u ovlašteni laboratorij. Prvi rezultati, zaprimljeni nakon brze analize 17.11.2016., pokazali su da je u nekim uzorcima izolirana salmonela. Iako još nije utvrđeno radi li se uopće o vrsti salmonele koja spada u rizičnu kategoriju, Kaufland je svejedno iz predostrožnosti po hitnom postupku povukao navedeni proizvod iz svih svojih poslovnica. Kupci mogu vratiti navedeni proizvod u bilo koju poslovnicu Kauflanda i bez računa, uz povrat novca. Kaufland želi naglasiti da nam je zdravlje naših kupaca na prvom mjestu te stoga redovito provodimo analize proizvoda iz našeg asortimana u ovlaštenim laboratorijima. Htjeli bismo ovom prilikom skrenuti pažnju na to da je za visokorizične namirnice kao što je svježe meso od iznimne važnosti da se transportira i čuva na odgovarajućoj temperaturi te da se prije konzumacije pravilno termički obradi", stoji u priopćenju Kauflanda. Dodaju da za sva pitanja kupci mogu nazvati nazvati besplatni broj telefona 0800 200 300. 