HDZ-ov kandidat Dalibor Milan novi je gradonačelnik Metkovića, a njegova protukandidatkinja Katarina Ujdur iz Mosta novinarima je potvrdila kako je on dobio 129 glasova više od nje. Iako do 22 sata DIP još nije objavio službene rezultate za Metković pa ispada da se glasovi još prebrojavaju, Božo Petrov je priznao poraz u gradu kojim je vladao zadnje četiri godine i u kojem je započeo svoju političku karijeru. Odbacio je, međutim, tvrdnje kako je Metković utvrda mosta koju je sada izgubio jer se stranka proširila po cijeloj Hrvatskoj.   „Čestitam Stipi Gabriću Jambi i HDZ-u što su zajedničkim snagama dobili Metković. Ali mi znamo da su građani Metkovića većinom glasali za Most. Hrvati iz BiH su iskorišten da bi HDZ pobijedio u Metkoviću“, kaže Petrov dodajući kako se ne osjeća kao gubitnik kada zna kako je HDZ dobio izbore – uz pomoć Jambe i ljudi koju su došli glasati iz susjedne države o čemu, ističe, najbolje svjedoči velik broj  automobila s BiH tablicama koji su u nedjelju viđeni u gradu na Neretvi.   Nakon priznanja poraza Mostov je stožer, ovaj put smješten u sali hotela Narona, naglo opustio, a otišla je i Katarina Ujdur ostavivši Petrova u društvu tek nekolicine novinara i suradnika za odnose s javnošću.   „Milan i Jambo će pokazati kako će voditi Metković, a mi ćemo se i dalje dobrim projektima boriti za svoj grad. Žao mi je što više nećemo moći njime upravljati. Most je u četiri godine izrastao u stranku koja je nakon zadnjih lokalnih izbora imala 4, a danas ima 77 zastupnika u županijskim skupštinama. Postali smo druga najjača politička opcija u Dalmaciji kojom HDZ više ne može suvereno vladati kao prije“, zaključuje Petrov koji ne smatra da su birači u Metkoviću, ali i u Splitsko-dalmatinskoj i Dubrovačko-neretvansoj županiji gdje su Mostovi kandidati Miro Bulj i Nikola Grmoja također izgubili u drugom krugu, kaznili Most što je u kratkom vremenu dvaput formirao vladu s HDZ-om i iz nje izlazio.   Katarina Ujdur kaže da joj smeta što ljudi glasaju u mjestima u kojima ne žive što je, smatra, problem i drugih pograničnih gradova.   „U 21. stoljeću bismo se trebali prebaciti na moderniji i informatiziraniji sustav glasanja jer je ovakav kakav je danas podložan raznim varijacijama“,  govori Ujdur.   Nakon 21 sat kada su se pročuli neslužbeni rezultati u HDZ-ovom je stožeru pod vedrim nebom započelo slavlje uz glazbu i vatromet, upaljene baklje,  pjesmu i suze radosnice.   „Srušili smo Most“, komentirali su neki od okupljenih članova i simpatizera, a iz minute u minutu su pristizali novi čestitari kako bi pozdravili novoizabranog mladog  gradonačelnika koji nam je kratko kazao da je – presretan.   „Zahvaljujem biračima koji su glasali za mene, ali i onima koji su birali moju protukandidatkinju jer od početka ističem da želim biti gradonačelnik svih građana Metkovića“, kaže Milan koji smatra nepotrebnim komentirati izjave čelnika Most kako su za pobjedu presudni bili glasovi iz BiH. Ustvrdio je kako su ga izabrali – građani Metkovića.