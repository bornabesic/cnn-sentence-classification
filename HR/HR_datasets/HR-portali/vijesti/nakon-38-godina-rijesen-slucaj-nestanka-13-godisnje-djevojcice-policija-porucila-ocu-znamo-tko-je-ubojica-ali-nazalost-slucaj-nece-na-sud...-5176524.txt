Nakon 38 godina engleska policija tvrdi da je riješila slučaj nestanka 13-godišnje djevojčice u selu kraj Devona. Nažalost, završetak ove priče nije nimalo sretan - maloj Genette Tate presudio je jedan od najgorih ubojica u povijesti, monstrum koji se zvao Robert Black.   Mala Genette nestala je 1978. godine u selu Aylesbeare dok je raznosila novine. Njezin bicikl nađen je na seoskom putu, ali tijelo djevojčice nikada nije pronađeno. Tek 16 godina poslije kao glavni osumnjičenik za ubojstvo označen je Robert Black, čovjek koji je zbog silovanja i ubojstva triju djevojčica osuđen na 12 doživotnih robija. Poslije su Blacku 'prišili' još jedno ubojstvo i silovanje, a policija sumnja da je ubio još 17 djece.   Monstrum je u siječnju ove godine umro u zatvorskoj ćeliji u 68. godini, a detektivi su poslije priznali da im je trebalo još samo tjedan-dva da podignu optužnicu.   - Razgovarao sam s istražiteljima. Pokazali su mi brojne dokaze koji idu u prilog tvrdnji da je Black ubio moju Genette - rekao je otac djevojčice John za Mirror.   - Sada sam uvjeren da je Black ubojica. Emocije su me preplavile. Čak 38 godina sam tražio odgovore, a sada mi je jedina želja pronaći njezino tijelo. Nestanak moje djevojčice mi je uništio život. Posljednjih 38 godina sam izgubljen....   Policija je pripremila sve dokaze, a slučaj je trebao završiti na sudu u travnju. Međutim, nakon smrti Blacka, sud je odlučio da se više neće baviti ovim slučajem. U dokaznom materija stoji i priznanje Blacka da je često posjećivao selo Aylesbeare.