ZAGREB - Kako je lijepo vidjeti vas opet, riječi su kojima je zagrebački gradonačelnik Milan Bandić započeo svoj govor nakon objave konačnih rezultata lokalnih izbora na kojima je odnio tijesnu pobjedu protiv Anke Mrak-Taritaš s 51,68 posto glasova. - Teško je ostati ravnodušan, ja sam čovjek od krvi i mesa, nitko i nikada neće pobijediti u ovom gradu šest puta za redom. Ja bih mogao predavati na Sorbonni operativnu politiku, nisam lažno skroman, govorim trijezan, rekao je Bandić zahvaljujući svojim sugrađanima na pobjedi. - Što to znači ili mi ili oni, što to znači glasajte protiv. Zagrepčani nisu nikada nisu bili isključivi. Zagreb ne trpi isključivost, nema ili mi ili oni. Zagreb je konstruktivan i Zagreb je pozitivan. Želim se zahvaliti članovima stranke, Ja bih najviše volio da nemam stranku, bio sam ju prisiljen osnovati, rekao je Bandić. - Slušam kroz prozor i ostala mi je rečenica u zraku, da Milan Bandić ima nešto Tuđmanovog. Imam ja nešto i Tuđmanovog i Račanovog i Radićevog, imam ja nešto od svih, ali ono najbolje, poručio je Bandić. - Zahvaljujem se poginulima, nestalim braniteljima, majkama poginulih boraca, zahvaljujem Kati Zadro koja je došla ovdje. Pobijedili su Zagrepčani, oni su najveći pobjednici, ni HDZ ni Most, ni kako se sve zovu. Mi ili oni, glasajte protiv, ja ne razumijem taj rječnik, rekao je Bandić. Bandić se svesrdno zahvalio i novinarima: - Hvala svima koji su učinili da do ove pobjede ne dođe. Da nije bilo vas, ja ne bih pobijedio, poručio je Bandić novinarima. Zagrebački gradonačelnik osvrnuo se i na slaganje većine u zagrebačkoj Skupštini: - Idemo u zajedničku koaliciju na svim velikim kapitalnim projektima, poručio je Bandić, koji se potom zahvalio i svojoj majci, Bogu ('Hvala što me je napravio ovako nesavršenog, a opet najboljeg'), spominjao je i svog psa Rudija... Bandić je iskoristio priliku i večeras javno izrazio sućut kolegi Sadiqu Khanu, gradonačelniku Londona, u kojemu se noćas dogodio teroristički napad. Na samom kraju govora najavio je veliku novost za Zagrepčane. Poručio je da će u utorak objaviti jedno veliko pojeftinjenje u gradu, ali nije htio otkriti o čemu se radi, tek je rekao da će jedan važna usluga pojeftiniti 30 do 50 posto. O tome nije htio ranije govoriti, jer, kako je rekao, optužili bi ga da je riječ o predizbornom triku. Nakon završetka Bandićevog obraćanja, u dvoranu je ušao nepoznati muškarac i počeo vikati: 'Lopove, ukrao si 18 milijuna kuna'. No, sve se ubrzo smirilo...