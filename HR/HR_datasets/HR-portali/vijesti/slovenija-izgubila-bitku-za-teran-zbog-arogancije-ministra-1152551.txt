Slovenija je bez potrebe izgubila "bitku za teran" i to zbog tvrdoglavosti ministra poljoprivrede Dejana Židana, koji nije pristajao na dijalog s Hrvatskom i Europskom komisijom o tom pitanju, ocijenila je slovenska eurozastupnica Patricija Šulin, izabrana u Europski parlament na listi oporbene Slovenske demokratske stranke (SDS). Slovenska bitka za teran u ovoj je fazi izgubljena, a ministar Dejan Židan je djelovao neodgovorno i previše kratkoročno, odbijajući kompromis i predložene razgovore s Hrvatskom, ali i s Europskom komisijom, kazala je Šulin na konferenciji za novinare u Ljubljani, komentirajući odluku Europske komisije o delegiranom aktu po kojemu bi istarski vinari smjeli prodavati svoje vino Hrvatska Istra - teran, unatoč prosvjedima Slovenije i njenoj najavi da je moguća i tužba protiv Europske komisije zbog tog slučaja. Nije realno očekivati da bi Europski parlament mogao odbaciti Komisijin delegirani akt, a takve najave iz Slovenije su štetne, kazala je Šulin, koja za nastalu situaciju krivi ministra poljoprivrede, koji je i predsjednik koalicijske stranke Socijalnih demokrata (SD) i potpredsjednik vlade. On je još 2013. godine arogantno odbio pregovarati s Hrvatskom o tom pitanju, a otklonio je i ponuđeni trilateralni razgovor Slovenija-Hrvatska-Europska komisija, kazala je Šulin, ocijenivši da je to pitanje i ustrajnost koju pokazuje jedan od čelnika vladajuće koalicije štetno za zemlju i slovenske interese te da to pitanje Židan koristi za prikupljanje političkih bodova u javnosti. >> Junckera će u Ljubljani slovenski dužnosnici pitati o arbitraži i teranu 