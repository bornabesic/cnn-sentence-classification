Četvorica Amerikanaca poginula su u subotu u bombaškom napadu na najveću američku vojnu bazu u Afganistanu, objavio je američki ministar obrane Ash Carter. Amerikanci, dvojica vojnika i dvojica ugovornih suradnika, ubijena su u bazi Bagram u napadu bombaša samoubojice, priopćio je Carter. Dodao je da je ranjeno 16 američkih i jedan poljski vojnik koji sudjeluju u misiji NATO-a u Afganistanu. Glasnogovornik talibana Zabihulah Mudžahid na Twitteru je preuzeo odgovornost za taj napad na bazu Bagram koja je i ranije bila na meti militanata, ali je ovo prvi put da je bomba eksplodirala unutar baze. Smještena sjeverno od glavnog grada Kabula, to je glavna vojna baza i zračna luka za američke i snage NATO-a u posljednjih 14 godina. Glasnogovornik lokalnih vlasti rekao je da je napadač ušao u bazu rano ujutro i bio je među afganistanskim radnicima koji su se javili na posao kada je detonirao eksplozivni pojas. >>Tragedija u Afganistanu: U sudaru cisterne i autobusa poginulo 35 osoba