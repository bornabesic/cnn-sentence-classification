Vojske triju skupina u Siriji međusobno se natječu koja će zauzeti veće područje pod kontrolom džihadističke skupine Islamske države (IS) i tako si osigurati životni prostor u slučaju uvođenja federalnog sustava.   "Tri strane (režim, Kurdi i pobunjenici) bore se za što veći komad kolača, ne samo na račun IS-a, nego neizravno i na račun drugih protagonista", istaknuo je Thomas Pierret, stručnjak za Siriju, gdje rat bjesni već petu godinu.   U središnjoj pokrajini Homsu snage režima Bašara al Asada su uz pomoć Rusije potisnule IS iz drevnog grada Palmire i iz Kariataina.   U pokrajini Alepu, na sjeveru, pobunjeničke i islamističke skupine uz pomoć Turske i američkog zrakoplovstva uzele su IS-u dvadesetak sela, među kojima Al Raj, koji džihadističke skupine koriste kao glavnu točku za ulazak u Tursku.   Na jugu džihadisti iz Fronte al Nusre (sirijski ogranak Al Kaide), zajedno sa salafistima iz Ahrar al Šama i drugim pobunjenicima, zauzeli su tri naselja. A na sjeveroistoku arapsko-kurdski savez Sirijske demokratske snage (FDS) napreduje prema naftom bogatoj pokrajini Deir Ezzoru koju priželjkuje i režim.   Kolač je zasad dovoljno velik za sve. Iduće etape bit će teže: istočno od Alepa pružaju se područja koja zanimaju i režim i Kurde i pobunjenike", ističe taj predavač na Edinburškom sveučilištu.   No s obzirom da je dio teritorija u rukama IS-a jako privlačan - skupina kontrolira gotovo 40 posto teritorija s naftom, plinom, pamukom i razvijenim poljodjelstvom - moguće je da se režim i pobunjenici sukobe zbog njega.   "Ako svi neprijatelji IS-a ostanu međusobno povezani, pod američko-ruskim nadzorom, oslobađanje teritorija koji kontrolira IS imao bi za posljedicu povratak te organizacije u potpunu ilegalu", rekao je Pierret.   Režim i oporba zasad se protive federalizmu i ne priznaju kurdsku saveznu pokrajinu proglašenu u ožujku na sjeveru zemlje.   No njihovi pokrovitelji, Washington i Moskva, inicijatori primirja između režima i pobunjenika uvedenog potkraj veljače, ne protive se federalizmu, misli Fabrice Balache, znanstveni suradnik u Washington Instituteu.   "Čini se da Sjedinjene Države i Rusija prihvaćaju federalizam u Siriji. Na taj način će oslabiti Asada i osigurati si zone utjecaja", ocjenjuje.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!