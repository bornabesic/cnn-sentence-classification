NAKON što su mariborske vlasti zabranile koncert Marka Perkovića Thompsona, pjevač je zatražio zaštitu hrvatskih vlasti, a u njegovu zaštitu odmah je stao vrh države - premijer i predsjednica.  >> Plenković traži da se ispita zašto je zabranjen Thompsonov koncert: "To nikako nije dobro"  >> Thompson: Očekujem od hrvatskih političkih struktura da učine nešto i da me zaštite  >> Thompson besramno laže o veličanju Jasenovca, ali internet sve pamti  Podsjetimo, mariborske vlasti odluku o zabrani koncerta donijele su na temelju preporuke slovenske policije koja je zaključila da bi "na mariborski Thompsonov koncert mogle doći osobe iz susjednih država koje su karte kupovale preko interneta". Zbog toga je slovenska policija ocijenila da bi na koncertu mogao biti povećan rizik od počinjenja kaznenih djela.   Kud Thompson okom, tud Plenković i Kolinda skokom  Thompson je poznat po tome da je zaradio milijune na pjesmuljcima o domoljublju, bogu i obitelji, a nakon te odluke Slovenaca krenuo je u ofenzivu u populističkim medijima, pa je tako zatražio zaštitu hrvatskih vlasti. Nije dugo trebalo čekati na reakciju premijera Andreja Plenkovića i predsjednice Kolinde Grabar Kitarović koji su odmah poslušali Thompsonov zahtjev i pokrenuli diplomatsku akciju prema Sloveniji. Video: Pixsell (Kristina Štedul Fabac, Goran Jakuš, Goran Stanzl), Index/Dario Dalmacija  Kolinda je tako poručila kako je zabrana “kontradiktorna jer je glazba tu da spaja ljude”. Kakvi su to ljudi koje “spajaju” pjesme o klanju Srba i leševima koje nosi Neretva, predsjednica se nije sjetila pojasniti.  Dok je Thompson pjevao "Jasenovac", Plenković je bio u Bruxellesu  Plenković, primjerice, ne vidi razloga za žurbu u situaciju kad mu u vladi nedostaju četiri ministra, ali je požurio da bi u predizborno vrijeme zaštitio jednu od ikona desnice, pa je tako odmah zatražio od hrvatske veleposlanice u Ljubljani da “ispita o čemu se radi i da nas izvijesti o tome koji su razlozi za zabranu koncerta”.   “Meni nije poznato koji bi to razlozi mogli biti”, izjavio je Plenković kojeg osim anemije, očito trese i amnezija.  Naime, još 2003. godine Index je objavio snimku koja dokazuje da je Thompson na svojim koncertima pjevao pjesmu “Jasenovac i Gradiška Stara” koja slavi Antu Pavelića i ustaške zločine nad Srbima. Thompson je prvo tvrdio da se toga “ne sjeća”, da bi nedugo nakon toga priznao da je ipak pjevao dotičnu pjesmu i to, da se poslužimo Thompsonovim riječima, “svugdje po hrvatskim trgovima i dvoranama”.  Te 2003. godine Plenković je bio u Bruxellesu, pa možda nije pratio događaje u Hrvatskoj kao mi koji smo bili ovdje sve to vrijeme. S obzirom na to da Plenković ne zna što je to Thompson pjevao i što se događa na njegovim koncertima, vrijeme je da ga podsjetimo. Ovo je tekst pjesme koju je pjevao Thompson i to, po vlastitu priznanju, ne jednom.  "Jasenovac i Gradiška Stara, to je kuća Maksovih mesara Kroz Imotski kamioni žure, voze crnce Francetića Jure U Čapljini klaonica bila, puno Srba Neretva nosila  Oj Neretvo teci niza stranu, nosi Srbe plavome Jadranu Ko je moga zamisliti lani, da će Božić slavit partizani Tko je reka, jeba li ga ćaća, da se Crna Legija ne vraća  Gospe sinjska ako si u stanju, uzmi Stipu a vrati nam Franju Oj Račane jeba ti pas mater, i onome tko je glasa za te Sjajna zvijezdo iznad Metkovića, pozdravi nam Antu Pavelića"  Plenković se pravi mutav, a Thompsonu zabranjuju koncerte u Austriji, Švicarskoj, Njemačkoj...  Ako premijera treba podsjetiti što su bili Jasenovac i Stara Gradiška, tko su bili Maks Luburić, Jure Francetić i Ante Pavelić, učinit ćemo i to. U međuvremenu neka premijer posluša pjesmu “Jasenovac i Gradiška Stara” i neka pogleda snimke s Thompsonovih koncerta, na kojima se nerijetko vide nacistički pozdravi, a publika redovito uoči izvođenja pjesme “Bojna Čavoglave” urla ustaški pozdrav “za dom spremni”, s kojim ta pjesma i počinje.  Ako ni nakon toga Plenkoviću ne bude jasno zbog čega je Thompsonov koncert zabranjen u Sloveniji, neka se obrati onima koji su odlučili zabraniti njegove koncerte u Austriji, Švicarskoj i Njemačkoj. Kad već Plenković očito nije upoznat sa situacijom u Hrvatskoj, možda mu kolege iz Europske unije mogu objasniti zbog čega je Thompson itekako problematičan u civiliziranom svijetu.