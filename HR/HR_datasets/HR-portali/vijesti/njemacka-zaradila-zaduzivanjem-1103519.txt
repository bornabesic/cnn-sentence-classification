Ono što se činilo nemogućim na financijskom tržištu ipak se dogodilo – jedna je zemlja zadužujući se – zaradila! Naime, Njemačka je u prvih šest mjeseci ove godine zaduživanjem zaradila milijardu i pol eura na kamatama. Razlog za ovaj financijski paradoks, koji se kosi s temeljnim smislom bankarstva – onaj tko uzima, sada zarađuje na onome od koga uzima novac – temelji se na narušenoj ekonomskoj ravnoteži u Europi zbog čega Njemačka na svoje državne obveznice plaća negativne kamate – one trenutačno iznose minus 0,1 posto. Obveznice kao gotovina Dakle, onaj tko Njemačkoj posuđuje novac za idućih deset godina ukalkulirao je da će dobiti manje nego što je posudio. Tko je Njemačkoj posudio milijun eura ukalkulirao je gubitak od tisuću eura. Računica ovih investitora je jasna – očekuju još veće probleme u europskoj ekonomiji, tako da bi im ulaganje tog milijuna eura do 2026. godine donijelo gubitak veći od tisuću eura. Za usporedbu – kamate na 10-godišnje hrvatske državne obveznice trenutačno iznose 3,86 posto. Investitor koji uloži milijun eura u hrvatski dug na desetogodišnje razdoblje zaradi 38.600 eura. Uz jako njemačko gospodarstvo, najzaslužniji za ovaj financijski paradoks su Europska središnja banka i njezin guverner Mario Draghi koji gotovo neograničeno kupuje državne obveznice zemalja eurozone i tako ruši kamatu. “Njemačke države obveznice u ovom trenutku uživaju status skoro kao gotov novac jer postoji ogromno tržište gdje se ovi papiri bez problema mogu kupiti i prodati”, komentira Der Spiegel pojavu njemačke zarade na zaduživanju. Novim dugom plaćaju stari Njemački ministar financija Wolfgang Schäuble koristi ovu situaciju da se novim zaduživanjem smanjuje stari dug koji u Njemačkoj iznosi bilijun (tisuću milijardi) eura. U odnosu na 2014. njemački je javni dug lani smanjen sa 74,7 na 71,2 posto. A pozitivna gospodarska kretanja razlog su što je javni dug u odnosu na 2011., kada je iznosio 81 posto, pao 10 postotnih bodova. >> Euro bi srušio kamate na kredite, a isplatio bi se samo uz reforme