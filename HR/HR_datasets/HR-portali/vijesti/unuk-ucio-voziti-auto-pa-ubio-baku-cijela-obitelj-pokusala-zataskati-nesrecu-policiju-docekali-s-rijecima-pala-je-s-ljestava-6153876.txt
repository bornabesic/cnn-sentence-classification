Četiri osobe uhitila je u utorak policija u Laktašima u Banjoj Luci pod sumnjom da su smrt starice koju je, prema lokalnim medijima u BiH, usmrtio unuk, članovi obitelji i susjedi pokušali prikazati kao nesretni slučaj. Bizarni slučaj dogodio se potkraj prošlog tjedna u selu blizu Laktaša, a policiji je tada prijavljeno da je 82-godišnjakinja pala s ljestava i zadobila smrtonosne ozljede. Policijski istražitelji posumnjali su u ponuđenu verziju smrti. Očevidom i provjerama utvrđeno je da je staricu zapravo usmrtio 18-godišnji unuk kojega je otac učio voziti. Mladić je u jednom trenutku vozilo kojim je upravljao naglo pokrenuo u neočekivanu pravcu, a na putu mu se našla starica i on ju je pregazio. "Ona je od zadobivenih ozljeda preminula na putu do službe hitne pomoći", izjavila  je Marija Markanović, glasnogovornica banjolučke policije. Mladićev otac je u nastojanju da prikrije što se dogodilo nakon toga zajedno s dvojicom susjeda inscenirao prizorište navodne nesreće. Nastojali su prikazati kako se starica ljestvama pokušala popeti na tavan pri čemu je pala i poginula. Policija ih sada tereti da su lažnim prikazivanjem činjenica, odnosno postavljenjem ljestvi i pripremanjem tragova lažno predstavili  da je starica umrla pri padu. Policija je potvrdila uhićenje V.I. (18), R.G. (43), Z.I. (52) i R.Z. (29).