Pukim čudom I. P. (66) preživio je nalet vlaka u ponedjeljak oko 11.30 sati u zagrebačkom naselju Trnsko. Kako je priopćila zagrebačka policija, on je neoprezno prelazio prugu izvan obilježenog pružnog prijelaza, te je na njega naletio putnički vlak koji vozi na relaciji Sisak - Zagreb. Iako je strojovođa davao zvučne signale, udar u nesretnog pješaka nije uspio izbjeći, no to upozorenje vjerojatno je pomoglo da sve ne završi s fatalnim posljedicama. Vlak je unesrećenog 66-godišnjaka odbacio nekoliko metara u stranu, a iako je strojovođa odmah počeo kočiti svom snagom, što je uznemirilo putnike koji su svjedočili nesreći, kompozicija se zaustavila tek nekoliko desetaka metara dalje od mjesta nesreće. Po ozlijeđenog pješaka ubrzo je došla i hitna pomoć koja ga je prevezla u KBC Zagreb. Tamo su ustanovili da je I.P. teško ozlijeđen, odnosno da mu je slomljena ruka. Samo kilometar dalje lanjskog travnja na sličan način ozlijeđen je i 55-godišnjak, koji je također na "divljem prijelazu" gurajući bicikl prelazio prugu. Vlak ga je udario i odbacio na sličan način, a on je zadobio nekoliko prijeloma na tijelu. Iz HŽ-a ističu kako je čak 95 posto nesreća na prugama uzrokovano zbog neopreznosti pješaka i vozača cestovnih vozila, koji ne poštuju prometnu signalizaciju. Unatoč tome što u HŽ-u godišnje izdvoje i 40 milijuna kuna kako bi na pružnim prijelazima poboljšali svjetlosno-zvučnu signalizaciju, postojanje ovakvih neobilježenih "divljih" prijelaza kojima dnevno prođe i po nekoliko stotina ljudi i dalje predstavlja veliki problem. >>Vlak iskočio iz tračnica nakon sudara s kamionom >>Kazneno prijavljen jer nije spustio polubranike na pružnom prijelazu 