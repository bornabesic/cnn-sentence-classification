Grad Novalja ovih će dana Visokom upravnom sudu podnijeti zahtjev za ocjenu zakonitosti odluke o davanju plaže Zrće u koncesiju koju je donijela Ličko-senjska županija. Otkriva to gradonačelnik Novalje Ante Dabo, čija nezavisna lista ima većinu u Gradskom vijeću i koji od lani djeluje na platformi Mosta. Ličko-senjska županija, kojom vlada HDZ, krajem prosinca raspisala je natječaj kojim traži koncesionara za plažu koja je već 15 godina jedno od najpopularnijih ljetnih zabavnih odredišta na Mediteranu. Ponude za zakup Zrća na 20 godina primaju se do kraja siječnja, a na natječaj se javila i tvrtka Black Sheep koju su prije otprilike godinu dana zajedno osnovali vlasnici četiriju velikih klubova - Aquariusa, Kalypsa, Noa Beach Cluba i Papaye - koji u ljetnim mjesecima svakodnevno pohode tisuće gostiju. “Mjesec dana prije raspisivanja natječaja razgovarao sam sa županom Milanom Kolićem i objasnio mu da u prostornom planu Grada Novalje jasno stoji da je Zrće izdvojena turistička zona, a ne obična plaža ili pomorsko dobro. Prema našem prostornom planu, za tu se zonu tek treba donijeti UPU - urbanistički plan uređenja - kojim se detaljno definira svaki četvorni metar tog prostora. Županija potencijalne koncesionare dovodi u zabludu jer bez UPU-a na plaži ne mogu ništa raditi”, kaže Dabo. Otkriva da je Županija odluku donijela po hitnom postupku te je u posljednji trenutak odredila da se koncesija umjesto na 10 izdaje na 20 godina. Uz to, dodaje, traže da ponuđač donese uvjerenje da je njegovo idejno rješenje u skladu s prostornoplanskom dokumentacijom, a prostorni plan nalaže da se ne može ništa raditi bez UPU-a koji je sada u izradi i trebao bi biti donesen kroz sljedećih godinu dana. “Svatko se može javiti na natječaj. Bit će tu raznih igrača. To je samovolja Županije koja radi protiv interesa Grada, ali i politički sukob uoči lokalnih izbora jer se HDZ boji da će izgubiti većinu u Županijskoj skupštini i da neće više moći radit što ih je volja. Nije im do komunikacije nego do provođenja svoje političke samovolje. Diraju u plažu koja je nama strateški važna, a nas ništa ne pitaju. To mi sve miriše na korupciju”, kaže Dabo i ne krije da s drugim nezavisnim kandidatima želi osvojiti većinu u Županijskoj skupštini. Inzistira da Zrće ostane pod kontrolom Grada koji je i vlasnik sve infrastrukture na plaži. “Zrće je postalo elitna turistička destinacija i ne želimo da se tamo otvaraju novi klubovi i drugi sadržaji jer ih već sada ima sasvim dovoljno. Nitko ne bi trebao dobiti koncesiju pa tako ni vlasnici klubova koji su se preko zajedničke tvrtke javili na natječaj kako bi zaštitili svoje interese, odnosno spriječili novog koncesionara da im dovede konkurenciju”, ističe Dabo i dodaje da s klubovima ima korektnu suradnju jer poštuju pravila koja je Grad donio u zadnjih nekoliko godina poput strogog nadzora buke i održavanje čistoće koja je na visokoj razini, kao i sigurnost otkako na Zrću djeluje i policijski punkt. Ličko-senjski župan Milan Kolić otkriva da je odluku o davanju Zrća u koncesiju na njegov prijedlog donijela Županijska skupština. “Pravo je pitanje zašto Županija do sada svih ovih godina nije raspisala natječaj za koncesiju, na što ima pravo prema Zakonu o pomorskom dobru. Zašto ne bismo zaradili gdje možemo. Samo radim svoj posao i odgovorno se ponašam prema županijskom proračunu”, tvrdi Kolić i ističe da od Zrća do sada Županija nije ostvarivala baš nikakve prihode. “Nije istina da se ne može ništa bez UPU-a. UPU ne utječe na naše odluke jer smo mi više tijelo. Kada sam zagrizao u gnjilu jabuku, sada su se svi digli na noge”, zaklučuje Kolić i otkriva da je na Općinskom sudu u Pagu Zrće tek nedavno upisano u registar pomorskog dobra kada je on uložio požurnicu iako se prema Zakonu o pomorskom dobru to moglo učiniti još 2007. godine. Podsjeća da trećinu prihoda od koncesija dobiva lokalna samouprava, trećinu Županija, a trećinu država. “Svi će biti na dobitku. Ne znam tko će biti koncesionar. Komisija je imenovana. To nema veze s politikom. Radim u skladu sa svojim ovlastima, a ako sam nekome stao na žulj, to nije moj problem”, kaže Kolić i podsjeća da se na svojoj funkciji bori protiv korupcije, da je i neke ljude u Županiji prijavio zbog malverzacija. “To nema veze s političkim obračunima”, tvrdi predsjednik Županijske skupštine i ličko-senjskog HDZ-a Darko Milinović i dodaje kako će se osobno pobrinuti da se natječaj provede maksimalno transparentno. “Nisam upućen u detalje, ali znam da Županija sada tu gubi značajne prihode i zato želim da se postigne što veća cijena, od čega će koristi imati i Grad Novalja, i Županija, i država. Ohrabrilo me da su i ljudi iz Novalje na Skupštini rekli da je ovakav javni natječaj puno transparentniji nego to što se do sada radilo na Zrću. Novalja je isprepletena raznoraznim interesima, a gospodin Dabo, koji je godinama bio član HDZ-a i desna ruka bivšem gradonačelniku, o tome sve zna”, komentira Milinović. Vlasnici klubova na Zrću koje smo kontaktirali ne žele davati nikakve izjave. Samo potvrđuju da su se javili na natječaj. Vlasnik Kalypsa je novaljski ugostitelj Boris Šuljić, suvlasnici Papaye Ozren Brunović i Ivan Bušljeta, Aquarius drže Miljenko Zadro, Ana Bram i Zrino Alpeza, a Nou Ivan Jokić i Zlatko Balaško. Klubovi, koji uređenjem ne zaostaju za najluksuznijima na Ibizi, nekada su jedni drugima bili ljuta konkurencija. No s vremenom su shvatili da im je bolje surađivati kako bi osnažili svoju poziciju na tržištu i doveli jača glazbena imena koja privlače publiku i bili konkurentniji Ultri u Splitu. Dobro posluju i sigurno im ne bi odgovarao dolazak privatnog koncesionara koji bi određivao pravila na plaži uz koju se nalaze. Prošle su godine uložili 350.000 kuna u uređenje šetnice, a Grad je dodao još 120.000 kuna. Prema nekim procjenama, na Zrću svakog ljeta gosti potroše 70-ak milijuna eura, no klubovi tvrde da većinu prihoda potroše na podizanje kvalitete ponude, što im je preduvjet opstanka.