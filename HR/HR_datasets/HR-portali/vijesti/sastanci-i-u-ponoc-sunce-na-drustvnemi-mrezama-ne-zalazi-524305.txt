Ovaj posao nije uvijek lako raditi, ali ja ga volim, rekao je skromno Lars Silberbauer Andersen. On je globalni direktor za marketing na društvenim mrežama u svjetski poznatom poduzeću LEGO. U petak je govorio na LEAP Summitu u Zagrebu. Kad je tek stigao u LEGO, tvrtka nije imala službenih stranica na društvenim mrežama. Silberbauer je promijenio cjelokupni marketing tvrtke i LEGO lansirao u top svjetske brandove. Magazin Adweek je LEGO 2015. stavio na prvo mjesto najpoznatijih marki u industriji igračaka, prisutnih na društvenim medijima i YouTubeu, a Lars Silberbauer Andersen je prema Holmes Reportu svrstan među top 25 najinovativnijih i najutjecajnijih marketingaša u Europi.  - Mislim da u ovom poslu nema nekog trika. Iza svega stoji mnogo teškog rada. Samo se radi o praćenju dobrih ideja i predviđanju budućnosti malo bolje nego što rade druge kompanije - rekao je ovaj stručnjak i dodao da smatra kako velik dio uspjeha leži u načinu na koji je oformljen tim. Na jedno mjesto stavili su mnogo ljudi koji misle na različite načine.  - Važno je i biti dovoljno brz da ostaneš na vrhu kada je ono na čemu radiš non-stop promjenjivo - kaže Lars.  Raditi za LEGO, rekao je, dosta se razlikuje od rada za neku drugu kompaniju. Kompanija koja proizvodi igračke susreće se s time da ljudi koji kupuju proizvod nisu ljudi koji će ga koristiti. Kompanija koja proizvodi pića očekuje da će piće kupiti i popiti ista osoba. Zato u LEGO-u moraju imati dva pravca komunikacije, jedan koji je usmjeren na djecu i drugi koji je usmjeren na odrasle.  -Teško je raditi na taj način i potpuno drugačije od standardnog pristupa. Djeca su danas digitalna, ali ako su previše online, nemaju dovoljno vremena da se igraju s LEGO kockama - govori Silberbauer Andersen.  Njegov se tim sastoji od osam ljudi koji pak vode timove u gradovima diljem svijeta. Svaki tjedan ima sastanke u kojima svatko u dvije minute mora predstaviti sve što je važno. Sve se radi online pa nekad i u nezgodno vrijeme. Netko u Singapuru možda vodi sastanak u ponoć.  - Sunce nikada ne zalazi u carstvu društvenih medija - rekao je Silberbauer Andersen.  Pričanje priča u njegovom je poslu jedna od najvažnijih stvari. Stoga on za zadatak ima ispričati priču kupcu na način koji kupac želi čuti. Kupac se želi pronaći u reklami i prepoznati, on želi biti najvažnija osoba za kompaniju od koje kupuje. - Ne zanima ga priča o kompaniji koja pravi aute, ali ga zanima priča o njemu i nekom autu - objašnjava.  Društveni mediji se, smatra, uskoro neće zvati više tako. Društveni mediji su u nekim kompanijama preuzeli dio poslovanja vezan za digitalnu sferu. - Tu se radi o posebnom pristupu koji je usmjeren na približavanje ljudima i komunikaciju s njima. Ako se ta vještina slušanja kupca izdvoji i primjeni na druge segmente poslovanja, društveni će mediji dobiti neku drugu funkciju. Imat ćemo samo komunikaciju - objašnjava.  Inspiraciju mu najčešće dolazi na putovanjima. Godišnje je na putu preko sto dana. Upoznaje mnogo ljudi i konstantno s njima razgovara. Najčešće je riječ o ljudima koji nešto razvijaju. Od njih želi doznati na koji način razmišljaju, naučiti nešto novo. Objašnjavajući važnost društvenih mreža, dodao je ipak nisu zaboravili svoju bit. I dalje je najvažnija ideja samih LEGO kockica i igranje s njima. - LEGO je i dalje LEGO. I dalje se radi o kockicama, inovacijama, mašti i kreacijama. O tome da se treba igrati s djecom, vidjeti kuda nove ideje mogu odvesti - zaključio je Lars Silberbauer Andersen. 