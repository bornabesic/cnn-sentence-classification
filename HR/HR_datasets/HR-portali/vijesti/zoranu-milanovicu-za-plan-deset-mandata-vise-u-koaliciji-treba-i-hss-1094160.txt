Najjača oporbena stranka SDP ima prilično ambiciozan plan za nove izbore. Umjesto 56 mandata, koliko je koalicija Hrvatska raste dobila u studenome, nadaju se da bi na “popravnom” mogli dobiti čak 66 mandata, odnosno po jedan više u svakoj izbornoj jedinici. A potom s tri do četiri mandata IDS-a te s manjinama neki u SDP-u smatraju da bi lijevi blok nakon izbora lako mogao biti u poziciji da sami sastave Vladu. Teško izvediv scenarij – Mi bismo i u toj opciji pozvali Most da nam se priključi jer Vlada sa 76-77 mandata nije stabilna – kaže jedan član Predsjedništva SDP-a. Još jedan član vodstva stranke tvrdi da takav scenarij nije nerealan te se poziva na zadnje ankete koje su pokazale da Hrvatska raste na novim izborima dobiva gotovo deset mandata više. Oni manje optimistični na Iblerovu trgu drže pak da je ovakav scenarij teško izvediv. I vjeruju da Hrvatska raste na novim izborima može računati na otprilike 61 mandat, pet više nego na prošlim izborima. Eventualno na koji više “poklopi” li im se i da Most sa 19 padne na 10 mandata, a da istodobno Živi zid ne dobije više od šest mandata. – U toj varijanti postoji mogućnost da se tih nekoliko mandata prelije nama, a ne HDZ-u. No to bi za nas bila idealna varijanta, koja nije nemoguća, ali je vrlo upitna – kaže član vodstva SDP-a. Dodaje i da, iako nije toliki optimist kao neki njegovi kolege, zna da Most i HDZ više neće moći sami sastaviti Vladu, odnosno, Most neće biti taj koji će odlučivati i koji će biti prevaga. – Štoviše, Most će morati birati između Hrvatske raste i novih izbora – kaže član vodstva SDP-a. A da bi ispunili cilj, u SDP-u drže da trebaju proširiti koaliciju. Poziv HSS-u da im se priključi Zoran Milanović već je odaslao. Poljoprivreda “seljacima” Međutim, u HSS-u postoji jaka klerikalna desna struja kojoj će novo vodstvo trebati objasniti zašto nakon Domoljubne koalicije žele promijeniti dres. “Ponuda koja se ne odbija” olakšala bi i taj proces, a kako neslužbeno doznajemo, iz vodstva SDP-a skloni su HSS-u ponuditi od tri do čak pet mandata plus participiranje u Vladi, vjerojatno preko ministarstva, vjerojatno, poljoprivrede. 