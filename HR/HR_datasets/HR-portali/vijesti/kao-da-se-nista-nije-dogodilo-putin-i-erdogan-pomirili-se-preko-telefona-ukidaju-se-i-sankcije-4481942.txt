Ruski predsjednik Vladimir Putin i turski predsjednik Recep Tayyip Erdogan u srijedu su u telefonskom razgovoru zaključili da su stečeni uvjeti za zatvaranje "kriznog poglavlja" u međusobnim odnosima te da je vrijeme za obnovu suradnje i sastanak u četiri oka, priopćio je Kremlj.   Erdoganovim pismom upućenim ovaj tjedan Rusiji, u kojem izražava žaljenje zbog rušenja ruskog vojnog zrakoplova prošle godine, stvoreni su uvjeti za zatvaranje "kriznog poglavlja" u bilateralnim odnosima, kazao je Putin.   Erdogan je u ponedjeljak u pismu Putinu napisao da je Rusija za Tursku prijatelj i strateški partner s kojim turske vlasti ne bi željele kvariti odnose.   "U nas nikada nije bilo želje i predumišljaja srušiti zrakoplov u vlasništvu Ruske Federacije", napisao je tada Erdogan.   Putin je, kako dodaje Kremlj, vladi naredio da započne razgovore s Turskom o nastavku trgovinskih odnosa i ukidanju restriktivnih mjera ruskim turistima koji posjećuju Tursku.   "Započeo bih s pitanjem vezanim uz turizam (...) ukidamo Turskoj administrativna ograničenja u tom području", kazao je Putin na sjednici vlade.   Prije nego će nazvati svog turskog kolegu, Putin je izrazio sućut turskom narodu nakon terorističkog napada na zračnu luku u Istanbulu u kojem je ubijena 41 osoba, među kojima je i jedan ruski državljanin.   Telefonski razgovor prvi je direktni kontakt dvojice predsjednika od izbijanja ozbiljne diplomatske krize početkom studenoga uzrokovane rušenjem ruskog bombardera i smrću pilota.