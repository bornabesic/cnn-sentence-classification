– Ma nismo mogli vjerovati vlastitim očima. Naša ravnateljica Maja Jukić hodala je zgradom u društvu tog čovjeka i predstavljala ga kao člana saborskog Odbora za obrazovanje. Znamo da je riječ o doministru znanosti iz devedesetih godina Miroslavu Dorešiću, ali njegovo ime uopće nije važno. Bitno je to da ravnateljica nikoga nije smjela uvesti u prostor u kojem se radi korektura i lektura testova za državnu maturu i da nije s njim, a ni sama, smjela ući u grafički studio – prilično zaprepašteni ispričali su nam pojedini djelatnici Centra za vanjsko vrednovanje obrazovanja (NCVVO) koji su u četvrtak u jutarnjim satima svjedočili ravnateljičinu neprihvatljivom ponašanju. Kažu nam da u nekoliko godina svog mandata nekadašnji ravnatelj Goran Sirovatka, a ni njegova nasljednica Alenka Buntić Rogić, u taj prostor nikada nisu ušli. – To mi izgleda nevjerojatno. Pa tamo ne smije ući nitko osim onih koji na tome rade i koji su se na čuvanje tajne obvezali pod kaznenom odgovornošću. Ravnateljica Jukić ni njezin gost tamo nisu imali što raditi. To više što taj gost navodno ima dijete koje je ove godine maturant. Ravnateljica za to mora snositi sankcije – prokomentirao nam je jedan bivši zaposlenik Centra. U mjerodavnom ministarstvu obrazovanja gotovo da nisu mogli povjerovati da se nešto takvo dogodilo.  – Tražit ćemo od ravnateljice izvješće, a ako se to pokaže točnim, poduzet ćemo odgovarajuće mjere – kazao nam je glavni savjetnik ministra obrazovanja Ivan Milanović Litre. U Ministarstvu se neslužbeno može čuti i to da je tim postupkom ravnateljica ugrozila tajnost podataka i testova te sigurnost državne mature i da je to nečuveno. – Zbunjena sam. To je na granici nevjerojatnog. To je vrlo ozbiljna situacija, treba je ispitati i sukladno tome ravnateljica treba snositi odgovornost – prokomentirala nam je situaciju predsjednica Udruge srednjoškolskih ravnatelja prof. Suzana Hitrec, dodavši da je četiri godine bila član Upravnog vijeća Centra i da joj nikada nije palo na pamet pitati može li ući u te prostore koji su pod posebnim mjerama sigurnosti. Zašto nije vodila računa o sigurnosti državne mature i testova, pitali smo i ravnateljicu Jukić, ali odgovor nismo dobili. >> Zaposleni demantiraju uštede ravnateljice Jukić 