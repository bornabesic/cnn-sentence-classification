Stari grad na otoku Hvaru gradonačelnika će dobiti u trećem krugu. Naime, nakon prebrojanih glasova, kandidatkinja Mihaela Petrić i kandidat Antonio Škarpa dobili su identičan broj glasova, tako da su oboje osvojili po 48.49 posto glasova. Nešto više od tri posto nevažećih, odnosno neubačenih listića ipak je presudilo, trenutno u ničiju korist. Inače HDZ-ova uzdanica Petrić, ali i nezavisni kandidat Škarpa su među najmlađim kandidatima ovih izbora. Petrić ima 32 godine i viša je stručna suradnica za društvene djelatnosti i imovinsko-pravne poslove u gradskoj upravi. Očekivalo se kako će u drugom krugu odnijeti glatku pobjedu jer je u lokalnih osvojila najviše glasova svojih sugrađana, gotovo 44 posto. Ipak, njezin mlađi suparnik, apsolvent Visoke škole za sigurnost 29-godišnji Antonio Škarpa iznenadio je u drugom krugu.Jesu li mu građani dali toliko povjerenja zbog želje da riješi velike probleme turističke zajednice koju planira staviti u funkciju cijele godine, i organizirati tako da se sezona planira u zimskom periodu, ne ad hoc i neposredno prije sezone. S druge strane Petrić je u ranijim intervjuima pojašnjavala kako već poznaje gradske strukture jer je zajedničkim radom s gradonačelnikom Vinkom Maroevićem uvidjela potrebu da nastavi sa započetim tempom i radom.