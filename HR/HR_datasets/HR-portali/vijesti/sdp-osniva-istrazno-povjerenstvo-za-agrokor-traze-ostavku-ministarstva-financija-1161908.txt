Danas je u središnjici SDP-a održana izvanredna sjednica Predsjedništva SDP-a zbog Agrokora i alarmantne situacije u kojoj su se našli za dobavljači i proizvođači u Hrvatskoj. Predsjednik SDP-a Davor Bernardić upozorio je kako je Vlada 'Lex Agrokorom' otvorila Pandorinu kutiju i poručila „tko nije jamio sad ima priliku“. Upozorio je također na težak položaj malih dobavljača i poljoprivrednika čije interese nitko ne zastupa u ovom postupku. – Imamo priliku svjedočiti kako je HDZ svojim 'Lex Agrokorom' opet provukao interese krupnog kapitala i banaka. Njih je zaštitio, dok su mali dobavljači ostali na drugoj strani, sami, nezaštićeni - na milost i nemilost vladinog povjerenika – izjavio je Bernardić. Predsjednik SDP-a također je istaknuo kako je upravo zbog toga sazvao izvanredno Predsjedništvo stranke na kojem je doneseno pet točaka kojima će se SDP voditi u rješavanju ove krize. – U najtežim gospodarskim trenucima Hrvatska je bez ministra financija. Izuzet je iz svih ključnih odluka i to u situaciji gdje kriza oko Agrokora može snažno utjecati na financije naše zemlje. Opoziv je pitanje zdravog razuma. Također ćemo pokrenuti saborsko istražno povjerenstvo jer građani moraju dobiti priliku saznati sve što se događalo. Očito je postojao paralelan sustav financiranja van nadzora regulatornih tijela, za koji su neki izgleda znali. Naš zadatak je da hrvatski građani, koji su već jednom platili cijenu pretvorbe i privatizacije, ne budu ti koji će platiti cijenu sudbine Agrokora“ – rekao je Bernardić.  Bernardić je najavio i kako očekuje ocjenu ustavnosti 'Lex Agrokora' te da SDP također traži i hitno donošenje Zakona o nepoštenoj trgovačkoj praksi. – Zahtijevamo da se čim prije u proceduru stavi Zakon o nepoštenoj trgovačkoj praksi te da se u njega ugradi odredba o minimalnoj zastupljenosti domaćih poljoprivrednih proizvoda. Zahtijevamo da svi trgovački lanci koji posluju u Hrvatskoj imaju obvezu na svojim policama imati minimalno 40 posto poljoprivrednih proizvoda. Ako se brzo ne reagira, pokrenut će se spirala koja će ugroziti i radna mjesta u drugim povezanim tvrtkama, poput Petrokemije koja prodaje poljoprivrednicima mineralna gnojiva – izjavio je Davor Bernardić. Peta, posljednja i najvažnija točka je osnivanje kriznog stožera zbog situacije povezane s Agrokorom. SDP Hrvatske će otvoriti besplatni info telefon kao pomoć i podršku radnicima i malim dobavljačima. Na taj telefon moći će prijaviti eventualne prijetnje te zatražiti pravnu pomoć. Krizni stožer će pratiti razvoj situacije te ako se na terenu pokaže potreba predlagati nove zakonodavne mjere – poput hitne implementacije Zakona o nepoštenoj trgovačkoj praksi i izmjena Zakona o trgovini. „Ako je HDZ odlučio zaštititi krupni kapital i banke, mi ćemo učiniti sve što je u našoj moći da pomognemo Agrokorovim radnicima, malim dobavljačima i OPG-ovima“, zaključio je Davor Bernardić. >> Ivica Todorić: Danas sam ponosan čovjek jer sve što sam izgradio danas sam svojim potpisom predao hrvatskoj državi >> Kako je dječak iz Božjakovine gradio veliko poslovno carstvo 