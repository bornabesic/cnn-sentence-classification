U velikom intervjuu beogradskom Telegrafu, haaški osuđenik za ratne zločine počinjene na tlu Hrvatske, najveće u Vukovaru, Veselin Šljivančanin rekao je kako razmišlja o posjetu Vukovaru bez obzira na to što je Hrvatska za njim raspisala međunarodnu tjeralicu i da ondje još ima ljudi koji bi ga rado vidjeli. – Vukovar je grad koji je nekada pripadao našoj zajedničkoj državi Jugoslaviji. Grad koji sam još kao dijete zavolio. U teškim vremenima u njemu je održan Drugi kongres KPJ-a. Za moj odlazak u Vukovar nisu se još stvorili uvjeti, posebno ne nakon divljanja zbog jednog ćiriličnog natpisa. Vjerujem da ima još mnogo ljudi u Vukovaru koji bi voljeli da se sretnemo – rekao je Šljivančanin. Pojasnio je i što je bio njegov zadatak kada je u jesen 1991. upućen ispred tadašnje JA u Vukovar. I dalje ostaje pri svom kako je u Vukovar išao zaštititi srpski narod i pripadnike JNA. – U Vukovar sam išao kao pripadnik jedinice JNA sa sljedećim zadatkom: da se deblokira vojarna JNA, razoružaju paravojne jedinice, pronađu i izbave vojnici i časnici koje su bili pripadnici paravojnih postrojbi Hrvatske i zaštititi cijeli nedužan narod tog grada, a posebno Srbe koje su hrvatski nacionalisti masovno počeli ubijati. Mojoj nepravdi za odlazak u zatvor najviše su pridonijeli hrvatski nacionalisti, koji su vršili lažnu propagandu protiv mene, a ona traje i dalje, zatim nesposobni tužitelji Međunarodnog suda, koji su na samo njima znan način prikupljali dokaze od nekih zaštićenih svjedoka i svjedoka časnika JNA i Srba, koji su se bavili neistinama i lažima o meni. Ne znam zašto, ali možda oni znaju? Pridonijeli su i pojedini političari tadašnje SR Jugoslavije. Napisao sam to u svojoj knjizi "Branio sam istinu". Vjerujem da su pročitali. Nadam se da će me jednog dana pozvati da porazgovaramo i objasniti zašto su to tako morali raditi – kaže Šljivančanin dodajući kako su "sve međunacionalne sukobe na prostorima bivše Jugoslavije izazvali nacionalisti među kojima je prednjačio Tuđman sa svojim pomagačima i on je po svaku cijenu želio rat, da bi stvorio neovisnu državu". Šljivančanin kaže kako je Ante Gotovina u pritvoru prema svim pritvorenicima bio korektan "pa i prema meni i čestitao mi je kada sam izašao iz zatvora, a poslije sam i ja čestitao njemu". >> Vrh JNA pohvalio je četnike nakon pokolja 200 ljudi >> Šešelj je u Haagu jedino Šljivančanina htio namlatiti 