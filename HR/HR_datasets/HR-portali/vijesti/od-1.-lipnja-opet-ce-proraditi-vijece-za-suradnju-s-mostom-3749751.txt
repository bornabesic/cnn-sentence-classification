Nakon više od tri mjeseca ponovno bi od 1. lipnja trebalo proraditi Vijeće za suradnju Domoljubne koalicije i Mosta, uvodi se i strože kontroliranje kvoruma, a pred zastupnicima vladajućih će premijer Tihomir Orešković ili nadležni ministar morati objasniti sve razloge i posljedice Vladine odluke kojom se otvara mogućnost privatizacije osam strateških državnih tvrtki. Te su zaključke na jučerašnjem sastanku iza zatvorenih vrata donijeli zastupnici Domoljubne koalicije i Kluba Milana Bandića. Zastupnici HDZ-a, HSS-a, HSLS-a, HSP-a AS, BUZ-a i Bandićeva Kluba niti jednom riječju, kako doznajemo, na sastanku u Saboru nisu spominjali aferu povezanu s poslovnim odnosima supruge prvoga potpredsjednika Vlade i šefa HDZ-a Tomislava Karamarka, ni odnose s Mostom, odnosno preslagivanje vladajuće većine. Umjesto preslagivanja parlamentarne većine, bavili su se discipliniranjem vlastitih članova te nastojali “zbiti vlastite redove i osigurati kvorum za glasanje”. Budući da već dva tjedna u Saboru nije bilo glasovanja, jučer je odlučeno da će danas glasovanja biti po svaku cijenu. Time, tvrdi naš izvor iz vladajuće koalicije, žele opovrgnuti spekulacije oporbe da je Vlada izgubila saborsku većinu. Predsjednik HDZ-ova Kluba zastupnika, Ivan Šuker, apelirao je na članove Domoljubne koalicije da prestanu zabušavati, odnosno da “dolaskom na sjednice pokažu više odgovornosti, pogotovo u delikatnoj situaciji kad je parlamentarna većina tako krhka”. Šuker je, otkrivaju naši izvori, izvijestio zastupnike kako je s predsjednikom Sabora Željkom Reinerom dogovorio da se danas obavezno održi glasovanje. No, i sam Šuker, odnosno HDZ našli su se na meti manjih koalicijskih partnera jer upravo zastupnici najveće vladajuće stranke najviše izostaju iz Sabora, zbog čega nema kvoruma. - Morate disciplinirati svoje zastupnike. Mi smo manji partneri i naši su zastupnici na broju, ali vaših nema - navodno su poručili partneri Šukeru. O kvorumu se, kako doznajemo, razgovaralo i prije nekoliko dana na sjednici šefova klubova zastupnika vladajuće većine. I tada je prozvana Bandićeva zastupnica Sandra Perković. - Ona je dosad bila u Saboru samo dva puta po 15 minuta. I zato smo već na tom sastanku rekli: Pa, dajte, dofurajte Sandru - otkriva naš sugovornik koji se ljuti zato što se Milan Bandić hvali preslagivanjem većine, i to unutar postojeće većine, a ne može kontrolirati ni postojeće zastupnike svojega Kluba. - Ni na današnjem sastanku nije bilo ni Sandre Perković, ni Vladimira Bileka - otkriva. Jedan od manjih partnera Domoljubne koalicije pokrenuo je i pitanje ponovnog početka rada famoznog Vijeća za suradnju koje se zadnji put sastalo u veljači. A prema sporazumu između Domoljubne koalicije i Mosta, upravo bi kroz to Vijeće trebale prolaziti sve važnije odluke koje ministri namjeravaju donijeti, kao i kadrovska rješenja. - Vijeće bi opet trebalo proraditi, i to od 1. lipnja - potvrdio je naš izvor i dodao kako su se svi ostali usuglasili jer smatraju da treba pojačati komunikaciju među partnerima. O pretumbavanju parlamentarne većine navodno nije bilo riječi. Ivan Šuker je kategorički ustvrdio da u “HDZ-u niti razmišljaju, niti govore o preslagivanju”.   Mostov Miro Bulj, iziritiran činjenicom da je HDZ-ov Andrija Mikulić napravio neoprostivo i nezakonito objavio detalje njegove medicinske dokumentacije, jučer je u Saboru demonstrativno zatražio pauzu. Bulj je pozvao mostovce da iz protesta prema obavještajnom podzemlju na dvije minute napuste sabornicu. Mostovi zastupnici su ga poslušali i izašli, a iz solidarnosti im se pridružila i nezavisna Gordana Rusak. Bulj je prozvao Mikulića “šljunkarom, inspektorom rudarstva” koji “jadnik nije kriv, samo je dobio naredbu onoga koji ne smije izaći”.