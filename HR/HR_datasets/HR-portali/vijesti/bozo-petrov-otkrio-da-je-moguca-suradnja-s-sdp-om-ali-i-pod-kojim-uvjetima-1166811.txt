Uz sve argumente koje smo imali, jasno je da Zdravko Marić ne može biti ministar financija. Samo činjenica što se ministar Marić mora izuzimati iz svih najvažnijih odluka godinu dana zbog vlastitog sukoba interesa znači da će se paralizirati i ministarstvo financija. Danas imamo paralizirano ministarstvo gospodarstva radi INE, sad ćemo imati paralizirano Ministarstvo financija – poručio je Božo Petrov sa splitske rive gdje se obratio javnosti. S njim su bili Nikola Grmoja, Ivan Kovačić, Miro Bulj, Ante Čikotić i još niz istaknutih Mostovaca. Ponovio je što misli o stilu vladavine Andreja Plenkovića. - Kada prethodno sve kažete svom partneru, a on ne kaže vama ništa pa na takav način isključi ministre iz vlade to znači da vlada nisu ministri već je Vlada Andrej Plenković. Kao što je Luj XIV rekao Država to sam ja, kod nas je Vlada to je Andrej Plenković. Način na koji su smijenjeni ministri i državni tajnici, to nisu demokratske vrijednosti. Uostalom, ako Andrej Plenković nije lagao hrvatsku javnost pozivam ga da to dokaže u Saboru. U ovom trenutku on ne može imati 76 glasova, što znači da on obmanjuje javnost. Ako imaju većinu neka je pokažu, ako nemaju trebamo ići na izbore – pozvao je Petrov naglasivši da je HDZ dva puta srušio vlastitu vladu u godinu dana i da bi premijer trebao pojasniti zašto. - Njemu je sve jedno hoće li ministarstva voditi ministri ili tajnici, a Sabor predsjednik ili potpredsjednik. Nama je stalo do ugleda institucija. Sva trgovina koja se u ovom trenutku događa, ne smije se dopustiti. Da političari u Hrvatskoj nisu bili korumpirani 20 godina nama se ovakav Agrokor nikad ne bi dogodio – tvrdi Petrov. Dodao je da dubinski nadzor nije ušao u Agrokor zadnjih 10 godina i da to nitko ne demantira već se bave odakle im te informacije. Iz Agrokora je došla informacija da se ne vjeruje u vlastita izvješća, a tog dana premijer smjenjuje dva ministra koja su najavila da će se to istražiti. - Ne možete tražiti od nas da pokažemo lojalnost na način da zaštitimo sve ono što se zadnjih godina događalo oko Agrokora. To nije lojalnost, to je ucjena. To vam je kao inicijacija u mafijašku organizaciju, napravili ste nešto loše i otvorili mogućnost ad vas se ucjenjuje. Nas nitko neće ucijeniti i nitko nas ne može kupiti. Što se tiče suradnje s bilo kojom drugom političkom opcijom, postoji mogućnost jedino ako bude čestito i pošteno – poručio je Petrov.  - Što se tiče suradnje s bilo kojom drugom strankom, postoji mogućnost, ako je čestita i poštena. Ako ćemo moći čestito i pošteno surađivati, onda hoćemo, bez toga Most nikad ni s kim neće surađivati. Suradnja je moguća s kvalitetnim ljudima i na pošten i čestit način, ako će se tako ponašati SDP, onda može. HDZ je već dvaput pokazao da ne može - dodao je Petrov.  Miro Bulj poručio je pak Miloradu Pupovcu da mu želi 'sretan put s briselskim dečkom' - Završit će kao Ivo Sanader u toj koaliciji - rekao je.  