SpaceX, američka privatna svemirska kompanija, objavio je novi ambiciozni cilj - 2018. godine organizirat će svoj prvi turistički let u svemir. Dva svemirska turista, koji će letjeti u SpaceX-ovoj još uvijek netestiranoj raketi Falcon Heavy, već su uplatila “značajan depozit”, rekao je CEO kompanije, tehnološki vizionar i izumitelj Elon Musk. - Ovo je prilika da se ljudi prvi put nakon 45 godina vrate u svemir - najavio je Musk u ponedjeljak tijekom telefonske konferencije za novinare, dodajući da će i njihovi klijenti, “kao i astronauti s Apolla, putovati u svemir noseći sa sobom nade i snove cijelog čovječanstva, vođeni univerzalnom ljudskom željom za istraživanjem”. Nije želio imenovati avanturiste koji će pod njegovom palicom krenuti na sedmodnevnu misiju. Rekao je samo kako se te dvije osobe poznaju i “nisu iz Hollywooda”. Misija je planirana za kraj 2018., a dva kandidata prethodno će proći različite zdravstvene testove i provjere fizičke spremnosti te kasnije ove godine početi s inicijalnom obukom. Njihov identitet mogao bi biti objavljen naknadno, nakon njihova pristanka i potvrde rezultata testova koje moraju proći. Tvrtki su se obratili sami, krajem prošle godine, i izrazili želju za odlazak na put. Misiju, kako je otkrio Musk, shvaćaju vrlo ozbiljno. Riječ je, upozorava on, o pothvatu koji podrazumijeva određenu opasnost i te su osobe “svjesne da postoji određeni rizik” te u cijeli projekt ulaze “otvorenih očiju”. - Oni nisu naivni i mi ćemo učiniti sve što možemo da bismo minimizirali rizik, ali on nije jednak nuli - naglasio je Musk. Iako je rekao da su uplatili predujam, Musk nije želio otkriti točan iznos. Doduše, dodao je kako se može usporediti s uobičajenom cijenom slanja astronauta na Međunarodnu svemirsku postaju. A taj je iznos basnoslovan: NASA plaća ruskoj svemirskoj agenciji Roscosmos oko 70, odnosno 80 milijuna dolara po osobi. Musk procjenjuje da će njihova cijena biti i viša, oko 90 milijuna dolara. Dvije osobe bit će na kružnom putovanju oko sedam dana. Približit će se površini Mjeseca i zaokružiti ga, ali neće sletjeti na njegovu površinu. Musk predviđa da će oni odletjeti na udaljenost od čak 483.000 do 644.000 kilometara i srušiti rekord Apollovih misija od 400.000 kilometara. Musk je općenito vrlo optimističan. - I drugi letački timovi izrazili su snažan interes. Očekujemo da ćemo imati više od jedne misije ovog tipa - objavio je Musk. Muskov SpaceX postoji već 15 godina. Poznat je po velikim planovima, ali i probijanju ambicioznih rokova. Još 2011. Musk je najavljivao da će njegova tvrtka 2014. biti spremna za prvu misiju s ljudima, ali to se nije dogodilo. Isto je tako najavljivao kako se nada da će pokrenuti misije do Marsa do 2018., no taj je rok lani pomaknut na 2024. godinu. Pothvati su im obilježeni usponima i padovima - niz uspješnih lansiranja i prizemljenja njihovih raketa, ali i prošlogodišnja havarija kada su u eksploziji prilikom lansiranja izgubili raketu. SpaceX blisko surađuje s NASA-om, američkom svemirskom agencijom, i s njom imaju potpisan ugovor. U ime NASA-e šalju teret svojim raketama na Međunarodnu svemirsku postaju, lansirali su ih i uspješno prizemljili već osam, no još nisu ispunili najambiciozniji dio ugovora - slanje ljudske posade do postaje. Naime, SpaceX s NASA-om ima potpisana dva ugovora. Jedan se odnosi na prijevoz tereta i već funkcionira, a drugi na prijevoz astronauta. Ovaj potonji vrijedan je 2,6 milijardi dolara i u sklopu njega tvrtka mora omogućiti između dva i najviše šest letova s posadom do Međunarodne svemirske postaje, koristeći kapsule Dragon i rakete Falcon 9, sustav koji je manji od Falcona Heavy i trebao bi biti testiran ove godine. Jedan let košta od 433 milijuna do 1,3 milijarde dolara.NASA-ini letovi s astronautima najavljeni su za iduću godinu, ali pretpostavlja se da bi rok mogao biti pomaknut na 2019. Musk tvrdi da NASA, ako želi, ima prioritet i da će turisti “pričekati” ako se oni žele prvi vinuti u svemir Falconom Heavy. SpaceX prevozi teret za NASA-u od 2012., ali nije jedini. Time se bavi i Orbital ATK, sa svojim robotskim letjelicama Cygnus, dok Sierra Nevada Space System razvija robotski svemirski avion Dream Chaser. Letjelica sa svemirskim turistima najvećim će dijelom funkcionirati autonomno, što znači da će se putnici trebati upoznati s nizom sigurnosnih procedura, no neće moći sami upravljati njome. Bit će potrebne i određene nadogradnje u komunikacijskom sustavu zbog rekordne udaljenosti koju bi turisti trebali prijeći. U NASA-i pozdravljaju visoke ciljeve svog partnera i najavljuju blisku suradnju u prijenosutereta i astronauta.   - Cilj SpaceX-a, od njegova osnutka 2002., bilo je ubrzati istraživanje svemira, ultimativno s idejom samoodržive civilizacije na Marsu, i učiniti čovječanstvo multiplanetarnim - rekao je Musk. Mnogi sumnjaju da je SpaceX nadobudan i da je rok nerealno ambiciozan. - Datumi nisu SpaceX-ova jaka strana - tvrdi Mary Lynne Dittmar, izvršna direktorica Koalicije za istraživanje svemira, upozoravajući da i Dragon 2 i Falcon Heavy kasne već godinama i tek trebaju poletjeti. - Čini mi se riskantno. Nevjerojatno mi je da se daju takve najave, iako SpaceX tek treba povesti posadu u Zemljinu orbitu - ističe direktorica Dittmar. Dosad je sedam turista platilo kako bi raketama Sojuz otputovali do Međunarodne svemirske postaje koja je udaljena oko 320.000 kilometara od Zemlje. Richard Branson i Jeff Bezos su zapeli i kasne  Richard Branson, vlasnik Virgin Galactica, namjerava slati turiste u orbitu u svojoj letjelici SpaceShipTwo, po cijeni od 250.000 dolara po osobi. No, njihova je letjelica uništena u nesreći 2014. godine i nije jasno kad će početi s prvim komercijalnim letovima. SpaceX-u je konkurencija i Blue Origins, kompanija Amazonova šefa Jeffa Bezosa koji je također najavio planove za slanje ljudi i tereta u Zemljinu orbitu, i to pomoću vlastitih raketa za višestruku upotrebu.