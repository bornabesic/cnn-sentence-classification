Profesor Filozofskoga fakulteta u Zagrebu Dean Duda izjavio je u ponedjeljak na konferenciji za novinare kako je Fakultetsko vijeće Filozofskoga fakulteta smijenilo v.d. dekana Željka Holjevca i izabralo Nevena Budaka kao predloženika za novoga dekana Filozofskoga fakulteta. Budući da višemjesečna kriza upravljanja na Filozofskom fakultetu izazvana, kako je ocijenio, nizom "protustatutaranih i nezakonitih odluka koje su demokratsko upravljanje našom ustanovom pretvorile u institucionalno nasilje i samovolju pojedinaca, prijeti potpunom blokadom funkcioniranja Filozofskoga fakulteta, članovi Vijeća Filozofskog fakulteta na temelju pozitivnih pravnih propisa i uvriježene akademske prakse održavaju prvu izvanrednu sjednicu Fakultetskog vijeća". Dovedeni u situaciju da zbog, kako je ustvrdio, opstrukcije v.d. dekana sami aktivno poduzmemo korake za razrješenje krize upravljanja, članovi Vijeća, u skladu s meritornim mišljenjem pravnih stručnjaka, pravnim mišljenjem Nezavisnoga sindikata znanosti i visokoga obrazovanja, koji na temelju gotovo 300 potpisa izražavaju volju nastavnika Filozofskog fakulteta, učinili su sve potrebne proceduralne korake da se ovom sjednicom napokon uspostavi normalno funkcioniranje Filozofskog fakulteta. Na prvoj izvanrednoj sjednici Vijeća Filozofskoga fakulteta uz prisutnost 60 od 89 članova Vijeće je, tvrdi, jednoglasno usvojilo deklaraciju o upravljanju Filozofskim fakultetom, kojim se određuje pravni okvir i sadržaj kojim se omogućuje razrješenje višemjesečne krize upravljanja. Vijeće je razriješilo Željka Holjevca v.d. dekana zbog, kako tvrde, opstrukcije rada Vijeća i odluka koje su produbile krizu upravljanja i prijetnju kaznenim progonom koje je uputio članovima Vijeća. Izglasovalo je opoziv dosadašnjim članovima Senata Sveučilišta u Zagrebu, koji su tom tijelu predstavljali Filozofski fakultet i izabralo nove koji će, kako tvrdi, točno, pravodobno i istinito informirati članove Senata o stanju na Filozofskom fakultetu. Naše odluke su pravne, odgovorio je na upit novinara jer kako je naveo, Deklaracija je utvrdila sve pravne procedure, zakonske i statutarne odredbe na temelju kojih je ovo moguće napraviti. >> Fakultetsko vijeće FFZG-a smijenilo dekana Holjevca, sada predlažu Budaka