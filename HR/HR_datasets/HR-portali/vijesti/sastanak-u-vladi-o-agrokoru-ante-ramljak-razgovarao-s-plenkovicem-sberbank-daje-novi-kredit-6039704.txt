Predsjednik Vlade Andrej Plenković sastao se jutros s izvanrednim povjerenikom za Agrokor Antom Ramljakom koji mu je podnio izvješće o prvih mjesec dana svog rada u koncernu. Plenković je iz Banskih dvora sa sjednice Vlade poručio kako su informacije koje je dobio ohrabrujuće. - Iz poslovanja kompanije osigurane su plaće za svibanj, nastavljaju se pripreme za turističku sezonu, izvijestio me i o pregovorima s kreditorima jer kontinuirano traju razgovori s financijskim institucijama o načinima podrške poslovanju Agrokora putem svježe likvidnosti. Izvijestio me i da se dobavljačima isplaćuju sva dospjela potraživanja do 10. travnja, da je angažirana jedna od četiri svjetski renomirane revizorske kuće te da će rezultati revizije biti korisni i za DORH – rekao je Plenković. Dodao je kako su to vrlo pozitivne informacije, te je podsjetio da je Vlada lex Agrokorom napravila pravni temelj za sve aktivnosti koje se sada poduzimaju, u interesu zaštite radnih mjesta. - Kontroliramo proces restrukturiranja koji se odvija planiranim tijekom i na tome ćemo nastaviti raditi. Informacije koje sam dobio od Ramljaka su ohrabrujuće i očekujem da nastave raditi. Uz punu neovisnost i DORH i policija nastavljaju svoje aktivnosti da dovedu do raščišćavanja situacije u Agrokoru i zato će i ovih 5 milijuna kuna iz pričuve omogućiti učinkovitiji rad DORH-u – poručio je premijer. Davor Pongračić / HANZA MEDIA Davor Pongracic / HANZA MEDIA Naime, Vlada je na sjednici odobrila da se iz proračunske zalihe Županijskom državnom odvjetništvu u Zagrebu isplati 5 milijuna kuna zatroškove smještaja, dnevnica i putovanja zamjenika iz drugih županijskih državnih odvjetništava, angažmana financijskih stručnjaka i vještaka, te financiranje ostalih radnji u cilju utvrđivanja činjeničnog stanja u predmetu vezano uz moguće nezakonitosti u koncernu Agrokor d.d. Vlada je u priopćenju navela kako istodobno ugledna revizorska kuća PricewaterhouseCoopers d.o.o. provodi reviziju financijskih izvješća i poslovnih knjiga Agrokora.Renomirani savjetnici za financijsko restrukturiranje AlixPartners i međunarodni pravni savjetnici Kirkland & Ellis zajedno s izvanrednom upravom rade na planu dugoročnog restrukturiranja kompanije. "Povjerenik Ramljak izvijestio je predsjednika Vlade kako sukladno Zakonu o postupku izvanredne uprave u trgovačkim društvima od sistemskog značaja za Republiku Hrvatsku, prvo mjesečno izvješće o provedbi postupka izvanredne uprave dostavlja Ministarstvu gospodarstva, poduzetništva i obrta i Trgovačkom sudu u Zagrebu", priopćili su iz Vlade.