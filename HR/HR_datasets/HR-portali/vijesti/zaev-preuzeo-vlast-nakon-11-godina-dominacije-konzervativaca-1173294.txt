Nakon 11 godina dominacije makedonske nacionalističke stranke VMRO-DPMNE (Unutarnja makedonska revolucionarna organizacija - Demokratska stranka za makedonsko nacionalno jedinstvo), u Makedoniji su jučer vlast preuzeli socijaldemokrati na čelu sa Zoranom Zaevom. Nije bilo lako srušiti s trona vlast Nikole Gruevskog i VMRO-DPMNE. Zemlja je čak došla na rub građanskog rata te postala i faktor nadmetanja velikih sila, Rusije i SAD-a. Ključno ministarstvo – MUP Unatoč tome što je vlada formirana, pitanje je koliko će biti funkcionalna i koliko će dugo trajati s obzirom na veliki interes svjetskih i regionalnih sila za Makedoniju, prvenstveno Albanije, Srbije i Grčke. Vlada koju je lider Socijaldemokratskog saveza Makedonije (SDSM) Zoran Zaev formirao s albanskim partijama DUI i Alijansa za Albance ima podršku 62 zastupnika u Sobranju Makedonije koje ima 120 mjesta. Treća albanska partija Besa, s kojom nisu uspjeli pregovori jer je Zaev dao jamstvo predsjedniku Makedonije Georgiju Ivanovu da neće provesti albansku platformu potpisanu u Tirani i obećao čuvati suverenitet i integritet Makedonije, najavila je da će podržati svaku inicijativu nove vlade “koja bude u interesu Albanaca i države”. U novoj makedonskoj vladi lidera SDSM-a Zorana Zaev, bit će 25 ministara, od kojih sedam bez resora, a ta stranka imat će 17 ministara, a koalicijskim partnerima, albanskim strankama DUI i Alijansa za Albance, pripalo je šest odnosno dva ministarska mjesta. Najvažnija ministarstva, koja bi mogla biti ključna u novoj makedonskoj vladi, Zaev je povjerio najbližim suradnicima. Ministarstvo unutarnjih poslova, koje bi trebalo biti sigurnosni stup Makedonije te provoditi istragu o korupciji, kriminalu i prisluškivanju, što je Zaevo predizborno obećanje, dodijelio je Oliveru Spasovskom koji je tu funkciju obavljao i u tehničkoj vladi i u kojeg ima veliko povjerenje. Ministarstvo obrane vodit će zamjenica predsjednika SDSM-a Radmila Šekerinska, a na čelu Ministarstva financija bit će Dragan Tevdovski, profesor ekonomije. Svi ti ministri imaju veliko iskustvo i odani su Zoranu Zaevu. Ministrica obrane Šekerinska u prethodnim vladama SDSM-a bila je zadužena za eurointegracije, a sada joj je glavni zadatak Makedoniju uvesti u NATO. Najzanimljivije je imenovanje ministra vanjskih poslova. Naime, Zoran Zaev tu je funkciju povjerio nestranačkom kandidatu, diplomatu Nikoli Dimitrovu koji ima podršku zapadnih zemalja. Dimitrov, čiji su roditelji bili osnivači VMRO-DPMNE-a 1990 godine, tu stranku napustio je zbog nesuglasica s Nikolom Gruevskim. Radi se o diplomatu koji je bio savjetnik bivšeg predsjednika Makedonije Borisa Trajkovskog, veleposlanik u SAD-u, kao i makedonski predstavnik u pregovorima s Grčkom u sporu oko imena države. Bez vlade od 2015. Stranka Demokratska unija za integraciju (DUI) Alija Ahmetija u novoj je vladi Makedonije dobila šest ministarskih mjesta. DUI je tako za potpredsjednika vlade koji je zadužen za eurointegracije postavio Bujara Osmanija, a za potpredsjednika za provođenje Ohridskog dogovora Hazbija Liku. Najmanje ministarskih mjesta u vladi Zorana Zaeva dobila je Alijansa za Albance – dva. Za ministra zdravstva predložen je glavni tajnik, neurolog Arben Taravari, jedan od najbližih suradnika lidera stranke Zijadina Sele koji je pretučen u napadu na Sobranje, a za ministra za lokalnu samoupravu Suhejl Fazliu. Makedonija je bez funkcionirajuće vlade od 2015. godine, kada je izbila kriza radi skandala zbog prisluškivanja kojim je s vlasti srušen vladajući nacionalistički VMRO-DMPNE. Izbor Talata Xhaferija, Albanca i bivšeg gerilca, za predsjednika parlamenta ranije ovaj mjesec potaknuo je nacionaliste da napadnu zastupnike u parlamentu. Ozlijeđeno je bilo više od sto ljudi.  Da Makedonijom neće biti lako vladati u ovakvim uvjetima dokazuje i sukob koji je na samom početku prve sjednice izbio između pristaša Zaeva i albanskih stranaka s jedne strane i VMRO-DPMNE-a s druge strane. Svađa je izbila nakon što se predsjednik Sobranja Talat Xhaferi u kratkom uvodu sjednice zastupnicima obratio na materinskom albanskom jeziku. Iako je kasnije prešao na makedonski i najavio da će plenarne sjednice parlamenta voditi na makedonskom jeziku, reagirao je zastupnik VMRO-DPMNE-a Antonio Milošoski navodeći da se, po makedonskom Ustavu i zakonu, na svom jeziku mogu obraćati samo zastupnici, ali ne i predsjednik Sobranja. Tenzije je još više podigao dolazak predsjednika Sobranja Talata Xhaferija s dvije albanske zastave u ruci koje je potom stavio u svoj ured.