Sandra Zeljko, administrativna tajnica u Uredu predsjednika Vlade i krunska svjedokinja u aferi dnevnice protiv Tomislava Sauche, od jutros više ne radi u zgradi Vlade već je premještena na drugo radno mjesto u državnoj službi, doznajemo iz Banskih dvora. To je odlučio premijer Andrej Plenković nakon što je interna istraga u Vladi pokazala da su se sumnjivi putni nalozi potpisivali za vrijeme mandata premijera Milanovića, Oreškovića, ali i aktualnog predsjednika Vlade. Kako doznajemo od izvora iz Banskih dvora, na sumnjivim putnim nalozima Plenkovićeve Vlade su i potpisi njegova predstojnika ureda Davora Božinovića, kao što su na sličnim nalozima i potpisi predstojnika Ureda premijera Tihomira Oreškovića, Nevena Zelića te Tomislava Sauche koji je bio šef Milanovićeva kabineta i jedini je zasad osumnjičen u ovoj aferi. USKOK je tijekom dana pozvao na obavijesne razgovore cijeli niz osoba, navodno njih 15 do 20, uglavnom službenika iz Vlade, odnosno Ureda premijera i Ureda za opće poslove Sabora i Vlade. Pozvane su praktički sve osobe koje su imale doticaja sa spornim putnim nalozima na temelju kojih su isplaćivane inozemne dnevnice tijekom cijele 2016., ali i početkom ove godine. Tako je ponovno ispitivana i glavna svjedokinja u slučaju Tomislava Sauche, tajnica Sandra Zeljko i drugi službenici koji su sudjelovali u proceduri odobravanja spornih isplata, ali i osobe na koje glase putni nalozi, a na putovanjima zapravo nisu bili. Tako su, između ostalih, obavijesno ispitani i savjetnici bivšeg premijera Tihomira Oreškovića Stjepo Bartulica i Davor Huić, koji su u ranijim izjavama za medije tvrdili da nisu bili na spornim putovanjima. Damir Krajac / CROPIX Stjepo Bartulica   Bartulica nakon ispitivanja uopće nije želio razgovarati s novinarima, dok je Huić kazao da o detaljima slučaja ne može govoriti zbog tajnosti istrage. Isti su argument tijekom dana ponavljali i iz Državnog odvjetništva gdje službeno nisu željeli ništa potvrditi. Još jedan Oreškovićev savjetnik, Jakša Puljiz, ranije je demantirao da je u 2016. službeno putovao u Ženevu, Luxembourg i Zurich, što bi moglo značiti da su i ta putovanja bila fiktivna s obzirom da su u preslici evidencije službenih putovanja, koju je objavio Nacional. Puljiz je u izjavi Hini rekao da je "vrlo friško" dao iskaz u Uskoku, nakon što je Tomislav Saucha pušten iz istražnog zatvora. Damir Krajac / CROPIX Davor Huić   I Bartulica je u SMS odgovoru Hini potvrdio da nije bio na svim putovanjima koja se navode u preslici službene evidencije. Predstojnik Oreškovićevog Ureda Neven Zelić, koji je prema evidenciji najmanje osam puta putovao u inozemstvo, rekao je da je bio na putovanjima samo s premijerom, ali da nikada tijekom mandata nije putovao sam te da ga još nisu pozvali na razgovor u Državno odvjetništvo. Kako doznajemo, USKOK sada provjerava i je li bilo sličnih lažiranih putovanja i neosnovanih isplata dnevnica i prije 2013., odnosno prije dolaska Sauche na mjesto predstojnika Ureda premijera. Očito se sada žele izbjeći bilo kakva moguća nova iznenađenja.