Sindikat policije Hrvatske zatražio je od ministra unutarnjih poslova Ranka Ostojića da se formira posebna grupa stručnjaka koja će utvrditi sve okolnosti koje su odvele do samoubojstva policajca Dine Molnara, koji je prijavio svoje rukovoditelje u PU međimurskoj i PP Mursko Središće za korupciju i mobbing. – Ako se navodi pokojnog kolege potvrde, a što nam se čini vjerojatnim, možemo samo izraziti ogorčenje da se u 21. stoljeću u državi na pragu ulaska u zajednicu demokratskih europskih država u sustavu unutarnjih poslova može takvo nešto dogoditi. Ako se navodi pokojnog kolege potvrde, zahtijevamo da se svi odgovorni za navedeno kazne u skladu sa zakonom. MUP je zadnje mjesto gdje se tako nešto smije događati jer je naš zadatak da suzbijamo takva ponašanja, a ne da ih se kod nas provodi – kazao nam je predsjednik SPH Dubravko Jagić. Podsjetimo, Dino Molnar, 27-godišnji policajac, poslao je prijavu ministru unutarnjih poslova Ranku Ostojiću, USKOK-u i Unutarnjoj kontroli MUP-a, a u kojoj navodi primjere koruptivnih radnji u Policijskoj upravi međimurskoj i Policijskoj postaji Mursko Središće, a protiv kojih se borio i zbog čega je bio mobingiran. Pronađen je mrtav 21. siječnja 2013. u svom automobilu. >>Na Badnjak prijavio korupciju, u ponedjeljak pronađen mrtav