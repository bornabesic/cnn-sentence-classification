Svjetske agencije u srijedu navečer prenose da je hrvatski Sabor velikim brojem glasova izglasao povjerenje novoj Vladi Andreja Plenkovića ocjenjujući da će joj to dati potrebnu političku stabilnost za ostvarenje obećanja o ekonomskom rastu zemlje.  Britanska agencija Reuters ističe da će glavna zadaća nove Vlade biti jačanje gospodarskog rasta i dovođenje u red javne potrošnje u jednoj od najslabijih ekonomija u Europskoj uniji te izdvaja Plenkovićevu poruku da će Vladini prioriteti biti jačanje rasta i poboljšanje poslovne klime. Reuters podsjeća da su u prošlosti mnogi ulagači zaobilazili Hrvatsku zbog birokratskih prepreka, visokih poreza, stalnih promjena propisa i sporog pravosuđa.  Agencija ocjenjuje da će najveći izazovi pred novom Vladom biti spor s mađarskim MOL-om oko Ine, zahtjevi sindikata za ispunjenjem obećanja o povećanju plaća u javnom sektoru i spor s bankama oko konverzije kredita u švicarcima. Reuters prenosi analitičare koji smatraju da nova Vlada ima dobre izglede dovršiti četverogodišnji mandat. Austrijska novinska agencija APA izdvaja Plenkovićevu poruku da nacionalni interesi moraju biti iznad političkih i ideoloških razlika te da će prioriteti biti ekonomski rast i stvaranje novih radnih mjesta te zaustavljanje negativnih demografskih trendova.  APA prenosi da je Vladom, koju je sastavio od dobro poznatih lica, ali i nekih novih, uspio, prema promatračima, uspostaviti dobru ravnotežu između različitih interesnih skupina u HDZ-u. Agencija navodi da se s najvećim otporom susreo unutar vlastite stranke nakon što nije u Vladi ostavio dosadašnjeg ministra kulture, kontroverznog Zlatka Hasanbegovića, zbog čega mu prijeti sukob s desnim krilom u stranci. APA dodaje i da moguće probleme predstavlja novi ministar znanosti i obrazovanja Pavo Barišić koji je, prema medijskim napisima, bio optužen za korupciju. Talijanska agencija Ansa navodi da će, s obzirom na široku potporu u parlamentu, Plenković vladati u atmosferi političke stabilnosti. Za razliku od prethodne vlade, Plenković je dobio potporu etničkih manjina zahvaljujući svojim umjerenim stajalištima osobe koja pripada centru, ističe Ansa. Njemačka agencija Dpa navodi da je parlament podržao novog konzervativnog premijera Andreja Plenkovića, njegovu Vladu i program koji obećava političku stabilnost i ekonomski rast. Dpa ističe njegovo obećanje o odgovornom suočavanju s hrvatskom prošlosti i podsjeća da je Hrvatska podijeljena oko ustaškog režima kojeg mnogi još uvijek veličaju unatoč tome što se radi u marioneti nacističke Njemačke i komunističkih vlasti koje su srušene raspadom Jugoslavije. Dpa piše kako je Plenković na čelo HDZ-a došao vadeći vruće krumpire koje je u vatri posijao njegov prethodnik. Agencija navodi da je nakon pada HDZ-ove koalicijske Vlade došlo do rasula u HDZ-u samo tri mjeseca prije izbora te je protivnički SDP likovao uvjeren u preokret na izborima. HDZ je izabrao umjerenog i malo poznatog političara blagih manira za svog novog šefa, piše Dpa i dodaje da se on odrekao Karamarkova desničarskog populizma i poručio kako želi da HDZ vrati vjerodostojnost i postane ono što birači očekuju – središnja točka oko koje će se okupljati hrvatsko društvo. Potez je rezultirao preokretanjem silazne putanje HDZ-a koji je tijesno pobijedio SDP na izborima i uvjerio MOST da još jednom formira novu zajedničku vladu, dodaje Dpa.  >> Marić ostao bez gospodarstva jer je M. Dalić “čovjek banaka” >> Sabor izglasao povjerenje novoj Vladi! Orešković Plenkoviću predao ključeve Banskih dvora. Novi premijer otkrio prve poteze 