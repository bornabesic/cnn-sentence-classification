Gost HRT-ove emisije Nedjeljom u dva bio je znanstvenik Ivan Đikić. koji je voditelji Aleksandru Stankoviću otkrio da mu je prva ocjena bila jedinica jer je, kaže pokušao prevariti učiteljicu. - U znanosti ima puno teških trenutaka, kazao je. Devedesetih je u New Yorku tri godine radio na biološkom projektu, a rezultata nije bilo. Više je puta razmišljao da se vrati natrag u medicinu. Izdržao je krizu i uspio. Kazao je kako je znatiželjan, ispunjen i sretan - energiju crpi iz rada, obitelji i prijatelja, a spava samo dva do tri sata na dan. Trenutačno vodi dva laboratorija (Frankfurt i San Francisco) s 250 ljudi. - Ja kao lider radim svoj posao, svatko u mome timu ima svoju odgovornost, a kritično razmišljanje nije svađanje - nego put da se dođe do boljeg rješenja, kazao je. U San Francisco se nakon Švedske i Njemačke preselio kako bi djeci priuštio novo životno iskustvo. Njegove tri kćeri pohađaju javnu školu. Tamošnje škole, dodao je - djeci daju bazično znanje, a onda im daju slobodu da se bave onim što ih najviše interesira. - Škole su preslika društva, kazao je. U radu s mladima uživa. Smatra kako djeca koja sebe ne ostvare do 25. godine - izgube svoje talente. Đikić je kazao kako ga je zgrozio podatak da je Hrvatska u posljednjih deset godina izgubila 68 tisuća djece u osnovnim školama (za 17 njih posto razlog je iseljavanje roditelja). - Obrazovanje i znanost moraju biti depolitizirani. Obrazovanje djece ne smije biti igračka političara, kazao je Đikić koji je pozvao premijera, Vladu i sve politčke stranke da na tome porade. - U Kurikularnoj refomi ima jako dobrih rješenja, iako nije idealna. Na njoj je radilo 500 stručnjaka uz puno entuzijazma i barem bi se to trebalo cijeniti. Na to politka ne smije pljunuti bez razmišljanja. Trebaju naći novo rješenje, a ne da mi dvije godine čekamo, a reformu će opet raditi - političari. Obrazovni okvir mora omogućiti djeci da čitaju. Ako netko pročita jednu Marulićevu knjigu i u njoj uživa, više će rezultata imati nego da pročita njih 10 nasilu, kazao je. Dodao je da bi problem kurikularne reforme stručnjaci riješili za dva mjeseca, pod uvjetom da se politika makne. Dodao je da se malo razočarao u premijera Plenkovića jer u obrazovanju nije pokazao proeuropski standard. U emisiji je govorio i o 'relativizaciji znanosti u Hrvatskoj' i plagiranju, prema kojemu, kaže, ima nultu toleranciju. - Hrvatska ima najgoru statistiku u Europi - po broju dokazanih plagijatora u vlasti, kazao je. Premijeru Plenkoviću zamjera što je o njemu govorio neistine - 'da je osobno slao mailove oporbi i da je nečiji 'eksternaizirani savjetnik''. Zamjera i rektoru Sveučlišta u Splitu koji ga je, kako kaže, lažno optužio za sukob interesa, a 'štitio je ministra koji je vlastitim projektima dodijelio sredstva iz vlastitog proračuna'. Od bakterija koje imaju najbolju 'inteligenciju' prilagodbe, smatra Đikić, ljudi i društvo mogu puno učiti. - Ljudski rod je najinteligentniji, ali smo sami sebi postali najveći neprijatelji. Mi svojom ignorancijom i arogancijom dovodimo sami sebe u opasnost, kazao je Đikić te poručio: - I pad može dovesti do pobjede, ako se napravi bolje rješenje. Također je kazao kako je primijetio da su ljudi u Hrvatskoj okrenuti materijalnom, a previše 'dokoličare'. Složio se s tvrdnjom Gorana Milića u prošlotjednoj emisiji kako ljudi ne bi trebali živjeti za starost svoje djece. - Djeci ne trebaju privatne škole i skupe večere. Najveće bogatstvo koje djeca trebaju je vrijeme, da boravimo s njima maksimalno koliko možemo, poručio je.