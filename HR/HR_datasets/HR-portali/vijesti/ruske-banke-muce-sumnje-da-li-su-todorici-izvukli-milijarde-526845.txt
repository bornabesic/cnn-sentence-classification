U prvoj godini vladina upravljanja iz inozemstva je vraćeno 1,3 milijarde eura koje je obitelj, shvativši da biznis ide k vragu, izvukla u “porezne rajeve”... Ta se rečenica odnosi na Italiju i na slučaj Parmalat. Aleksandra Šućur, politologinja koja je sudjelovala u talijanskim i švicarskim istragama u velikom intervjuu Telegramu nedavno je iznijela zapanjujuće podatke koji pokazuju da je cilj talijanske privremene uprave u Parmalatu bio rasčišćavanje, a cilj u Agrokoru je zamračivanje stanja. Tvrdi da nismo efikasni. - Samo u prvoj godini izvanredne uprave u koncern je vraćeno 1,3 milijarde eura, tužitelji su pronašli niz off-shore računa obitelji Tanzi na Karibima te u Panami i Delawareu. To su bile istrage međunarodnog tipa, a takva bi trebala biti i istraga oko Agrokora - objasnila je Šućur i dodala da su kasnije u Parmalat vraćeni i drugi iznosi. Neke banke su, recimo, morale vratiti iznose koje su zaradile zbog toga što su Parmalatu na kredite udarale lihvarske kamate i izvlačile nezasluženu dobit. Deutsche Bank je na kredit od 140 milijuna eura na kamatama zaradio 217 milijuna, dakle 140 posto, Unicredit je na 171 milijunu eura kredita zaradio 212 milijuna eura, 124 posto, Capitalia 123 posto… I revizori Parmalata su kažnjeni, a odgovorne osobe su kažnjene i zatvorom, navela je potanko Šućur. Imamo li na umu konzervativizam bankara, ono što je u Večernjem listu rekao Maksim Poletaev, drugi čovjek Sberbanka, zapanjujuće je. - Prije nego što je odobreno 30 milijuna eura, razgovarao sam izravno s Todorićima, s ocem i sinom. I rekao sam im: ‘Hej, dečki, kako je to moguće? Imate pet milijardi eura prihoda, a ne možete naći 40 milijuna eura’. To mi je bilo jako čudno. Nakon toga shvatio sam da nemamo pravu sliku o kompaniji. Imali smo povjerenje, ali to je gotovo... Agrokorovi resursi su služili za privatne stvari obitelji Todorić. Jamnica je platila trkaćega konja obitelji 100.000 eura. Jamnica je financirala i konjički klub u Zagrebu u kojemu je kobila bila smještena. Helikopter i jahta također su u vlasništvu Agrokora, koji je kupio i vilu u Medveji pored Opatije. Nitko osim obitelji i prijatelja nije koristio vilu, ali poreznicima to nije smetalo. Kad je Kerum kupio jahtu na tvrtku pa je koristio za privatna krstarenja, poreznici su mu odmah ispisali kaznu. No ključno je ipak pitanje - je li se novac izvlačio u porezne rajeve, i ako jest, koliko? Porezni Uskok, koji je imao snage, znanja, ljudi, novca i kapaciteta za taj posao, pometen je pod tepih. Tko će sad moći obaviti taj složen i težak posao? DORH nije uspio riješiti ni dnevnice Tomislava Sauche, što je zadatak za pripravnike, a kamoli slučaj Agrokor.