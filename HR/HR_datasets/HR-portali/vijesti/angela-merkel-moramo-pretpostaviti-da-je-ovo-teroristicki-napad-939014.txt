Foto: FAH DAN nakon stravičnog napada u Berlinu u kojemu je 12 osoba umrlo, a njih 48 ranjeno, njemačka kancelarka Angela Merkel održala je press konferenciju o tragičnom događaju. "Cijela Njemačka stoji uz obitelji žrtava napada, nadamo se da će se oporaviti i nastaviti sa svojim životima. Moramo pretpostaviti da je ovo teroristički napad. Posjetit ću mjesto zločina nakon sastanka kabineta", rekla je Merkel. "Ovo je bio jeziv čin. Ovo je težak dan za Njemačku. Razočarana sam, šokirana i jako tužna zbog događaja u Berlinu. Mnogi od ozlijeđenih bore se za svoje živote. Htjela bih zahvaliti službama sigurnosti na njihovom poslu, svima onima koji su priskočili u pomoć žrtvama napada na trgu, imam veliko povjerenje u istražitelje", dodala je. Merkel: Slijedi najstroža zakonska kazna "Ovaj nezamislivi napad ćemo kazniti najvećom mogućom zakonskom kaznom. Ne želimo živjeti u strahu od zla koji će nas paralizirati".  "Prožima me užas zbog mogućnosti da je ovo napravio netko iz izbjegličkih centara, gdje toliko Nijemaca pomaže svim tim ljudima. Znam da bi nam svima bilo osobito teško ako se ispostavi da se radi o osobi kojoj je pružena zaštita u Njemačkoj, osobito u kontekstu svakodnevne pomoći koju Nijemci pružaju tim ljudima, ali i u kontekstu ljudi koji stvarno trebaju našu pomoć oko integracije u Njemačku. U stalnom sam kontaktu s ministrom unutarnjih poslova De Maizierom, s predsjednikom i s gradonačelnikom Berlina Michaelom Müllerom. Milijuni ljudi sada se pitaju kako netko može oduzeti toliko života, u trenutku kada slavimo blagdane. Nećemo dozvoliti da nas teror paralizira, iako će možda biti teško pronaći snagu da nastavimo živjeti u skladu s njemačkim vrijednostima - u slobodi, otvorenosti i zajedništvu.", kazala je Merkel. Najmanje 12 mrtvih, 48 ljudi ozlijeđeno Podsjetimo, njemačka policija objavila je da je u napadu kamionom na božićni sajam u Berlinu poginulo dvanaestero ljudi, a najmanje 48 je ozlijeđeno, od kojih neki teže. Napad se dogodio u ponedjeljak navečer, u vrijeme kada se najviše ljudi okupilo pored tradicionalnih štandova s božićnim proizvodima, hranom i pićem. > NAPAD KAMIONOM NA BOŽIĆNOM SAJMU U BERLINU Najmanje 12 ljudi mrtvo, napadač je izbjeglica > LIVE STREAM IZ BERLINA Ovako mjesto tragedije izgleda jutro nakon napada