Predsjednik Hrvatskog sabora Božo Petrov razgovarao je u ponedjeljak u Zagrebu s hrvatskim članom Predsjedništva BiH Draganom Čovićem o uhićenju pripadnika HVO-a s prostora Bosanske Posavine te rekao kako će Hrvatska nastojati pomoći i davati podršku rješavanju statusa Hrvata u BiH kao i da Hrvati utjelovljuju otklon i separatističkoj i unitarističkoj viziji BiH, priopćila je saborska služba za medije. Petrov je izrazio "zabrinutost povodom navedenih događaja te dodao kako će Hrvatska nastojati koordinirano pomoći te davati podršku u rješavanju statusa Hrvata u Bosni i Hercegovini i to zajedničkim angažmanom ureda predsjednice, Hrvatskoga sabora i vlade RH", navodi se u priopćenju. Rekavši da je cijela situacija pokrenula i raspravu o statusu Hrvata u BiH Petrov je istaknuo kako "Hrvati pridonose boljoj budućnosti Bosne i Hercegovine jer utjelovljuju otklon i separatističkoj i unitarističkoj viziji BiH". "Otklon od takvih vizija i poštivanje ustavne ravnopravnosti svih konstitutivnih naroda i građana je jedini put koji BiH vodi ka EU integracijama. Hrvati u BiH moraju stvoriti jasnu viziju i strategiju, pa će tada i podrška iz RH dobiti puni smisao", navode se riječi Petrova u priopćenju. Čović je istaknuo kako uhićenja ratnih časnika Hrvatskoga vijeća obrane negativno utječu među ostalim i na proces pristupanja BiH Europskoj Uniji. Uz Petrova sastanku s Čovićem su nazočili i potpredsjednik Sabora Gordan Jandroković, predsjednik Odbora za Hrvate izvan RH Božo Ljubić, predsjednik Odbora za Ustav, Poslovnik i politički sustav Robert Podolnjak, predsjednik Odbora za vanjsku politiku Miro Kovač, potpredsjednik Odbora za obitelj, mlade i sport Miro Bulj te potpredsjednik Odbora za vanjsku politiku Joško Klisović. >> Dragan Čović na Predsjedništvu i Nacionalnom vijeću HDZ-a o situaciji u BiH i Orašju >> Grabar-Kitarović i Čović razgovarali o uhićenjima u Orašju 