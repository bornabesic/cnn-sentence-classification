Na Skupštini HGK koja bi se trebala održati krajem mjeseca na dnevnom bi se redu, među ostalim, mogla naći i smjena Nadana Vidoševića. Mnogi članovi, iako to javno ne žele reći, smatraju da Vidošević mora ponuditi uvjetnu ostavku jer su za njegovu instituciju, u kojoj “odrađuje” već peti četverogodišnji mandat, u posljednje vrijeme vezane razne afere, prije svega ona za njegovu najbližu suradnicu Zdenku Peternel i pronevjeru 32 milijuna kuna iz HGK, trošenje novca Komore na vrijedne umjetnine, zbog čega je policija nedavno pokrenula istragu, a dodatnu sumnju javnosti potpiruje i nimalo skromno bogatstvo Nadana Vidoševića. U istraživanju tjednika Lider 12 od 76 članova Skupštine HGK javno se izjasnilo za Vidoševićevu smjenu. No oni koji ga bolje znaju tvrde da bi se pitanje njegove smjene na Skupštini moglo i preskočiti jer Vidošević nema namjeru dati ostavku. Moralno i po savjesti Posljednjih su dana, doznajemo, iz HGK angažirani i brojni ljudi bliski Vidoševiću koji “stišću” članove da se unaprijed dogovore o tome. Samo rijetki članovi Skupštine s kojima smo kontaktirali javno govore o potrebnoj ostavci, a više o lošem radu Komore. – Vidošević bi iz moralnih razloga morao ponuditi uvjetnu ostavku, a mi je uvjetno prihvatiti – kaže Boris Garaj, član Skupštine i bivši direktor tvrtke Hartmann. Dodaje da nikoga ne treba unaprijed osuđivati, nego pričekati i poduzimati nešto samo ako se moguća odgovornost dokaže. – Nisam za preuranjeno osuđivanje jer onda se svakoga može tako maknuti – zaključuje Garaj s kojim se slaže i skupštinar Nikola Gregur iz Croatia osiguranja. Na pitanje bi li on, ako se to potegne, glasovao za Vidoševićevu smjenu, Gregur odgovara da će glasovati prema savjesti na osnovi informacija koje će dobiti do Skupštine, koja bi se, znakovito, trebala održati baš na “Dan Republike”. – Mene je osobno iskustvo naučilo da svatko najbolje sam zna za što je odgovoran – kaže Tihomir Orešković, član Skupštine i predsjednik uprave TOZ-a. Jedan od članova Ivica Mudrinić, čelnik HT-a i predsjednik HUP-a, ne želi se izjašnjavati o potrebnom Vidoševićevu potezu, ali ponavlja kritike na rad HGK. – Komora se mora transformirati i postati efikasniji sustav gospodarstva, da se točno zna koji servis pruža – kaže Mudrinić. Nevenka Bečić nije se htjela izjašnjavati jer nema vremena, ali uspjela je reći da na Skupštine nije ni dolazila jer je bila zauzeta te je slala opunomoćenike. Obveze velike, benefit mali – Vidošević bi trebao podnijeti ostavku i tražiti glasovanje o povjerenju bez obzira na to je li kriv – kaže Martin Evačić, direktor društva NTL, koji smatra da je to stvar elementarne pristojnosti. I on, a i neki skupštinari koji su željeli ostati anonimni, kažu da su doživotne funkcije Vidoševića i predsjednika županijskih komora odavno izišle iz mode, a i obvezno članstvo. >> Komora ima sistemski problem – odgovornost – Sad smo u EU. Zašto ja ne bih bio član njemačke gospodarske komore – pita jedan član skupštine. Tvrdi da obveznog članstva nije bilo ni u Komunističkoj partiji, dok su u HGK na to prisiljeni. – Nama idu ovrhe, ni poreznu potvrdu da smo “čisti” ne možemo dobiti ako dugujemo Komori za članarinu, a Vidošević i njegovi sa 350 milijuna kuna godišnje kupuju slike, šetaju po svijetu i od četiri milijuna Hrvata rade budale – tvrdi jedan od članova. Plaćanja obveza Komori su prevelika, a benefiti gotovo nikakvi, kaže jedan od članova. Vrijeme je da se “veliki vođa” smijeni, kazao nam je i Ivan Džaja iz Tremonta. Ivica Mudrinić, čelnik HT-a i HUP-a:    Ne želim govoriti o mogućoj Vidoševićevoj ostavci, no HGK se treba transformirati Martin Evačić, predsjednik uprave NTL-a: Vidošević nema moje povjerenje. Smatram da ‘doživotne’ funkcije u HGK treba ukinuti Filip Filipec, predsjednik uprave Tehnike: Još nemam stav bi li Vidošević trebao otići, ali članstvo u HGK mora biti obvezno Nevenka Bečić, predsjednica GV-a Splita: Nemam se vremena izjašnjavati o Vidoševiću. Sjednice Skupštine ionako prati opunomoćenik 