Foto: Hina, Index MARKO Perković Thompson, pjevač koji je izgradio karijeru na petparačkim pjesmuljcima o domovini, bogu i obitelji, prije par dana dao je intervju za slovenski Reporter u kojem je uspješno skočio sam sebi u usta.  >> Thompson - domoljub ili fašist: Konačan odgovor je...   >> Thompson: Pjevao sam Jasenovac, pa što?  Podsjetimo, Index je krajem 2003. godine objavio članak u kojem smo naveli kako je Thompson pjevao pjesmu pod nazivom "Jasenovac i Gradiška stara", u kojoj se slavi ustaško ubijanje Srba u zločinačkoj Nezavisnoj Državi Hrvatskoj.  O kakvoj pjesmi se radi, najbolje opisuju njezini stihovi, na koje ovom prilikom prigodno podsjećamo.  "Jasenovac i Gradiška Stara, to je kuća Maksovih mesara  Kroz Imotski kamioni žure, voze crnce Francetića Jure  U Čapljini, klaonica bila, puno Srba Neretva nosila  Oj Neretvo teci iza stranu, nosi Srbe plavome Jadranu  Ko je moga zamisliti lani, da će Božić slavit partizani  Tko je reka, jeba li ga ćaća, da se Crna Legija ne vraća"  Prvo je tvrdio da se "ne sjeća", pa se ipak sjetio  Nakon objave tog članka na Indexu pjevač je prvo tvrdio da se "ne sjeća" da ju je ikad pjevao, da bi naknadno ipak priznao kako ju je pjevao.   "Svjedoci smo još jedne bjesomučne hajke koju, izbornim porazom, izbezumljeni komunisti i njihovi pomagači pokreću protiv mene. Ovoga puta su otkrili toplu vodu; "Otkrili" su kako sam ja pjevao pjesme poput "Evo zore...", "Jasenovac..." i slično. Ja nisam autor tih pjesama, ali sam ih pjevao, što je svima nama poznato, u određenom periodu svugdje po hrvatskim trgovima i dvoranama ne skrivajući se", stajalo je u priopćenju objavljenom 8. siječnja 2014. na Thompsonovoj službenoj web stranici.  Danas tvrdi da su mu sve "montirali novinari"  No, Thompson je u intervjuu kojeg je, povodom inicijative da se zabrani njegov koncert u Mariboru, prije par dana dao slovenskom Reporteru, u kojemu tvrdi da mu je dotična koljačka pjesma "montirana".  "Moram naglasiti da postoje neke neprimjerene pjesme na internetu koje su montirali i meni podvalili neki novinari kako bi me iskompromitirali i prikazali kao negativca. Ja s tim pjesmama nemam nikakve veze, osim problema i neugodnosti kroz koje prolazim", rekao je Thompson u razgovoru za Reporter, ali nije stao na tome.  "Tu su mi snimku podvalili neki novinari s HTV-a. Ta priča je stara ima već 15-ak godina. Ti novinari su taj bolesni snimak montirali i pustili u javnost te pokušavali uvjeravati javnost da je to moj uradak", prisnažio je Thompson.  A da se dogovori sam sa sobom?  Budući da je prije više od 13 godina sam priznao da je pjevao dotičnu pjesmu, predlažemo Thompsonu da se prije davanja sljedećeg intervjua prvo dogovori sam sa sobom i provjeri izjave koje je sam davao, a tek onda progovori.   Index, naime, neće zaboraviti njegove kontradiktorne i lažljive izjave, baš kao ni slavljenje ustaških koljača. Neće nikada.