Britanska premijerka Theresa May u srijedu navečer dala je izjavu u kojoj se osvrnula na krvoproliće u kojem je zasad neimenovani napadač ubio najmanje tri osobe da bi nakon sukoba s policijom pred zgradom britanskog parlamenta i sam podlegao ozljedama. Napad, koji policija vodi kao teroristički, premijerka je nazvala 'izopačenim i bolesnim činom'. Nakon kratkog izvještaja o tome što se u Londonu dogodilo, izrazila je sućut obiteljim svih žrtava te je zahvalila svim djelatnicima hitnih službi koji su odmah priskočili u pomoć unesrećenima i poduzeli sigurnosne mjere kako broj žrtava ne bi bio veći. - Lokacija ovog napada nije bila slučajna. Terorist je odabrao srce našeg grada gdje svi ljudi dolaze slaviti demokraciju i slobodu govora. U ovim je zgradama ugraviran duh slobode, rekla je May. - Slobodni ljudi diljem svijeta dive se vrijednostima koje predstavlja naš parlament, zato je on meta ljudi koji takve vrijednosti odbacuju. Ali svaki pokušaj nasilnog obračuna s tim vrijednostima osuđen je na propast, dodala je. - Sutra će naš parlament zasjedati uobičajeno, svi ćemo sutra nastaviti uobičajeno živjeti i nikada nećemo dopustiti glasovima terora i zla da nas razdvoje, zaključila je svoje obraćanje May. Nešto ranije, s njom je telefonski razgovarao američki predsjednik Donald Trump, rekao je glasnogovornik američkog predsjednika Sean Spicer. "Osuđujemo napad u Westminsteru, koji Velika Britanija smatra terorističkim i pozdravljamo brzi odgovor britanske policije", dodao je Spicer te zajamčio Londonu punu podršku Washingtona. Američki državni tajnik Rex Tillerson je u ime Sjedinjenih Država izrazio sućut obiteljima žrtava. Francuski predsjednik Francois Hollande je u ime Francuske izrazio solidarnost i podršku britanskom narodu i premijerki Theresi May. Dodao je da se terorizam tiče svih, te da "treba organizirati europsku razinu suprostavljanja terorističkoj prijetnji". Njemačka kancelarka Angela Merkel je izrazila podršku "britanskim prijateljima i svim stanovnicima Londona". Iako još nije jasna pozadina napada, izrazila je solidarnost Njemačke i njemačkih građana Britancima u borbi protiv svakog oblika terorizma, stoji u priopćenju. Glasnogovornica ruskog ministarstva vanjskih poslova Maria Zaharova je na kanalu Rusija 24 izrazila sućut bližnjima žrtava. Naglasila je da je terorizam zlo kojem se treba oduprijeti kolektivno. Španjolski premijer Mariano Rajoy je na društvenoj mreži Twitter napisao da je "Španjolska uz britanski narod, te da osuđuje napad u Westminsteru". Nizozemski premijer Mark Rutte je istaknuo da je šokiran groznim vijestima iz Londona, te da pozorno prate situaciju. Predsjednik Europske komisije Jean-Claude Juncker je rekao da je potresen što se na obljetnicu napada u Bruxellesu dogodilo nešto slično u Londonu i protiv Londona. Predsjednik Europskog vijeća Donald Tusk je izrazio sućut obiteljima žrtava napada u Westminsteru i naglasio da Europa odlučno stoji uz Veliku Britaniju u borbi protiv terorizma. Šef talijanske vlade Paolo Gentiloni je istaknuo bliskost Italije s britanskim narodom i vladom nakon napada u središtu Londona i njegove demokratske institucije, te izrazio sućut talijanske vlade obiteljima žrtava. Austrijski predsjednik Alexander Van Der Bellen je osudio napad blizu britanskog parlamenta i izrazio sućut obiteljima žrtava. Turski premijer Binali Yildrim je rekao da je terorizam svjetska katastrofa protiv koje se moraju boriti sve zemlje. Turski ministar vanjskih poslova Mevlut Cavusoglu je na Twitteru objavio da Turska i turski narod, koji su puno puta pretrpjeli slične napade, dijele bol Velike Britanije i njezinog naroda. Finski premijer Juha Sipila je na Twitteru oštro osudio strašan napad blizu londonskog parlamenta. Danski premijer Lars Lokke Rasmussen je na Twitteru napisao da je užasnut snimkama iz Londona. Norveška premijerka Erna Solberg se na Twitteru zgrozila napadom u središte britanske demokracije. Premijer Plenković izrazio sućut britanskoj premijerki May povodom terorističkog napadaHrvatski premijer Andrej Plenković izrazio je u srijedu sućut britanskoj premijerki Theresi May u povodu terorističkog napada u Londonu. "S velikom žalošću primio sam vijest o terorističkom napadu u samom srcu Londona. Ovo je još jedan pokazatelj da moramo biti odlučni u borbi protiv terorizma te našim građanima pružiti sigurnost", rekao je Plenković u brzojavu sućuti May. Četvero ljudi je ubijeno u srijedu u Londonu nakon što je automobil pokosio dvoje pješaka na Westminsterskom mostu a napadač nožem izbo policajca kod britanskog parlamenta prije nego što ga je policija ubila. Najmanje 20 ljudi je ranjeno u tom terorističkom napadu. Plenković je u ime hrvatske vlade i svoje osobno uputio izraze sućuti May, britanskim narodu, obiteljima i prijateljima žrtava, a ozlijeđenima poželio što brzi oporavak.