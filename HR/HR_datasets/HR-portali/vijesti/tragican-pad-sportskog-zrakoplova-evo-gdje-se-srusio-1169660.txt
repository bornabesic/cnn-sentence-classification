Tužiteljstvo Bosne i Hercegovine provodi istragu kako bi otkrili uzrok pada malog sportskog zrakoplova nedaleko od Mostara u kojem je poginulo pet osoba od kojih je troje djece.  Direktor mostarskog aerodroma Marin Raspudić rekao je kako je ovo jedan od najtragičnijih dana za BiH i Mostar.  – Ovo je strašna tragedija koja se ne može opisati riječima. Ne znam na koji način da iskažem osobnu bol. Stradali su naši radnici i njihova djeca. Dvoje poginule djece su od našeg kolege Lovrića, a treće dijete je od kolege Sanjina. Druge dvije poginule osobe su starije – rekao je Raspudić, piše Klix.ba.  Poginula su djeca u dobi od 8 do 11 godina te instruktor Ivan Karačić, a identitet pete osobe još nije poznat.  Zrakoplov je bio star 46 godina, a pao je jučer u popodnevnim satima u blizini mostarskog naselja Jasenica. 