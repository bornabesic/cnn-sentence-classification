Ministar vanjskih i europskih poslova Miro Kovač obećao je na sastanku s dopredsjednikom Republike Srpske Josipom Jerkovićem i ministrom za izbjegle i raseljene u Vladi RS Davorom Čordašem u Banjoj Luci kako će Hrvatska i dalje nastaviti skrbiti o Hrvatima u BiH koji su ravnopravni s druga dva naroda u toj zemlji. On se složio s mišljenjem svojih domaćina kako treba nastaviti dobru suradnju i povećati ulaganja u projekte koji su značajni za Hrvate u ovom entitetu. – Projekti za Hrvate u RS-u važni su kako bi se mogli jače gospodarski razvijati, zapošljavati te time dati doprinos cjelokupnoj Bosni i Hercegovini i njezinu boljitku. Snažno ćemo podupirati BiH u nastavku njezina europskog puta. Uvjeren sam kako će upravo Hrvati u BiH biti snažan pokretač te zemlje u EU – rekao je Kovač. Jerković se zahvalio ministru Kovaču što je posjetio Banju Luku i time dao dobru poruka Hrvatima u RS-u kako ih Hrvatska nije zaboravila. On je ponovio kako je potrebno povećati ulaganja u projekte obnove, infrastrukture i održivog povratka u ovom entitetu od strane hrvatskih državnih ureda za provođenje programa pomoći, koji sada iznose minimalnih 8 posto od ukupnih sredstava za Hrvate u BiH. Također se zahvalio na produljenju rada graničnog prijelaza za međunarodni putnički promet Hrvatska Dubica – Kozarska Dubica na razdoblje od tri mjeseca.  >> Milorad Dodik može razgovarati o BiH i Hrvatskoj, ali ne i o Srbiji i Hrvatskoj 