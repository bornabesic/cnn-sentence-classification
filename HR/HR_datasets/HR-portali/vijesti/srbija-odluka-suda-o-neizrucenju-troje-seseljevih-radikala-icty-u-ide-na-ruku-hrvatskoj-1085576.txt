Odluka suda, po kojoj Srbija neće izručiti troje dužnosnika Srpske radikalne stranke (SRS) Haaškom tribunalu (ICTY), najviše ide na ruku Hrvatskoj, koja upravo zbog Den Haaga blokira otvaranje pregovaračkog poglavlja 23 Srbije s Europskom unijom, piše u četvrtak beogradski tisak. Srbija može imati ozbiljne posljedice, tvrdi beogradski Blic, nakon što je u srijedu Viši sud u Beogradu donio rješenje u kojemu se navodi da nisu ispunjeni svi uvjeti za uhićenje radikala Petra Jojića, Vjerice Radete i Jove Ostojića, čije izručenje, zbog utjecaja na svjedoke u procesu Vojislavu Šešelju, više od godinu dana traži ICTY. – Ovo će biti ozbiljna zamjerka u polugodišnjem izvješću koje će se uskoro naći pred Vijećem sigurnosti UN-a, a koja praktički znači da Srbija ne surađuje s Den Haagom – navode neimenovani izvori Blica iz srbijanske vlade. Kako kaže izvor ovog lista, "najgore od svega jest to što ovo liježe kao 'kec na deset' Hrvatskoj, koja već uvjetuje Srbiju suradnjom sa Haagom", uz još dva uvjeta – ukidanje univerzalne jurisdikcije za ratne zločine koji su se dogodili izvan njezina teritorija te zastupljenost hrvatske manjine u parlamentu. Kako navodi list, "Hrvati će ovo jedva dočekati" jer je upravo suradnja s ICTY-em jedan od uvjeta na kojima Zagreb inzistira da bi dao zeleno svjetlo za početak pregovora o poglavlju 23 o pravosuđu, koje Srbija očekuje do kraja lipnja i nizozemskog predsjedanja Unijom. – Vjerojatno će i otvaranje tog poglavlja, koje se već neko vrijeme odlaže zbog uvjetovanja Hrvatske, biti prolongirano. To znači da će cijeli (pregovarački) proces kasniti. Na kraju, Srbija će morati učiniti sve što se od nje traži, tako da je ovo samo igra mačke i miša – objašnjava za Blic neimenovani izvor u srbijanskoj vladi. Hrvatska je još u ožujku, prije suglasnosti za Akcijski plan Beograda, poručila da Srbija mora ispuniti uvjete za otvaranje poglavlja 23 s EU, a suradnja s Međunarodnim kaznenim sudom za ratne zločine na prostoru bivše Jugoslavije (ICTY) u Den Haagu jedan je od tri uvjeta. Predstavnik Srbije pred ICTY-em Saša Obradović u pismenom podnesku tom sudu istaknuo je da je Odjel za ratne zločine utvrdio da nisu ispunjene pretpostavke za predaju i uhićenje okrivljenih Petra Jojića, Vjerice Radeta i Jove Ostojića. Nalog za njihovo uhićenje ICTY je izdao 19. siječnja 2015. zbog pritiska na svjedoke u procesu protiv Vojislava Šešelja. U podnesku, na koji se pozivaju beogradski mediji, navodi se da je to prvostupanjsko rješenje te da se drugostupanjska odluka tročlanog vijeća očekuje početkom idućeg tjedna. Haaško tužiteljstvo optužilo je dužnosnike SRS-a Radetu, Jojića i Ostojića da su radili pritisak na dvojicu svjedoka tužiteljstva kako bi svjedočili u korist optuženog predsjednika SRS-a Vojislava Šešelja. >> Šešeljeva protuhrvatska logoreja nije eksces nego trajna i postojana velikosrpska ideologija 