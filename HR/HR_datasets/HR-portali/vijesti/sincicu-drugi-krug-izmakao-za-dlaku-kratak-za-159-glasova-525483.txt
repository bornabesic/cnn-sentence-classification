U prvom krugu izbora u karlovačkoj županiji HDZ-ov kandidat za župana Damir Jelić, dosadašnji gradonačelnik,  ostvario je pobjedu s 50,49 posto glasova i izabran za novog župana Karlovačke županije. Isto tako u prvom krugu izbora izabran je i dosadašnji gradonačelnik Slunja Jure Katić (HDZ), dok će se gradonačelnici Karlovca, Duga Rese, Ozlja i Ogulina birati u drugom krugu. Za gradonačelnika Karlovca u drugi krug izbora su ušli kandidati Damir Mandić (HDZ) i Davor Petračić, nezavisni kandidat, koji je do pred sam kraj prebrojavanja glasova bio u „stisci“ s  Ivanom Viliborom Sinčićem iz Živog zida, no na kraju ga je premašio sa 159 glasova.    U Dugoj Resi se u drugom krugu bira između Tomislava Boljara (HSS/SDP) i Dijane Zadrović (HDZ), u Ogulinu između Sanje Marković (HDZ/HSLS/HSS/HSU) i Dalibora Domitrovića (SDP/HNS), u Ozlju između dvije žene, dosadašnje gradonačelnice Gordane Lipšinić (HDZ) i Irene Šimunić (SDP/HNS/HSU). Što se tiče općinskih načelnika samo Općina Draganić u drugom krugu bira načelnika između Stjepana Bencetića (HDZ) i Anđelka Misira (SDP/HSU), dok su ostalim općinama načelnici izabrani u prvom krugu glasanja. Tema: Lokalni izbori 2017.