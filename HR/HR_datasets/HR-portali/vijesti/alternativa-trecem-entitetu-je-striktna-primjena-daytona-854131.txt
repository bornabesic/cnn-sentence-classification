*Izjavili ste kako očekujete da BiH tijekom 2009. godine dobije status kandidata za članstvo u Europskoj uniji. Na čemu temeljite svoj optimizam? -Sva izvršna tijela, čija je to nadležnost, moraju već od siječnja više raditi na ispunjavanju uvjeta koje smo preuzeli na putu prema Europskoj uniji. Ja sam uvjeren da će se na tome, s obzirom da je to opredjeljenje svih u BiH, raditi ozbiljno i odgovorno. To je jedan od razloga moga optimizma. Drugi je što mislim da je u Europi sazrelo mišljenje da cijeli Balkan treba biti još korak bliže EU-u. To je za BiH, ali i za većinu zemalja u okružju, kandidacijski status. Time bi i Unija imala stabilniju situaciju te sam upravo zato i optimist. Prirodno, za takav kandidacijski status vezan je i bezvizni režim, a mislim da za njega ima još više opravdanih razloga. Stanovnici ove regije, a posebno BiH, zaslužili su da ne stoje u ponižavajućim redovima pred veleposlanstvima kako bi mogli otputovati u zemlje EU-a. Nadalje, uvjeti za bezvizni režim se ispunjavaju i sve brže će se ispunjavati i, ako sam dobro informiran, a mislim da jesam, već sredinom godine mogli bismo početi izdavati biometrijske putovnice, što je glavni uvjet. Sve su to razlozi za moj optimizam i mislim da BiH tijekom 2009. može postati kandidat za članstvo u Europskoj uniji i doći do bezviznog režima. *Više puta ste kazali kako ne vjerujete u mogućnost skorog dogovora o ustavnim promjenama. Je li se Vaš stav promijenio nakon zadnjeg dogovora Dodika, Čovića i Tihića? -To je jedno od rijetkih stvari u kojima ja nisam optimist. Svi kažemo da trebamo promjene, ali svi različito pristupamo tome. Čak sam uvjeren da trojica političkih čelnika koji su potpisali Prudski dogovor, u kojem su rekli da treba ići u ustavne promjene, misle različito o stupnju tih ustavnih promjena i načinu kako njima treba pristupiti. Zato sam ja i danas skeptik da će to ići tako brzo. Ako se to ne dogodi tijekom iduće godine, onda sigurno u izbore 2010. godine ulazimo sa sadašnjim Ustavom. Osobno mislim kako je realno promijeniti nekoliko stvari u Ustavu koje se tiču Europske konvencije o ljudskim pravima i slobodama, a da je sve ostalo mnogo krupniji problem koji mi ne možemo riješiti u godini dana. To su pitanja koja i mnoge demokratske zemlje, koje su se naučile dogovarati, za razliku od nas koji smo naučili sukobljavati se, ne rješavaju za godinu dana. Sve ili ništa je nemoguća priča u BiH i zato bismo trebali razgovarati o stvarima oko kojih se možemo dogovoriti. *Vaša izjava o trećem entitetu kao najboljem rješenju za BiH naišla je na oštre kritike. Smatrate li da je to realna opcija? -Mnogo se priča o trećem entitetu te, naravno, i ja imam mišljenje o tome. Prvo, u BiH svi moraju biti ravnopravni i osjećati se ravnopravnima, Nije teško dokazati da u ovom trenutku hrvatski narod u nekim dijelovima ima manja prava nego druga dva naroda. Tu prvenstveno mislim na uporabu jezika, javnog RTV servisa, mogućnosti preglasavanja u Vladi Federacije... Zato ja mislim da su tri entiteta ono što će spajati BiH kako bismo se jednostavnije dogovarali u takvoj situaciji. Tada bi i država BiH bolje funkcionirala. Naravno, to ne govorim u funkciji podjele BiH, kako to tumače neki u Sarajevu, i nisam kazao da bi to bilo moguće sad uraditi. Treći entitet je, dugoročno gledano, najbolje rješenje u BiH. Alternativa tomu je funkcioniranje BiH striktno po Daytonskom sporazumu. Međutim, ako imate jednu većinu koja stalno želi silom mijenjati ustavna rješenja iz Daytona, onda je to problem. Oni koji su ugroženi takvim napadima i pokušajima centralizacije, odgovaraju kako znaju i tako se stvara problem.  *Hoćete li iskoristiti preostali predsjednički mandat kako biste pokušali izgladiti odnose s hrvatskim državnim vrhom, posebice u svezi nesuglasica na relaciji Zagreb-Banja Luka? -Prema mom mišljenju, ne postoje nesporazumi na relaciji Banja Luka-Zagreb, odnosno Zagreb-Banja Luka. Postoji niz neriješenih odnosa između BiH i Hrvatske i tu je odgovornost i na jednoj i na drugoj strani. Godinama raspravljamo o otvorenim pitanjima morske i kopnene granice, imovine i drugim pitanjima. Ništa od toga, za sve ove godine, nismo pomjerili s mrtve točke. To je krupni nesporazum sveukupnih odnosa BiH i Hrvatske.  Ako se govori o relaciji Zagreb-Banja Luka, onda postoji samo neprimjerena retorika predsjednika Hrvatske. Ja pripadam onima koji smatraju da sve treba mirno dogovarati, bez teških riječi. Nažalost, moram reći da je predsjednik Mesić u dva navrata u 2008. godini žestoko napao dio BiH. To je bilo potpuno neargumentirano i nepotrebno te se mora protumačiti kao miješanje u unutarnje stvari BiH. Takvo ponašanje ne vodi rješenju. Razgovarao sam s njim desetak dana prije ponovljenog napada na RS. Mislio sam da smo tada pojasnili otkuda teške riječi i izgladili te nesporazume. Međutim, uslijedio je njegov novi govor s netočnim i neistinitim etiketiranjem ljudi iz RS-a. Ja ne bježim od razgovora kad god je to moguće. *Kakav je Vaš stav o inicijativi da BiH kao država uspostavi specijalne odnose sa susjednim zemljama? -Mi specijalne odnose i sa Srbijom i s Hrvatskom imamo i po Ustavu i praktično. Entiteti, odnosno dijelovi BiH imaju, sukladno Ustavu, specijalne veze sa susjednim zemljama koje manje-više i ostvaruju. Kada u BiH budemo shvatili da je jedan entitet dio BiH, onda ćemo znati da specijalne veze sa susjednom državom znače i specijalne veze cijele BiH s tom državom. Nažalost, danas ne postoji takvo razmišljanje. Uistinu, nemam ništa protiv ni da BiH ima specijalne veze s Hrvatskom, Srbijom i Crnom Gorom, ali netko to mora obraniti kvalitetnim argumentima, što bi to sadržavalo izvan onoga što već imamo. Dok se to ne dogodi, stav o specijalnim vezama države BiH sa susjednim zemljama obična je floskula. *Smatrate li da je potrebna rekonstrukcija Vijeća ministara? Je li u BiH moguće uspostaviti neku novu vladajuću koaliciju koja će biti funkcionalnija i djelotvornija od postojeće? -Prirodno je da jednostavnije funkcioniraju politički savezi koji imaju manji broj stranaka. U ovom sadašnjem, koji i nije klasični savez nego matematička koalicija, nekoliko je stranaka koje imaju potpuno suprotne poglede na budućnost BiH. Mora se napraviti tako da Vijeće ministara funkcionira sukladno svojim nadležnostima i na to ne smije previše utjecati dnevnopolitičko stanje. Logično je da će čelnici stranaka imati utjecaja na svoje ministre i zastupnike, ali ne može se događati da svaki dan u izvršnoj vlasti imamo stresnu situaciju i nemogućnost dogovora. U ovom trenutku ne vidim kako bismo napravili prekomponiranje vlasti. Kada bih personalno govorio, vjerojatno bih imao nekih mišljenja i primjedbi, ali bi to u ovom trenutku bilo dolijevanje ulja na vatru. Ako postoji većina i argumenti da se promijeni jedan broj ministara, onda sam ja za to, ali mi se čini da se, za sada, o argumentima govori paušalno, te da nema ni nove većine koja bi mogla promijeniti neke sadašnje ministre i dovesti druge. *Što biste poručili građanima BiH na ulasku u novu godinu? Što možemo očekivati i čemu se nadati u 2009. godini? -Uz probleme kojima bh. političari prepadaju građane, vjerujem da ćemo u idućoj godini imati brže približavanje Europskoj uniji, ukidanje viza. Ono što iskreno želim jest poboljšanje socijalne situacije, da prije svega entitetske vlade, u čijoj je to nadležnosti, osiguraju da veliki broj građana koji danas strahuju za vlastiti posao i imaju niske plaće, u 2009. godini ipak žive dostojno čovjeka.