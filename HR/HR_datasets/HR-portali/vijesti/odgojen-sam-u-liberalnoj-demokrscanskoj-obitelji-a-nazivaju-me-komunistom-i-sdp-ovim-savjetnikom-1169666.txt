Znanstvenik Ivan Đikić gostovao je u emisiji Nedjeljom u dva u kojoj je govorio o novom otkriću o bakteriji salmoneli, ali i o sukobu koji je imao s premijerom Andrejom Plenkovićem te razlogu zbog kojeg je otišao iz Hrvatske. – Uživam raditi s mladima jer od njih stalno učim, moja glavna motivacija je da pokušam da ostvare svoje talente a ne da ih izgube. Djeca koja ne ostvare sebe do 25-30 godina izgube svoje talente i kasnije ih puno teže ostvaruju – rekao je Đikić. Govorio je o novom otkriću njegova laboratorija: – Zadnje smo otkrili kako bakterija oštećuje naše tijelo, na temelju toga mnogi drugi moraju raditi da bi se stvorili novi lijekovi. Sav moj rad je korišten na direktan ili indirektan način na stvaranje lijekova, ali mi nismo stvorili lijek, do toga mogu proći godine – objasnio je Đikić i istaknuo kako je bazično otkriće temelj stvaranja dobrih lijekova te da njegovo otkriće nije obećanje da imamo lijek, ali je dobra baza za stvaranje lijeka. – Ulaganja u znanost su izrazito visoka, kad otkrijete neki lijek cijene su od 700 milijuna do preko milijarde dolara za taj jedan lijek – rekao je. Priznao je kako ga je u posljednjih nekoliko mjeseci kontaktiralo devet znanstvenika kojima je želja otići iz Hrvatske. – prije su me kontaktirali da bi nešto naučili kod mene i vratili se u Hrvatsku, ali sada kada me kontaktiraju mladi iz Hrvatske mogu li doći kod mene u laboratorij žele steći iskustvo da bi se mogli aplicirati negdje drugdje, oni ne vide više budućnost u Hrvatskoj. Mene je kontaktiralo devet mladih ljudi od kojih je četvero primljeno nakon čega će šest mjeseci raditi kod mene kako bi dobili preporuku da mogu raditi dalje – rekao je. Osvrnuo se na obrazovni sustav u Hrvatskoj. – 68 tisuća djece je manje danas u osnovima školama u odnosu na prije deset godina. Mi smo izgubili 17 posto populacije djece u osnovima školama zbog iseljavanja. Za 20 godina će populacija potpuno nestati. Mene zabrinjava što Vlada i Ministarstvo ne raspravlja o tome više – rekao je. – U Hrvatskoj je obrazovni sustav poligon političkih borbi, prepucavanja, lobiranja, moj jedini apel premijeru i oporbi je da obrazovanje mora biti depolitizirano, dolaze ministri koji su čisto politikantstvo – kaže Đikić i dodaje kako je s nekim ministrima ipak imao dobra iskustva. – Ministar Kraljević je imao jako dobre stvari, ministrica Ljilja Vokić je bila stručna i radila je da su u obrazovanju napravi nešto, surađivao sam i s Fuchsom, bio je korektan. S kolegom Kostovićem sam imao iskustvo, bio je briljantan kao anatom, ali s njim kao ministrom nisam imao priliku raditi – rekao je. Objasnio je i zašto je odbio premijera Plenkovića da bude dio savjetodavnog tijela Vlade za reformu obrazovanja. – Rekao sam mu da živim u san Franciscu i da sam odgovoran kada nešto radim, a to ne bi mogao raditi iz Kalifornije. Ne bih mogao često dolaziti u Hrvatsku jer je meni prioritet moja obitelj – kaže znanstvenik. Komentirao je i kurikularnu reformu. – Kurikularna reforma ima jako puno dobrih rješenja, ta reforma nije idealna, ali to je bio prvi pokušaj stručnjaka i škole da se samoorganiziraju, a na to politika ne smije utjecati. To se odbacuje zbog nekih ideoloških razloga, obrazovni sustav treba biti okvir u kojem se učiteljima otvara mogućnost da biraju. Tko god je premijer, morat će riješiti naše obrazovanje koje se ne mijenja, obrazovni sustav uopće ne postoji, obrazovanje funkcionira dobro samo zbog učitelja koji se trude. Promjene će doći samo kad se politika makne od toga, da se u obrazovanju ne rade više političari nego stručnjaci, onda bi se stvari riješile za dva mjeseca – rekao je. – Razočaran sam u ponašanje Plenkovića, čak je njegova Vlada bila dosta stručna, ali on je u obrazovanje uveo politiku umjesto da je uveo proeuropski standard kakav ima Angela Merkel, primjerice – dodao je. Kaže kako je izneseno puno neistina o njemu nakon sukoba s premijerom Plenkovićem oko ministra Pave Barišića. – Odgojen sam u jednoj liberalnoj demokršćanskoj obitelji, moje vrijednosti su demokršćanske, ali mi smo apolitična obitelj, ali me svejedno zovu komunistom, ljevičarom, SDP-ovim savjetnikom... apsolutno je neistina da sam savjetnik SDP-a 0 istaknuo je i dodao kako nije otišao u SAD zbog Hrvatske nego zašto jer je tamo posao imao dogovoren puno prije sukoba s premijerom Plenkovićem oko Barišića.  