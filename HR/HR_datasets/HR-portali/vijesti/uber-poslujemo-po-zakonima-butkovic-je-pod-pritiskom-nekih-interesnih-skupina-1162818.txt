Iz Ubera su danas reagirali na informaciju da je Ministarstvo mora, prometa i infrastrukture zatražilo od DORH-a postupanje prema tvrtkama Uber Croatia i Uber BV u Hrvatskoj. U Uberu tako tvrde da u potpunosti posluje u skladu s hrvatskim zakonima te da imaju više od 85.000 aktivnih korisnika i da su stvorili više od 1.500 radnih mjesta u obrtima i tvrtkama svojih partnera-vozača. Navode i da aktivno sudjeluju u Radnoj podskupini pri Ministarstvu mora, prometa i infrastrukture kojoj je cilj izmjena Zakona o prijevozu u cestovnom prometu. U potpunosti poštujući odluku Ministarstva da je Radna podskupina mjesto gdje se argumentirano razgovara kako bi svi zajedno došli do najboljeg rješenja, neugodno smo iznenađeni ovim porukama ministra Butkovića koje dobivamo preko medija. Svjesni smo da je on pod golemim pritiskom nekih interesnih skupina koje ponovno najavljuju blokade gradova i prometnica. S druge strane, Radna podskupina koju je formiralo njegovo Ministarstvo kasni s rokovima koje je samo zadalo, te se stječe dojam da je skupina osnovana bez prave namjere da se modernizira regulativa na dobrobit svih koji posluju na tržištu – poručuju iz Ubera. U toj kompaniji smatraju da se ovim potezima pokušavaju koristiti metode zastrašivanja protiv njihovih partnera-vozača i korisnika, a to nije primjer, navode, konstruktivnog dijaloga već podsjeća na relikt iz nekih prošlih vremena koje je Hrvatska davno ostavila iza sebe. - Pozivamo ministra da se ne razgovaramo preko medija već da sjednemo za stol i argumentirano dođemo do najboljeg rješenja – predlažu u Uberu. >> Ministarstvo: Uber krši porezne propise u Hrvatskoj >> Ministarstvo prometa prijavilo Uber DORH-u zbog nezakonitog poslovanja 