Borbe u Alepu utihnule su u utorak navečer, izvijestio je Reutersov reporter sat vremena nakon što je dogovoreno primirje, a Turska najavila da će postaviti šatorski grad za prihvat do 80 tisuća izbjeglica iz tog sirijskog grada. U Turskoj se trenutno nalazi oko 2,7 milijuna Sirijaca, zbog čega je zamjenik turskog premijera Mehmet Simsek na Twitteru istaknuo da je njegova država dom za najviše izbjeglica na svijetu.  Pobunjenici su s Rusijom, saveznikom predsjednika Bašara al-Asada, dogovorili prekid borbi kako bi se civili i oporbeni borci izvukli iz preostalih pobunjeničkih četvrti. Prvi autobusi očekuju se oko pet sati ujutro po lokalnom vremenu. Otpor pobunjenika u Alepu završio je u utorak pristankom opozicije da se tijekom primirja povuče iz grada nakon godina borbi i mjeseci žestokih bombardiranja i opsade. Pobunjenički dužnosnici objavili su ranije kako će borbe završiti u utorak navečer, a njihovi borci i civili koji su zatočeni u istočnom Alepu napustiti grad i otići u područja pod kontrolom opozicije koja se nalaze zapadno od tog grada Predaja ili povlačenje pobunjenika iz Alepa predstavlja kraj pobune u tom gradu koji je do prosvjeda iz 2011. godine i rata koji je uslijedio bio najveći sirijski grad.  Razbijanjem posljednjeg otpora u Alepu sirijski predsjednik Bašar Al-Assad i njegova koalicija u kojoj se nalaze ruske zračne snage i milicije koje podržava Iran postići će svoju najveću pobjedu u tom građanskom ratu. 