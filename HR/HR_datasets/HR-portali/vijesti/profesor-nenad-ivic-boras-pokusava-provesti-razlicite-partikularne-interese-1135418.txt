Rektor Sveučilišta u Zagrebu Damir Boras, upravljajući Filozofskim fakultetom iz sveučilišna Senata, očito pokušava provesti različite partikularne interese klijentelistički umreženih pojedinaca koji trenutačno drže u rukama zagrebačko Sveučilište, ustvrdio je u utorak profesor Nenad Ivić obrazlažući zahtjeve studenata i profesora Filozofskoga fakulteta (FF) vezanih uz sjednicu Senata.   "Upravljajući Filozofskim fakultetom iz Senata Boras očito pokušava provesti različite partikularne interese klijentelistički umreženih pojedinaca koji trenutačno drže u rukama Sveučilište u Zagrebu", izjavio je Ivić koji je pred podupirateljima spomenutih zahtjeva, okupljenih ispred Rektorata zagrebačkoga Sveučilišta, iznio zahtjeve studenata i profesora toga fakulteta na kojemu već mjesecima traje sukob uprave i dijela studenata te profesora. Zbog sjednice Senata zagrebačkoga Sveučilišta koja je počela u podne, organizirana je povorka potpore novoimenovanim članovima Vijeća FFZG-a koja je krenula od fakulteta prema sveučilišnu Rektoratu s više od 200 studenata i profesora praćenih velikim transparentom s natpisom "Eppur si muove" (lat. "Ipak se kreće" - izreka slavnoga Galilea Galileija). Po dolasku pred zgradu Rektorata, povorka nije mogla ući u dvorište jer im je ulaz zapriječila interventna policija koja je stajala ispred ograde Rektorata. Okupljeni su na to odgovorili pjevanjem sveučilišne himne "Gaudeamus" i prozivanjem prorektora za organizaciju, kadrovski razvoj i međusveučilišnu suradnju Ante Čovića zbog pozivanja policije i "sramoćenja Sveučilišta". Prva izvanredna sjednica Fakultetskoga vijeća FF-a u akademskoj godini 2016./2017. održana je 21. studenoga, nije ju sazvao obnašatelj dužnosti (o.d.) dekana profesor Tomislav Holjevac, na njoj su izabrani novi članovi fakultetskoga Senata i za novoga o.d. dekana predložen je profesor Neven Budak, a pokrenut je i postupak izbora novoga dekana. Iako rektor Boras ne priznaje legitimitet novoizabranim članovima Vijeća oni su se obratili Senatu i zatražili da se stanje na FF-u uvrsti na dnevni red sjednice Senata. Rektor im je to i odobrio i ta je točka kao zadnja uvrštena na dnevni red, iako je profesor Budak tražio da to bude prva točka dnevnoga reda kako okupljeni ne bi dugo čekali ispred Rektorata.     Proglas sa zahtjevima - odmah u sjednicu uključiti novoimenovane članove Vijeća FF-a Proglas za zahtjevima upućenih sveučilišnu Senatu pročitao je profesor Nenad Ivić, u njemu se, uz ostalo, traži da se bez odgode i to odmah na početku sjednice Senata u njezin rad uključe novoimenovani predstavnici FF-a - Neven Budak, Davor Dukić, Meri Tadinac i Neven Jovanović. "Svako drukčije postupanje rektora i Senata u ovom bi trenutku značilo svjesno i neosnovano produljenje upravljačke krize na našem fakultetu i s time povezanu odgovornost uprave Sveučilišta", istaknuo je Ivić. Zahvalio je platformi Kulturnjaci 2016. jer su s gotovo dvije tisuće potpisa poduprli studente FF-a i izrazili im solidarnost. Jedan od zahtjeva je i da Senat naloži rektoru Damiru Borasu da ispuni zahtjev Ministarstva znanosti i obrazovanja te dostavi podatke i očitovanja koji su potrebni kako bi se dovršio postupak upravnoga nadzora. Traženja studenata i profesora pravno su utemeljena, prosvjed dobiva i političke naznake Višemjesečnu blokadu fakultetu komentirao je i profesor na Pravnome fakultetu Ivo Josipović koji je ocijenio da su traženja studenata i profesora FF-a pravno utemeljena. Smatra da je njihova borba ispravna jer žele dobiti režim studija ravnopravan s ostalima, te dodao kako je ih u neravnopravan položaj stavlja prijedlog svojevrsne integracije FF-a s Katoličkim bogoslovnim fakultetom što je, ustvrdio je, ozbiljan udarac na njihov status. Dodao je kako se u provedbi te odluke "dogodilo puno toga što po mome sudu nije zakonito - od raspuštanja Studentskoga zbora što nema nikakvo pravno utemeljenje do načina na koji su imenovani prorektori, vođena politika na fakultetu, kako su vijeća sazivana i otkazivana što je uopće bilo teško pratiti". Na novinarsko traženje da komentira ovakve prosvjede, Josipović je ocijenio da prosvjedi prelaze pravna pitanja i dobivaju političke naznake. >> Previšić: Profesor je na Facebooku napisao 'slomite noge zaštitarima'. Vlahović-Štetić: Dekan fakultet vodi vrlo autokratski