Jučer je iz Vlade potvrđeno da je početkom ožujka došlo do sastanka o situaciji u koncernu Agrokor, kojem su prisustvovali predstavnici Vlade, Sabora i Agrokora. - Upoznati smo sa snižavanjem kreditnog rejtinga Agrokora i u više smo navrata naglasili odgovornost vlasnika i uprave za sveukupno poslovanje kompanije. U tom kontekstu održan je i sastanak predstavnika Vlade, Hrvatskog sabora i Agrokora - rečeno je u priopćenju Vlade. Danas N1 piše kako je u Vladi jučer održan novi sastanak u vezi Agrokora i to s predstavnicima ruskih vjerovnika na čelu s predstavnicima Sberbanke. Riječ je o banci koja je kreditima pratila poslovanje i akvizicije Agrokora, a sada je jedan od ključnih kreditora koncerna. Odmah nakon sastanka u Vladi, rusko izaslanstvo otišlo je i na razgovore u sam Agrokor, piše N1, iako kompanija nije ništa izvijestila o tome.