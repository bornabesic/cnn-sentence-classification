Bilo je jezivo. Telefon je stalno zvonio, čas poruke na aplikacije, čas fiksni. Bojala sam se da ne pokuša nauditi djeci, rekla nam je Ivančica Banković-Mandić, profesorica Filozofskog fakulteta u Zagrebu. Njezin život i život njezine obitelji pretvorio se u noćnu moru nakon što je počela predavati američkoj studentici Vanessi Raney (41), koja je u ponedjeljak u Bilju kraj Osijeka zabila policajcu nož. Dva policajaca su Amerikanku, srednjih godina, su legitimirali kraj benzinske postaje, kilometar i pol udaljene od mjesta incidenta, i smjestili u vozilo. Nisu je pregledali niti joj stavili lisičine. Raney je divljala, porezala si ruku, a potom policajcu koji je sjedio na suvozačevu sjedalu zarila nož u vrat. Vanessa je rodom iz Houstona u Teksasu, a 2015. je upisala tečaj hrvatskog jezika na Croaticumu u sklopu Filozofskog fakulteta u Zagrebu.      Predavala sam joj dva semestra. Ironično je da sam ja jedina koja je mogla s njom izdržati, doista sam joj htjela pomoći, priča nam dalje profesorica Banković-Mandić. Vanessa je u prosincu 2015. godine u Hrvatskoj zatražila azil iz humanitarnih razloga. Sama je tom prilikom došla u policijsku postaju. Policajci su je evidentirali i naložili joj da se u roku od dva dana javi centru za azilante. Kako se nije javljala, njezin zahtjev je propao. Tad su joj naredili da mora napustiti Europski gospodarski prostor. U žalbi je napisala kako ju je u SAD-u deset godina uhodio bivši izvanbračni suprug. Zapravo je Vanessa u SAD-u uhodila i maltretirala profesora Sveučilišta u Washingtonu Ozana Sulu. U svojim mailovima Vanessa je znala profesorici zaprijetiti “da će joj se dogoditi što i profesoru”. On je napravio internet-stranicu na kojoj se ispričava svima te navodi kako su već 10 godina on i njegova obitelj žrtva Vanesse Raney. Ivančica ga je čak pokušala kontaktirati i tražiti savjet, no on joj je poručio da je slične mailove primao i ranije od ostalih njezinih žrtava te da će njezino maltretiranje s vremenom prestati. Ivančica Banković-Mandić kaže da se od početka vidjelo da Vanessa ne funkcionira u grupi. - Stalno je privlačila pozornost, nismo smjeli otvoriti prozor ako ona to nije željela, negodovala je ako je govorio bilo tko drugi od studenata. Moram priznati da su ostali studenti bili iznimno tolerantni na njezine ispade - prisjetila se profesorica, inače majka šestero djece. Krajem 2015. godine Vanessa je, prema svojim riječima, osjetila da ne dobiva dovoljno pažnje od Banković-Mandić. - Tad su počeli mailovi, slala je uvredljive mailove studentima, mojim kolegama, a onda i članovima obitelji. Pronašla je na internetu nekoliko fotografija, između ostalog i s krstitki jednog mojeg djeteta, te napravila nekoliko lažnih profila na Facebooku na moje i imena moje djece - objasnila je. Više puta tražila je od Facebooka da ukloni lažne profile, no oni to do danas nisu učinili. “Mrzim te kujo”, “normalni muškarci nisu te željeli” i slične poruke uvredljivog sadržaja stizale su danonoćno profesorici na mobitel putem WhatsAppa ili Vibera. Njoj, ali i njezinoj djeci, Vanessa je slala i fotografije pornografskog sadržaja koje je pronalazila na internetu. - Najintenzivnije je bilo noću. Bilo je dana kad mi je poslala 10.000 poruka. Kad sam prijavljivala događaj, telefon mi je u kontinuitetu zvonio i pred policajcima - požalila se profesorica. Vanessa je na svojoj stranici na Facebooku objavljivala podatke iz njihova života. Na mobitele je Ivančici i suprugu slala podatke u koju školu idu njihova djeca i kojim se aktivnostima bave. Javila joj se i s groba njezine bake te s njezine stare adrese iz telefonskog imenika u Ivanić Gradu. Detaljno joj je opisivala kuću i lokaciju na kojoj se nalazila. Tu poruke nisu stale, nego se počela javljati i profesoričinu mužu, djeci, pa čak i ostatku obitelji. Prvu prijavu policiji zbog nametljiva ponašanja profesorica je podnijela 17. i 18. ožujka 2016. godine. Osim profesorice, Vanessi su silno smetale kolege. Jednom prilikom je s njima i jednom lektoricom s fakulteta bila u kafiću. Kolega iz Sirije ju je zamolio da sjedne pored njega. Smetalo ga je što je iza njega dok on svira. Ona se na to navodno jako naljutila i otišla. Kako bi se osvetila, anonimno je pozvala policiju i rekla da su u kafiću teroristi. Ubrzo je kafić opkolio kordon policije. Jedan student uz sebe nije imao dokumente pa su ga priveli zbog identifikacije. Ništa sumnjivo nisu pronašli, a Vanessa je pobjegla prije nego što su policajci stigli. Upravo zbog uznemiravanja studenata i ostalog osoblja, dekan Vlatko Previšić je Vanessi u ožujku 2016. godine zabranio ulazak na Filozofski fakultet. U travnju te godine Vanessi su oduzeli mobitel. Pretresli su joj stan i oduzeli računalo kako ne bi nastavila s javljanjem. Isti dan je kaznenu prijavu protiv nje podnio i Filozofski fakultet. Policajci su je stalno tražili ne bi li je doveli na ispitivanje i dostavili joj poštu sa suda. Međutim, nikako je nisu mogli pronaći. Zbog svega joj je 15. ožujka 2017. godine određen istražni zatvor. Ni to nije urodilo plodom pa je Općinski kazneni sud u Zagrebu, gdje joj treba početi suđenje, 27. ožujka raspisao tjeralicu za njom. Policajci su u ponedjeljak oko 17.30 sati na parkiralištu u Bilju nedaleko od Osijeka zatekli ženu bez dokumenata. Ona im je dala lažne podatke o svojem identitetu. Tek naknadno policajci su utvrdili kako je riječ o Vanessi Raney, američkoj državljanki za kojom je u Hrvatskoj raspisana potraga. Tijekom privođenja Vanessa Raney policajca je napala nožem te ga porezala po licu, ruci i vratu. U hrvanju s policajcima porezala si je prste. Zbog ozljeda su je zaprimili u osječkoj bolnici. Kako doznajemo, i ondje je vrištala i jaukala te gnjavila osoblje. Nakon obrade u osječkoj policiji trebali bi je prevesti u Zagreb u zatvor u Remetincu, gdje će provesti sljedećih mjesec dana. Dramatično uhićenje snimile su kamere Nove TV.      Profesorica Ivančica Banković-Mandić je Vanessu Raney posljednji put vidjela u siječnju 2016. godine, dok je još pohađala predavanja. Nakon toga više je nije vidjela, ali su njezine poruke i mailovi stalno stizali. Ivančica se pita kako je moguće da Vanessa tako dugo živi u Hrvatskoj bez reguliranog boravka te zbog čega policija i nadležne službe nisu poduzele više kako bi je pronašle. - Žao mi je što je sve moralo ovako završiti i što je tijekom uhićenja ozlijeđen policajac - kaže Ivančica. Važno je napomenuti da je nemoguće psihijatrijski, u dijagnostičkom smislu relevantno, bilo što reći o osobi koju kao psihijatar niste pregledali niti s njom razgovarali. Na temelju onoga što se o njezinu ponašanju pisalo u medijima ne može se reći niti zaključiti je li ona bezobrazna, zločesta ili poremećena, odnosno psihički bolesna, ili sve to zajedno. To će reći sudski vještak psihijatar koji će po nalogu suda vještačiti njezino ponašanje. Kako je problem proganjanja i zlostavljanja kolega trajao dugo, ima se dojam planiranja postupaka kojima se nastojalo namjerno što više povrijediti žrtve: profesoricu, njezinu djecu i kolege s tečaja hrvatskog. Žrtve, koje su vrijeđane, trebaju biti obeštećene sudskom osudom progoniteljice bilo na zatvor ili na prisilno liječenje te materijalno za pretrpljenu bol. Eskalacija nasilja pri uhićenju je dramatična i zapanjujuća s obzirom na to da dotadašnje ponašanje zlostavljačice nije imalo fizičku komponentu. Ipak se nešto tome slično moglo naslutiti iz poruke veleposlanstva SAD-a u Hrvatskoj iz koje saznajemo da je riječ o opasnoj osobi, pa me čudi da joj policajci tijekom uhićenja nisu stavili lisičine te je, prije nego što su je stavili u automobil, detaljno pregledali ima li kod sebe kakvo vatreno, hladno ili eksplozivno oružje. Američka ambasada je svjesna ovog slučaja i želimo iskoristiti priliku kako bismo izrazili žaljenje zbog onoga što se dogodilo. U mislima smo s ozlijeđenim policajcem i želimo mu brz oporavak, priopćili su iz američke ambasade u Zagrebu. Nisu željeli iznositi nikakve druge podatke o Vanessi Raney jer to ni ne smiju bez njezina pisana pristanka. Prema njihovoj procjeni, riječ je o problematičnoj osobi čije prijetnje treba ozbiljno shvatiti. 