U povodu Europskog dana zaštite djece od seksualnog iskorištavanja i zlostavljanja 18. studenoga, pravobraniteljica za djecu Ivana Milas Klarić u utorak je upozorila kako podaci govore da je svako peto dijete žrtva nekog oblika seksualnog zlostavljanja ili iskorištavanja, a zbog neprijavljivanja veliki broj takvih napada ostaje neotkriven i nekažnjen.  Pravobraniteljica u priopćenju podsjeća da se od prošle godine u svim državama članicama Vijeća Europe 18. studenoga obilježava kao Europski dan zaštite djece od seksualnog iskorištavanja i seksualnog zlostavljanja, s ciljem podizanja javne svijesti o važnosti trajnog i usklađenog djelovanja tijela vlasti, stručnjaka, institucija i javnosti u zaštiti djece od svakog seksualnog nasilja.  Obilježavanje tog dana nastavak je dugogodišnjega rada Vijeća Europe u okviru kampanje "Jedno od pet", putem koje se nastojalo osnažiti vlade, zastupnike parlamenata, profesionalne mreže, organizacije civilnog društva, roditelje i djecu za poduzimanje potrebnih koraka kako bi se zaustavilo seksualno nasilje nad djecom.  Milas Klarić ističe kako su seksualno iskorištavanje i zlostavljanje među najtežim oblicima kršenja prava djeteta, koji ostavljaju neizbrisiv trag u djetetovu sjećanju i razvoju. Dostupni podaci govore da je svako peto dijete žrtva nekog oblika seksualnog zlostavljanja ili iskorištavanja, ali i da veliki broj takvih napada na djecu ostaje neotkriven i nekažnjen. Najčešće se to događa zbog nerazumijevanja i nedovoljnog znanja o tom problemu, ali i zbog srama i prikrivanja takvih slučajeva, čime se dodatno otežava položaj djeteta-žrtve.  "Mnoga su djeca izložena riziku od seksualnog zlostavljanja i iskorištavanja, a problem je i to što se mnogi odrasli teško suočavaju s time i nerado govore o takvom nasilju nad djecom", poručuje pravobraniteljica.  Napominje da je Hrvatska ratificirala Konvenciju Vijeća Europe o zaštiti djece od spolnog zlostavljanja i iskorištavanja te je, u skladu s time, izmjenama kaznenog zakonodavstva i drugih propisa stvoren bolji zakonodavni okvir za borbu protiv svih oblika spolnog zlostavljanja i iskorištavanja djece. Ipak, upozorava, u praksi ima brojnih teškoća u primjeni tih propisa pa valja uložiti još više napora i sredstava u suzbijanje i sprečavanje seksualnog nasilja te zaštitu i pružanje podrške djeci.  Za zaštitu djece od spolnog zlostavljanja Ivana Milas Klarić osobito važnim smatra prijavljivanje kaznenih djela, uspjeh kaznenog progona, odgovarajuće sankcije koje uključuju izricanje sigurnosnih mjera, te ozbiljnu provjeru kandidata za sve poslove koji uključuju rad s djecom, primjerice u odgoju i obrazovanju, zdravstvu, socijalnoj skrbi, sportu i drugdje.  "Zato je važno educiranje i senzibiliziranje javnosti, kako bi se olakšalo prijavljivanje slučajeva spolnog iskorištavanja i zlostavljanja djece, te kontinuirano provođenje programa preventivnog osnaživanja djece. Zajedničkim djelovanjem djeci trebamo omogućiti da odrastaju u zaštićenom okružju, u kojem će biti sigurna i slobodna. Na to nas podsjeća i 18. studenoga - Europski dan zaštite djece od spolnog iskorištavanja i spolnog zlostavljanja", zaključuje u priopćenju. >> Nakon pučke pravobraniteljice, Sabor nije podržao ni izvješće pravobraniteljice za djecu 