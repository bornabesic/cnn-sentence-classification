HDZ-ov kandidat za gradonačelnika Splita Andro Krstulović Opara sebe je tijekom sučeljaljavanja na Novoj TV opisao kao "pristojnog, radišnog i mirnog čovjeka", dok je njegov protukandidat Željko Kerum za sebe kazao da je "vizionar i građevinar". Kerum je prigovorio Krstuloviću da "nikada nije radio ništa" na što mu je HDZ-ovac replicirao da je "uredno dolazio svakog jutra na posao", dok su "Kerumu sve firme propale".  Gradilište i kazalište - Uspoređivati mene i Oparu je kao uspoređivati gradilište i kazalište - kazao je Kerum na što je Krstulović kazao da je ta rečenica dokaz da su oni potpuna suprotnost.  - Ja se obraćam svim građanima koji se ne žele sramiti svog gradonačelnika i imati jednaku šansu u Splitu - kazao je Krstulović te dodao da ima "25 gusto pisanih stranica programa" pa upitao Keruma gdje je njegov program.  Na pitanje da izdvoje najbolju osobinu svog kandidata Krstulović je za Keruma rekao da je "simpatičan, drag i veseo čovjek", dok Kerum niti na ovom pitanju nije mogao bez uvreda te je kazao da ne vidi "nikakvu" dobru osobina i zaključio da je Krstulović "jako loš čovjek".