Agrokor je svoju povijest počeo pisati 1976. kao tvrtka za proizvodnju cvijeća, a 30 godina kasnije širi se na brojne djelatnosti kojima je teško pronaći kraj. Upravo je širok spektar poslovnih interesa jedna od glavnih primjedbi ulagača, koji uz njegov “core business”, proizvodnju i distribuciju hrane i pića te maloprodaju, danas zalazi u područja od zdravstva do građevine. Prema podacima iz Godišnjeg izvješća iz 2015. godine, u Agrokorovu je portfelju više od 60 tvrtki koje posluju na tržištima pet država regije. Agrokorov koncern podijeljen je u tri poslovne grupe. Maloprodaju, koja ujedno čini oko 80 posto poslovanja, u kojem su Konzum, Mercator, Tisak i dr. Druga grupa odnosi se na hranu i poljoprivredu, na što otpada oko 17 posto poslovanja. Područjem hrane bave se tvrtke poput Belja, Jamnice, Leda, PIK Vrbovca, Solane Pag, Zvijezde. Ostatak su informatičke usluge i drugi poslovi. Gubljenje fokusa pokazao se kao problem investitorima. Agrokor je prisutan u području zdravstva s privatnom Poliklinikom Aviva. U turizam je zakoračio 2012. godine s turističkom agencijom Gulliver travel, a potom i kao suosnivač Karisma Hotels Adriatica. Koncern se proširio i u područje IT tehnologija, pa je 2010. osnovao mStart, web shop Abrakadabra... Godine 2013. Agrokor je ušao i u građevinski biznis, kad je preuzeo tvrtku Projektgradnja, uveo je slanje paketa preko Tiskove TEX logistike. Konzumov drogerijski lanac prodan je nedavno njemačkom Mülleru, a E-kolektor grupaciji Energia naturalis (ENNA).