Koncern Ivice Todorića, preko kojeg je 25 godina vladao Hrvatskom, u potpunosti će nestati. Bit će razmrvljen, rasprodan, a pitanje je koliko će tvrtki uopće preživjeti a koliko otići u stečaj. I nakon svega toga plimni val krize u Agrokoru će udariti po tisućama dobavljača i banaka, a pitanje je hoće li se i država izvući te izbjeći tužbe koje bi mogle podići pojedine banke, ali i posjednici obveznica. Iako je zaista u pitanju opstanak gospodarstva, a posljedice su goleme, ako slušate poruke Vlade, ali i oporbenih političara, teško da ćete dobiti takav dojam. Oni o budućnosti, pa makar ona bila i za dva mjeseca, uopće ne žele govoriti. A kamoli o onome što će biti za godinu dana ili za četiri godine. Tipično je to zabijanje glave u pijesak kako se javnost ne bi uznemiravala lošim vijestima. Gorke pilule Vlada će davati u malim dozama Pogotovo kad su pred vratima lokalni izbori, koji znače opstanak ili pad političkih moćnika: od premijera Andreja Plenkovića, preko SDP-ova šefa Davora Bernardića, pa vjerojatno i Bože Petrova iz Mosta, koji sad postaje najžešći kritičar HDZ-a. Još majka nije rodila političara u Hrvatskoj koji bi otvoreno obećao “krv, znoj i suze” i pozvao narod da ga u tome podrži. To se jednostavno ne događa. Drži vodu dok cijev ne eksplodira, a slučaj Agrokora to zorno pokazuje. Strategija je jasna: loše vijesti se skrivaju, pušta se javnost da se zasiti i Agrokora, i Todorića, spinovima političari prebacuju odgovornost jedni na druge. Tako će se lakše progutati gorke pilule koje neminovno slijede. Ali nije da Vlada nema plan za Agrokor. Itekako ga ima. No tako je brutalno jednostavan i banalan da ga je bolje davati u malim dozama. Naš sugovornik upućen u odnos Vlade, Agrokora i Rusa, koji imaju ključnu ulogu u cijelom procesu, kaže da su Rusi Vladi nedavno poslali poruku koju je, kažu zagrebački kuloari najlakše prevesti kočijaškim rječnikom: “Nemojte se za..bavati s Agrokorom”. Podsjetimo, ruske banke su, u zadnji tren, odbile prije mjesec dana sudjelovati u novom kreditiranju Agrokora. Agrokor je od domaćih banaka dobio 80 milijuna eura, što mu je bilo dovoljno tek za mjesec dana poslovanja i plaćanja dijela dobavljača. Do kraja ovog tjedna, ili najdalje do kraja mjeseca, Anti Ramljaku kao izvanrednom povjereniku treba bar još 250 milijuna eura kredita za normalno poslovanje tijekom ljeta. Ramljak se nada da će banke ipak uskočiti jer mogu zaraditi pet posto kamata u godinu dana zbog zakonske odredbe da se taj kredit prvi vraća. Ruske, ali i zapadne bankare i investitore, iznimno ljuti što se Vlada pravi kao da oni ne postoje, kao da oni ne drže većinu duga, kao da Agrokorovo daljnje poslovanje ne ovisi upravo o njima. Naši izvori bliski ruskim bankarskim krugovima tvrde kako su Rusi spremni dati kredit od 400 milijuna eura, ali da žele znati na što će se novac točno trošiti. Također intenzivno ih zanima plan restrukturiranja Agrokora i njegova koncerna. Rusi su zabrinuti što i dalje nije jasno na koji će se način prodavati tvrtke unutar Agrokora, a to je u jednom od svojih medijskih istupa već rekao i Vladin povjerenik Ante Ramljak. Naime, Rusi se zalažu da se prodaje preko javnih natječaja ili preko javne aukcije i licitacija kako bi se dobila najbolja cijena. Hoće li Lavrovu reći ono što taje od javnosti? No oni se boje da su Martina Dalić i Ramljak krenuli u akciju izravnih prodaja tvrtki, zbog čega bi se mogle postići niže cijene, a tvrtke završiti u podobnim rukama onoga za koga Vlada želi da bude vlasnik. Zbog toga Rusi žele prije transakcije jasan odgovor na pitanje koji je Vladin plan i što će se biti da bi odlučili o kreditu, ali i sudbini prijašnjih kredita. Da je situacija veoma ozbiljna i da Rusima, koji su ostavili silne milijarde u Agrokoru, ne pada na pamet pasivno promatrati situaciju, svjedoči i to što će se početkom lipnja sastati ministar Davor Ivo Stier i moćni ruski ministar vanjskih poslova Sergej Lavrov. Potvrđeno nam je da će tema sastanka biti i Agrokor, a Rusi očekuju da im Stier ponudi odgovore na konkretna pitanja o budućnosti koncerna i daljnjim potezima. Cijeli tekst pročitajte u Expressu