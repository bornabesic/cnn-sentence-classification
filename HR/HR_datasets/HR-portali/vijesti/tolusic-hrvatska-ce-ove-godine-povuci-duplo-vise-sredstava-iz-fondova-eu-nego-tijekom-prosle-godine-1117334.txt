Ministar regionalnog razvoja i fondova EU u tehničkoj Vladi RH Tomislav Tolušić rekao je tijekom današnjeg posjeta Vukovaru, gdje je nazočio svečanosti završne konferencije EU projekta "Razvoj zaokruženog koncepta za potporu inovativnom i tehnološki orijentiranom poduzetništvu BIC-Vukovar“ kako će Hrvatska ove godine povući dvostruko više sredstava iz fondova EU nego tijekom prošle godine. – Prošle godine iz EU fondova Hrvatska je povukla oko 4 milijarde kune. Na kraju rujna ove godine smo već na 6 milijardi tako da vjerujemo da ćemo do kraja godine iz EU fondova povući 7-8 milijardi kuna – rekao je Tolušić dodajući kako se primjećuje porast broja projekata koji se apliciraju prema fondovima EU. Novi projekti u Vukovaru Najavio je i kako će, što se tiče Vukovara, do kraja godine biti donesena odluka o modernizaciji i opremanju Opće županijske bolnice Vukovar vrijedna 50 milijuna kuna, a očekuju se i sredstva u iznosu od 20 milijuna kuna za izgradnju Studentskog doma u Vukovaru. Isto tako najavio je i kako će u Vukovar doći i 24 milijuna eura EU sredstava. Ravnatelj Središnje agencije za financiranje i ugovaranje (SAFU) Tomislav Petric rekao je kako je u tijeku javni natječaji ili će uskoro biti raspisani za niz projekata. – Samo na području istoka Hrvatske moguće je da se realizira 800-900 milijuna kuna. Jako je puno novca na raspolaganju, samo je mašta granica –  rekao je Petric. Otvaranje novih radnih mjesta Gradonačelnik Vukovara Ivan Penava rekao je, predstavljajući projekt "Razvoj zaokruženog koncepta za potporu inovativnom i tehnološki orijentiranom poduzetništvu BIC-Vukovar", kako je to završni čin projekta od kojega se u gradu očekuje mnogo. BIC sadrži 11 poslovnih prostora (površine od 159,49 m2 do 1.416,34 m2), Centar inovativnog poduzetništva namijenjen manjim inovativnim tvrtkama, nudi 15 poslovnih prostora (površine od 19,41 m2 do 75,29 m2) kao i Edukacijski centar koji uključuje konferencijsku dvoranu od 160 m2 te dvoranu za edukacije od 80 m2. Projekt je financiran bespovratnim sredstvima Europske unije iz Europskog fonda za regionalni razvoj. Ukupna vrijednost projekta je preko 21 milijun kuna od čega EU financiranje iznosi oko 18 milijuna kuna dok je ostatak osigurao Fond za obnovu i razvoj Vukovara. – Očekujemo nekih 200-tinjak radnih mjesta ovdje. Osnovni uvjet je da se radi o proizvodnim i ekološki prihvatljivim djelatnostima. Stanari BIC-a imat će ovdje razne pogodnosti pa tako i koristiti povlaštene cijene najamnine. Prvih šest mjeseci najamnina ne plaćaju, potom plaćaju po 3, pa 6 i 9 kuna dok na kraju dolaze do realne tržišne cijene od 12 kuna po kvadratu – rekao je Penava.   