Bivši ministar u SDP-ovoj vladi, Mirando Mrsić objavio je na Facebooku oštru kritiku stranačkom vodstvu radi loših rezultata na izborima.  Jesmo li izgubili ili dobili lokalne izbore? Tko je odgovoran ili zaslužan? Slušajući ovih dana razne komentatore ali i istupe rukovodstva moglo bi se zaključit i da je SDP pobjednik ovih lokalnih izbora ili barem da je obranio zatečeno stanje. Unatoč porukama rukovodstva SDP-a, koje odišu optimizmom, mišljenja sam da SDP kao najjača oporbena stranka ne može nikako biti zadovoljan sa rezultatima lokalnih izbora i da upravo takva poruka treba doprijeti do našeg članstva ali i do svih građana koji su (ili još uvijek) simpatiziraju SDP. Moramo biti iskreni i sami sebi priznati da se od SDP-a, kao najveće (za sada) oporbene stranke, očekivalo puno više.Na žalost SDP se predugo bavio sam sobom i unutarnjom konsolidacijom,  pa tako i u razdoblju kada smo se morali baviti pripremom za lokalne izbore.  Uz to je izostala konkretna temeljna politička platforma SDP-a o onome što će SDP-ovi kandidati za čelna mjesta, ali i za predstavnička tijela na lokalnoj razini, ponuditi građanima u predstojećem razdoblju. Osim toga, izostale su konkretne mjere na pripremi naših kandidata na terenu, ali i motivacija članstva.To je bila zadaća rukovodstva i u tome su podbacili. Iako je  predsjednik stranke bio prisutan terenu – ali stranci za pobjedu treba daleko vise od slikanja i druženja sa građanima . U prvom redu jasna vizija, jasne politike i poruke te jedinstvo stranke bez dijeljenja na moje i one druge. Mislim da su očekivanja naših članova puno veća i da svi imamo odgovornost i dužnost učiniti SDP boljim. Smatram da su naši članovi, ali i građani izgubili povjerenje u SDP i da do sada ništa nije učinjeno da se to povjerenje vrati. Upravo zato nismo ostvarili željeni rezultat.Pred nama su vjerojatno parlamentarni izbori. Rezultati lokalnih izbora za nas sve koji vjerujemo u socijaldemokraciju trebaju nas potaknuti da se stvari u stranci počnu mijenjati na bolje, i to ODMAH. Ako želimo da SDP ostane jedina moguća opcija protiv neoliberalne politike HDZ-a, vremena za čekanje da se dogode promjene više nema. U Zagrebu na prošlim parlamentarnim izborima koalicija SDP/HNS/HSU/HSS je dobila 142.763 glasa. Na lokalnim izborima u nedjelju ista koalicija stranaka je dobila 67.189 glasova. Svaki komentar je suvišan.Potrebne su nam promjene – i to hitno!Puno toga je rukovodstvo najavljivalo u odnosu na unutarnju konsolidaciju stranke od promjene statuta do načina rada sa članovima. Ništa od toga na zalost nije učinjeno. I ovi rezultati su posljedica tog nerada i nerazumijevanja članova i građana. „Honeymoon is over“  – od vodstva se traže rezultati!