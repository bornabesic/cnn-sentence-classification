DRAGO PRGOMET održao je izvanrednu press konferenciju u Zagrebu. Drago Prgomet sazvao je izvanrednu konferenciju za novinare kako bi se osvrnuo na aktualna pitanja u predizborno vrijeme. "Uvijek pozivam političke neistomišljenike da izađu iz rovova koje su iskopali naši preci. Nikada nisam koristio osobnu tragediju moje obitelji za političke bodove", rekao je Prgomet na početku konferencije. "Moj politički program temelji se na gradnji škola, bolnica i vrtića. Ljudi koji nisu u stanju ponuditi program, neka se bave drugim stvarima. Pozivam građane Zagreba kojima je stalo do toga kako će Zagreb izgledati za 50 ili 100 godina da izađu u nedjelju na izbore. Pozivam i da one koji se bave prošlošću svojim izborom pošalju tamo gdje im je mjesto", nastavio je Prgomet. Bleiburg "Samo političke i moralne nule mogu koristiti tragedije poput Bleiburga za osobnu promociju. Ja nisam politička i moralna nula", osvrnuo se i na okupljanje na Bleiburgu. Koalicija s MOST-om Za propalom koalicijom s MOST-om nezavisnih lista ne žali. "Nije mi žao što je pukao brak između Mosta i HDZ-a, ne možete se ponašati tako, a očekivati političku stabilnost." Ankete "Nema smisla komentirati ankete, osobito one koje su bile pjesnički raspoložene kad govorimo o konačnom rezultatu", nije htio komentirati predizborne ankete koje mu ne daju previše šanse za osvajanje fotelje iz koje se upravlja glavnim gradom. "Program ste čuli, vjerujem da će Zagrepčani znati cijeniti ono što smo bili cijelo vrijeme", zaključio je.