Predsjednik kluba Mosta u Saboru Miroslav Šimić komentirao je prozivke svojeg stranačkog kolege Mire Bulja oko prvoga potpredsjednika Vlade Tomislava Karamarka te oštru reakciju HDZ-ovca Andrije Mikulića, piše N1. Na pitanje jesu li izjave Mire Bulja i Andrije Mikulića resetiranje o kojemu je pričao čelnik Mosta Božo Petrov, Šimić je odgovorio:  - Ne, to nije ta vrsta resetiranja, naša namjera je bila da spustimo loptu u međusobnoj komunikaciji. Iz medija sam pratio izjave Mikulića, Bulja nisam čuo. Radi se o nekorektnom napadu na Bulja koji je pokazao visoku razinu građanske hrabrosti i nije se libio suprotstaviti mnogim centrima moći. Pretpostavljam da je razlog napada upravo to. Ako sam mogao shvatiti kontekst izjava gospodina Bulja, on je uvijek jasno iznosio svoje stavove u Saboru i to će činiti i dalje, a što se tiče našega stava - o cijelom slučaju znamo danas iz medija, čekamo potvrdu autentičnosti. U redu je prepustiti kolegama iz HDZ-a i Karamarku da daju svoj odgovor - objasnio je Šimić za N1. Na pitanje podržava li da se Povjerenstvo za odlučivanje o sukobu interesa pozabavi Tomislavom Karamarkom, Šimić je kazao: - Ono je samostalno tijelo i samo će odlučiti što napraviti. Mi im se ne namjeravamo petljati u posao. Na pitanje je li ovo konačan kraj za Vladu, ako se optužbe pokažu istinitima, Šimić nije dao jasan odgovor: - U ovom slučaju radi se o preozbiljnoj stvari. Ina je strateška kompanija od nacionalnog interesa, ne možemo odgovarati na pitanja što i ako bi bilo. Sačekat ćemo odgovore kolega iz HDZ-a i Karamarka, pa ćemo moći više komentirati. Ozbiljne su stvari, ne mogu komentirati ovako na prvu. Na pitanje što znači za Most eventualna odluka Povjerenstva da je Karamarko u sukobu interesa, Šimić je odgovorio:  - Ja mislim da niti hrvatska javnost niti Ina kao kompanija neće imati ništa protiv ako propustimo jedan ili dva dana i sačekamo odgovore na pitanja koja cijela javnost postavlja - kazao je. O pitanju najavljivanih reforma Vlade u ovako burnom ozračju, Šimić je rekao da se njima treba baviti:  - Ja mislim da se reformama u hrvatskom društvu treba baviti, a nitko ne želi postaviti stvari da se radi o beznačajnom problemu. Nemamo sve informacije, bilo bi loše kad bi na brzinu donosili zaključke. Ne bi bilo dobro niti za budućnost Ine niti za budućnost Vlade. Na pitanje je li bio u bilo kakvoj komunikaciji s nekime iz HDZ-a, Šimić je kratko odgovorio:  - Ja nisam, ali sigurno će razgovori uslijediti. Na kraju je Šimić još rekao da nije o svemu razgovarao s Božom Petrovom, ali da se stav Mosta zna i da treba prvo sačekati odgovore HDZ-a i Karamarka.