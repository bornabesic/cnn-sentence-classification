Foto: lika-online.com U RIJECI Novčici u Gospiću u ponedjeljak u 16,50 sati u golfu gospićkih registracijskih oznaka pronađeno je truplo nepoznate osobe, izvijestila je u ličko-senjska Policijska uprava.  Prema riječima glasnogovornice ličko-senjske Policijske uprave Maje Brozičević, večeras će se obaviti očevid, provesti postupak radi utvrđivanja identiteta nepoznate osobe te obdukcija radi utvrđivanja uzroka smrti.  Istaknula je kako zasad ne mogu reći ni dob ni spol poginule osobe jer je truplo u lošem stanju, što upućuje na to da je od nesreće do njegova pronalaska proteklo dosta vremena.  Pročelnik stanice Hrvatske gorske službe spašavanja u Gospiću Josip Brozičević rekao je za Hinu da je njihova ekipa ronilaca danas službeno zaronila na temelju informacije ribiča da je na dnu Novčice automobil.  "Imali smo tu informaciju od ribiča već neko vrijeme, ali rijeka je bila zaleđena duže od mjesec dana, a nismo imali ni službeni nalog bilo koje službe da bi se moralo provjeriti je li u pitanju tragedija s poginulom osobom. Inače, riječ je o mjestu u centru Gospića, između dvaju mostova nedaleko od stare Murkovića mlinice", rekao je Brozičević.  Prema neslužbenim informacijama, policija utvrđuje je li poginula osoba pronađena u VW golfu muškarac P.K. (59) koji je, nakon dužeg vremena u Korenici, u posljednje vrijeme živio u Solinu i čiji je nestanak prijavljen u Solinu u listopadu prošle godine.