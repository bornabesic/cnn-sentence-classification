Čime sve raspolaže Hrvatska i koja su to prirodna bogatstva od nacionalnog interesa, otkrijte u knjizi Hrvatsko nacionalno blago koju ćete danas dobiti na dar uz tiskano izdanje Večernjeg lista. – Hrvatska akademija znanosti i umjetnosti posebnu pozornost posvećuje brizi za očuvanje hrvatskog nacionalnog identiteta, a njega oblikuju i prirodna bogatstva Hrvatske predstavljena u ovom svesku – piše u uvodniku akademik Zvonko Kusić, predsjednik Hrvatske akademije znanosti i umjetnosti. Dodaje kako bogatstva Hrvatske nisu samo prekrasni krajolici nego i biljni i životinjski svijet, vode, zemljište, rudna bogatstva i drugi resursi ''koji Hrvatsku mogu učiniti bogatom i prosperitetnom zemljom''. O nacionalnim bogatstvima u knjizi su pisali akademici Velimir Neidhardt, Mirko Zelić, Božidar Liščić, Slavko Matić, Franjo Tomić, Igor Anić, Ferdo Bašić, Mladen Juračić, Josip Božičević, Ignac Lovrek, ali i drugi vodeći profesori i znanstvenici. Ukupno je sudjelovalo 46 vrhunskih znanstvenika i stručnjaka, a prvi put se donosi popis svih prirodnih bogatstava Hrvatske. Akademik Mirko Zelić, potpredsjednik Odbora za zaštitu dobara od nacionalnog interesa HAZU-a, u uvodniku navodi kako je područje prirodnih bogatstva od nacionalnog interesa razrađeno i razdijeljeno u osam karakterističnih prirodnih skupina. Prvo područje su ''Energenti i obnovljivi izvori energije'' u kojem se navode procjene zaliha nafte, plina, ugljena, geotermalne energije kao i vodne snage. Drugo područje su ''Pitke vode – prirodni izvori'', dok se u području ''Metalne i nemetalne mineralne skupine'' navodi važnost i uloga tih sirovina u razvoju gospodarstva. Četvrto područje obuhvaća šume i njihov vitalni nacionalni interes, dok je nakon tog područja red na poljoprivredi unutar koje je razrađeno nekoliko područja. Područje ''Morsko podneblje'' obrađuje otoke i njihov potencijal kao i pomorska i podmorska dobra. Sedmo područje odnosi se na infrastrukturu, a osmo na ekonomiku gospodarenja prirodnim resursima. – Ovom edicijom HAZU ispunjava svoju glavnu misiju – usmjeravati društvene procese radi izgradnje bolje i naprednije Hrvatske – napisao je Kusić u uvodniku. >> Nacionalna bogatstva moraju ostati hrvatska ili propadamo 