Nakon incidenta na sučeljavanju Željka Keruma i Andre Krstulovića Opare u redakciji Slobodne Dalmacije, koje je završilo uvredama koje se čuju na audio snimci, kojima je Kerum zasuo Oparu, građanima se otvorenim pismom obratio Željko Kerum koji tvrdi da je upao u namještaljku te da je bio namjerno isprovociran. - Jako sam potresen i žalostan zbog jučerašnjeg incidenta na sučeljavanju mene i Opare. Osjećam potrebu da vam iznesem istinu - napisao je Kerum.  - Naivno sam prihvatio sučeljavanje u Slobodnoj. Prilikom izlaska iz kuće, žena mi govori: "Nemoj ići na sučeljavanje, upravo sam doznala ankete, vodiš s 45 posto, a Opara je na 41 posto, namještaju ti igru!" Kažem: "Obeća sam doć" i odem. Sad se zbog toga grizem – prepričao je Kerum.  - Dolazim, počinje snimanje, Opara me gleda agresivno. U pogledu mu se vidi suluda mržnja. U izlaganju sam puno bolji, uvjerljiviji, konkretniji i jasniji. Prolazi 50 minuta, Opara me provocira, pita šta ga ne gledam u oči (znate one baze šta me gledaš, šta me ne gledaš) – piše Kerum i nastavlja kako je izbjegavao provokaciju i rekao uredniku da se drže teme ili će otići. - Emisija se nastavlja, Opara i dalje provocira i vrijeđa. Upozoravam ga da prestane jer ću i ja njega počet vrijeđati, a on neće da prestane i počinju uvrede. Urednik vidi da novinari ne mogu kontrolirati situaciju i završava emisiju. Prestaje snimanje, skidam mikrofon, Opara se diže, unosi mi se licem u lice! Računam da će me udariti. Kroz glavu mi prolazi priča kako je njegov predak u polju oparao nožem susjeda, tako su i dobili obiteljski nadimak Opara! Izmičem se i kažem: "Šta gledaš? Dat ćeš kroše?" On viče: "Snimajte snimajte". Napuštam prostoriju i promrmljam: "pederčino" – prepričao je Kerum svoje viđenje incidenta i poručio sugrađanima da je to način na koji način odrađuju izjavu premijera Plenkovića da će sve učiniti da dobiju Split. Nakon incidenta Andro Krstulović Opara je otkazao sva daljnja sučeljavanja sa Željkom Kerumom.