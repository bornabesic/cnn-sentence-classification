Foto: Hina AMERIČKI  predsjednik Donald Trump vidi Njemačku kao važnog američkog saveznika i dobro se slaže s njemačkom kancelarkom Angelom Merkel, priopćila je Bijela kuća nakon što je Merkel kazala kako SAD više nisu pouzdan partner Europljanima. Govoreći na susretu s novinarima, glasnogovornik Bijele kuće Sean Spicer kazao je: "Dobro se slažu. On je jako poštuje.. i smatra ne samo Njemačku, nego čitavu Europu važnim američkim saveznikom". Merkel: Europljani se trebaju uzdati sami u sebe  Nakon summita NATO-a u Bruxellesu i G7 u Taormini njemačka kancelarka jasno je kazala kako SAD više nisu pouzdani partner te Europljanima poručila da se uzdaju sami u sebe.   "Vremena u kojima smo se mogli u potpunosti osloniti na druge su dobrim dijelom iza nas. To sam sama doživjela posljednjih dana", rekla je kancelarka na jednom političkom skupu u Münchenu odmah nakon povratka s G7 summita na Siciliji koji je, zbog neslaganja američkog predsjednika Trumpa s ostatkom sudionika summita po gotovo svim temama, završio razočaravajuće.   Američki predsjednik u utorak je na Twitteru odgovorio, spominjući ogroman trgovinski deficit koji SAD ima s Njemačkom i rekavši da Njemačka ne izdvaja dovoljno za NATO.  Istodobno je ustvrdio da je njemačka trgovinska i obrambena politika "vrlo loša" za Sjedinjene Države.