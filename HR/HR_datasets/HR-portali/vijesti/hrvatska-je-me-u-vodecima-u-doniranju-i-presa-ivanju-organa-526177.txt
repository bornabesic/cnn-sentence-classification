Hrvatska je među vodećim zemljama u svijetu po broju doniranih i transplantiranih organa na milijun stanovnika, kao i prema ishodima transplantacija, prva je po broju transplantiranih bubrega i jetre na milijun stanovnika, a druga po broju transplantiranih srca u svijetu, istaknuto je u petak na svečanom obilježavanju Nacionalnog dana darivanja i presađivanja organa i tkiva i desetu obljetnicu članstva Hrvatske u Eurotransplantu. Prošle godine realizirano je 150 darivatelja organa (35 darivatelja na milijun stanovnika), a ukupno su presađena 354 organa (80 transplantacija na milijun stanovnika). Presađivanjem organa "novi život na dar" dobio je 191 primatelj bubrega, 35 primatelja srca te sedam primatelja gušterače. Na aktivnoj listi čekanja krajem prošle godine bila su 283 pacijenta, od čega 187 pacijenata koji čekaju na bubreg, 64 na jetru, 34 na srce i 14 na gušteraču. "Hrvatska je već nekoliko godina jedna od vodećih zemalja u svijetu po broju doniranih organa, odnosno po broju donora. Najbolji rezultat koji je ikad jedna zemlja ostvarila na svijetu smo imali 2015. kada je bilo 40 donora na milijun stanovnika, ali sve ove godine Hrvatska je uz Španjolsku vodeća po broju donora", naglasio je predsjednik Hrvatske donorske mreže Nikola Žgrablić. Navevši da je Hrvatska prva po broju transplantiranih bubrega i jetre na milijun stanovnika, a druga po broju transplantiranih srca, Žgrablić je naglasio da se radi o izvrsnim rezultatima, ne samo u brojkama nego i u ishodima tih transplantacija jer su životni vjekovi transplantiranih pacijenata izuzetno dugački. Liste čekanja su, kaže, iz godine u godinu sve kraće. "Vrijeme čekanja na organe je jako kratko, primjerice na neke se čeka i manje od godinu dana", rekao je usporedivši to s Njemačkom u kojoj se na bubreg čeka osam do deset godina. "Možemo biti ponosni na organizaciju i medicinski uspjeh gdje je Hrvatska danas u svijetu u samom vrhu", kazao je ministar zdravstva Milan Kujundžić te najavio pomoć susjednim zemljama u transplantacijskoj medicini. Odlazak mladih stručnjaka, uključujući i sestre i tehničare, ocijenio je kao veliki problem. "Možemo platiti koliko možemo i činimo maksimalno kako bi kroz uštede zaposlili nove ljude i dali pacijentima, ali granice su određene", rekao je. Pozdravio je inicijativu privatnih poliklinika koje su odlučile na nekoliko dana srezati cijene svojih usluga sa ciljem skraćivanja liste čekanja. Prije deset godina Hrvatska je postala punopravnom članicom Eurotransplanta, međunarodne organizacije za dodjelu i razmjenu organa., što je obilježeno svečanošću u Preporodnoj dvorani Hrvatske akademije znanosti i umjetnosti, na kojoj su se okupili uzvanici iz Eurotransplanta, vodeći stručnjaci na području transplantacijske medicine i predstavnici udruga pacijenata. Na dijelu Trga bana Josipa Jelačića održava se program za javnost "Umijeće darivanja" sa ciljem senzibiliziranja i razvijanja kulture darivanja, a info pult posjetio je ministar zdravstva Milan Kujundžić, zajedno s ministrom znanosti i obrazovanja Pavom Barišićem. Promotivne aktivnosti usmjerene na podizanje svijesti javnosti o važnosti osobne odluke o darivanju organa uključuju izložbu crteža učenika Osnovne škole Miroslava Krleže i skulptura učenika srednjih umjetničkih škola na temu darivanja. Studenti Medicinskog fakulteta svojim su tijelima oblikovali "Kucajuće srce" kojem su se pridružili i učenici Osnovne škole Miroslava Krleže te su na taj način poslali poruku o važnosti darivanja organa.