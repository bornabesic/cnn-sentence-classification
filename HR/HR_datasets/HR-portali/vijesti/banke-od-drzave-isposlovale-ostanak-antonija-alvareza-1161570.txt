Sve je izvjesnije da će se netom izglasani lex Agrokor morati primijeniti. Na inzistiranje političara da se država uključi u proces bankari su pristali, ali izvojevavši sebi privilegiranu poziciju. Uvjet za nastavak financiranja Agrokora je da novi krediti postanu, čak i u slučaju stečaja, obveza koja se prva naplaćuje. Država tako može sudjelovati u procesu, ali će se banke prve iz njega naplatiti. Dobavljači su u drugom redu naplate. Zato su i poručili bankarima: ne postignute li dogovor s nama i platite dio dugova, mi više nećemo isporučivati robu! Banke su se osigurale i kroz postavljanje svojih ljudi. Povjerenika će, kako doznajemo, birati zajedno banke i Vlada, a naizglednije je ime Ante Ramljaka, osobe koja je i radila na izradi zakona. No najvažnije odluke u procesu donosit će Antonio Alvarez III. Država tako služi samo kao osigurač, a banke vode proces kako su od početka i planirale. Kako nam kaže sugovornik iz Vlade trenutačno je najbitnije da se osigura novac za dobavljače, pa je jasno da je ova kombinacija prava i obveza u procesu najbolja u cilju spašavanja Agrokora. Sve je to ipak račun bez krčmara dok Ivica Todorić sam ne zatraži aktivaciju zakona, što je zakonski preduvjet za početak procesa. Kako doznajemo, Todorić je na to pristao. Ugroženo 100.000 radnika Vlada je do izglasavanja zakona glavnim vjerovnicima popustila na svim točkama, što se i moglo očekivati jer oni jedini imaju novac za injekciju likvidnosti, odnosno za spas Agrokora. Banke su, kako doznajemo, pripremile prvu isplatu za dobavljače i plaće zaposlenicima Agrokorovih tvrtki. Čeka se konačni dogovor sa svim dionicima. I u četvrtak je bilo puno sastanaka: bankari s Vladom, bankari s dobavljačima, bankari s Alvarezom, Alvarezov tim s dobavljačima... Dionika je, podsjetimo, više od 6000 u ovom procesu pa je i puno različitih mišljenja koja se trebaju usuglasiti kako bi se Agrokor spasio. – Banke jednoglasno izražavaju namjeru financiranja Agrokora pod uvjetom da ta sredstva imaju prioritetni status u novom Zakonu, kojeg je upravo izglasao Sabor. Obvezivanje ovisi o konačnim odobrenjima odbora za kreditiranje svake institucije, koji su trenutno u ubrzanom procesu – izjavio je Alvarez nakon što se sastao s predstavnicima Erste banke, Banca Intese, Raiffeisen banke, Sberbanka, Unicredita i VTB Banka. Tom izjavom otvorio je još jednu neizvjesnost s obzirom na to da “malim slovima” piše da financiranje nije do kraja dogovoreno. Ipak, ohrabrujuća je činjenica da su na sastanak došli predstavnici vlasnika domaćih banaka, čime je priča o spašavanju Agrokora dignuta na viši nivo. Lex Agrokor izglasan je s 83 glasa u parlamentu, ali je doživio niz izmjena. U konačnici najbitnija je ona koja bankama osigurava da naplate eventualne nove kredite čak i u slučaju stečaja. Vjerovničko vijeće, koje je glavno tijelo predviđeno zakonom, pod kontrolom je banaka jer su one uostalom i najveći vjerovnici. Međutim, u ovom rješenju, koje je postalo pravno, dobavljači su izvukli “deblji kraj”. Zato i imaju najviše prigovora na cijeli proces: od banaka im treba novac da ne bi propali, ali s druge strane ne žele da bankarski interes bude prejak pa da im otpisi starih potraživanja budu preveliki. Dobavljači zato i imaju česte sastanke s bankarima, no dogovor još nije postignut. Uoči posljednjeg sastanka bankarima su poručili da im je dosta i da žele sporazum odmah. Traže garanciju da neće biti prebacivanja obveza po regresnim mjenicama s tvrtki u sustavu koncerna Agrokora na njihove tvrtke, žele dogovor odmah jer u suprotnom od subote više neće isporučivati robu. Naglašavaju da govore u ime 100.000 ljudi čija je egzistencija ugrožena. Nema uvjeta za stečaj Četvrtak je bio buran. Iako je prošao bez blokada i deblokada tvrtki Agrokora i njegovih dobavljača, prvi se put netko od Agrokorovih dobavljača odvažio tražiti stečaj. Naime, tijekom dana saznalo se da je tvrtka Ovum d.o.o. zatražila stečaj nad Konzumom zbog duga od 9,6 milijuna kuna. Nema uvjeta za pokretanje stečaja pa je to bio pucanj u prazno. Zanimljivost u tom pokušaju je da je riječ o tvrtki u kojoj je suvlasnik Ivan Valentić, kojem je vjenčani kum Ivan Todorić. Valentić je tijekom dana poslao poruku podrške obitelji Todorić, i naglasio da nije znao za potez svog partnera, dok je njegov poslovni partner Marko Brajević priznao da to možda i nije ispao najpametniji potez s obzirom na to da je zahtjev predan 31. ožujka, kada je bila najveća nervoza i među najvećim dobavljačima pa su se puštale i zadužnice. – Svi se sada čude što smo mi to napravili, a mi se čudimo što nam Konzum još nije platio. Nije istina da Konzum ne plaća, tko to kaže – laže. Činjenica je da ne prate dinamiku isporuke. Od 100 jaja plate 50, i tako dalje. A konstantna isporuka ide i dug se povećava – pojasnio je Brajević. Bez obzira na bolju javnu komunikaciju i više službenih informacija, neizvjesnost je i dalje velika pa burza nezaustavljivo pada. U jednom je trenutku minus Crobexa bio ogromnih 3 posto, ali se do kraja dana trgovanja smanjio na osjetno manjih 0,9 posto. Ali dionice prehrambenih tvrtki zaronile su za 2,9 posto, a cijene dionica tvrtki iz koncerna padaju sve niže. Ledo se prodaje po 4000 kuna, trećina vrijednosti u odnosu na početak godine. Prvi znak prelijevanja krize je i pad državnih obveznica na 99 centi.      >> Banke spremne financirati Agrokor pod uvjetima "lex Agrokora" >> Alvarez najavljuje sastanke, Todorić smjenjuje direktore 