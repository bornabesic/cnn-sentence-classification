Arsen Bauk, šef kluba zastupnika SDP-a u Saboru, gostovao je u Dnevniku Nove TV gdje je razgovarao o današnjem burnom danu u Saboru i razvoju situacije u kojoj se Sabor našao nakon ostavke Bože Petrova na mjestu predsjednika Sabora. Bauk je na pitanje novinarke na početku rekao kako smatra da će Odbor za Ustav iznaći rješenje za ovu parlamentarnu krizu i dodao: - U krugu potpredsjednika Sabora treba tražiti rješenje. Upitan može li to biti netko iz HDZ-a, rekao je: - Naš stav je da ova situacija nije pokrivena odredbama Poslovnika i sutra trebamo iznaći neko rješenje. Ako ne bude dogovora, sutra ćemo opet imati jedan urnebesan dan u Saboru. Bi li vama bio prihvatljiv izbor Gordana Jandrokovića za predsjednika Sabora? - bilo je pitanje novinarke. - Nama to ne bi bilo prihvatljivo ako za taj prijedlog nema većinu od 76 glasova - rekao je Bauk. Na opasku novinarke da predsjednik SDP-a Davor Bernardić zagovara nove izbore, a SDP se naizgled dogovara s HDZ-om, rekao je: - Za izbore se uvijek možemo dogovoriti. Da li ispod radara razgovarate s Mostom? - bilo je sljedeće pitanje. - Ne. Oko čega? I sutra ćemo razgovarati s njima, ali ne razgovaramo o tome da formiramo zajedničku vladu. Na pitanje što misli o potezu Tomislava Sauche, Bauk je rekao: - Ja mislim da je on odigrao potez prvenstveno za sebe. Reći ću da je glasanje o Barišiću obilježilo Sauchino hapšenje, a glasanje o Mariću Sauchino glasanje. Na pitanje što će biti sa Sauchom, Bauk je kratko odgovorio: - On više nije član kluba SDP-a. Upitan je li u slučaju Sauche bilo političke trgovine, Bauk se suzdržao od optužbi: - Nemam indicija i dokaza za to i na tome ću ostati. Bauk je na kraju kratko rezimirao današnji dan u Saboru i rekao koji će biti budući potezi SDP-a: - Osim što nemamo parlamentarnu većinu, imamo manjinsku Vladu koja današnju neriješenu utakmicu želi pokazati ka pobjedu, a ona to nije. Mi smo danas dokazali da nema parlamentarne većine i s tim stavom sutra idemo do predsjednice i tražimo nove izbore - završio je Bauk. Netom poslije Bauka u Dnevniku Nove TV gostovao je i potpredsjednik Sabora iz redova HDZ-a, Milijan Brkić, s kojim je razgovarao Mislav Bago. Prvo pitanje Brkiću bilo je kakvu odluku očekuje od Odbora za Ustav, Poslovnik i politički sustav po pitanju predsjedanja Saborom. - Svima je poznat Poslovnik Sabora po kojem predsjednika Sabora u slučaju njegove ostavke mijenja netko od potpredsjednika Sabora iz redova stranke koja ima parlamentarnu većinu, dakle netko od trojice iz HDZ-a - rekao je Brkić. Na pitanje koji su sljedeći potezi stranke u Saboru, rekao je: - Donesena je odluka da će Sabor imati sa sutrašnjim danom stanku do 24. svibnja, što ne znači da to mora biti baš tada. Stav je odluke saborskih klubova. Osobno mislim da bi bilo dobro zbog smirivanja situacije, da nastavak sjednice bude nakon lokalnih izbora. Na opasku da je HDZ-u tako lakše "kupiti" neke zastupnike, kako kažu neki kritičari, Brkić je žustro odgovorio: - HDZ se ne bavi kupovanjem zastupnika, to su neutemeljene optužbe ljudi koji bi se htjeli naći u poziciji HDZ-a, a nisu, nego iznose ovakve optužbe u tuzi i jadu. Na pitanje kada će krenuti izbor Jandrokovića za predsjednika Sabora, Brkić je odgovorio: - Iako nam je za to potreba relativna većina zastupnika u Saboru, mi u dogovoru s ostalim klubovima u to nećemo ići, nego će sjednicu voditi potpredsjednik Sabora akademik Reiner. Kad HDZ bude imao 76 glasova, onda ćemo ići na izglasavanje novog predsjednika Sabora. To može biti i sutra. U politici vam je sve relativno i sve moguće- rekao je Brkić. Upitan kada će pokazati novu saborsku većinu, Brkić je kazao: - Zna se u kojim situacijama se dokazuje parlamentarna većina i mi ćemo je pokazati kad dođe vrijeme za to. Demokracija podrazumijeva red i strukturu. Ja sam stava da nećemo ići s forsiranjem procedure, a takav je i stav HDZ-a. Dva puta ste se razilazili s Mostom i kako ste doživjeli njihove optužbe? - bilo je sljedeće pitanje. - Te optužbe ne stoje. Nakon velike ljubavi često idu i velike svađe, pogotovo sa strane onih koji nemaju argumente. Uostalom, Most je imao represivni aparat pod sobom i mogli su provoditi sve istrage koje su htjeli - rekao je Brkić. Što ćete sutra poručiti predsjednici? Skupljate 76 ruku ili idemo na nove izbore? - bilo je posljednje pitanje. - Mi ćemo je izvijestiti o situaciji. HDZ nije za nove izbore koji umaraju hrvatski narod i koji iziskuju novih 120 milijuna kuna. Ali smo za njih spremni - rekao je Brkić i dodao da HDZ sigurno neće koalirati s Mostom i treći put.