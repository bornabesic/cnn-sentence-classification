Foto: Hina TURSKI predsjednik Tayyip Erdogan je ponovio svoju predanost vladajućoj Stranci pravde i razvoja (AKP) uoči ponovnog izbora za vođu te stranke, čime će postati prvi Turčin u gotovo 70 godina koji je istovremeno na čelu države i političke stranke.  "Bili smo razdvojeni, no sad smo ponovno skupa", poručio je Erdogan svojim pobornicima okupljenima ispred sportske dvorane u Ankari gdje se pod najvećim mjerama sigurnosti održava kongres stranke. "Vrijedno ćemo raditi", dodao je prije no što je ušao u dvoranu gdje ga je čekalo tisuće podržavatelja sa zastavama.  Erdogan je osnovao AKP 2001., a već iduće godine pobijedio je na izborima. Vlast u stranci predao je prije tri godine kad je izabran za predsjednika države, što je pozicija koja je tradicionalno iznad stranačke politike.  Nakon referenduma prošli mjesec vraća se na čelno mjesto stranke To se promijenilo na referendumu prošlog mjeseca na kojem je turski narod s malom većinom podržao ustavne promjene za stvaranje izvršnog predsjedničkog sustava koji Erdoganu daje nove ovlasti i predsjedniku dopušta da vlada i strankom. Erdogan će u tome naslijediti Ismeta Inonua koji je vladao nakon osnivača moderne turske države Mustafe Kemala Ataturka, do 1950. godine. Na čelu stranke će zamijeniti Binalija Yildirima koji će biti turski premijer do izbora 2019. godine. "Nove ovlasti ključne za održavanje stabilnosti Turske" Erdogan tvrdi da su te nove ovlasti ključne za održavanje stabilnosti Turske dok se ona bori protiv kurdskih i islamističkih militanata, te nakon prošlogodišnjeg pokušaja puča za koje Ankara optužuje turskog klerika s adresom u Sjedinjenim Državama Fethullaha Gulena.  Turske oporbene stranke žele da se referendum poništi zbog nepravilnosti i tvrde da uvedene reforme guraju turskoj prema diktaturi. Zabrinutost su izrazile i neke članice Europske unije i NATO saveza.  Erdogan se prošlog tjedna u Washingtonu sastao s američkim predsjednikom Donaldom Trumpom. Dvoje čelnika pokušalo je riješiti nesuglasice oko američke podrške kurdskim snagama u Siriji koje Ankara smatra terorističkom skupinom.  Turska policija je u policijskoj raciji uoči kongresa AKP-a ubila dvojicu muškaraca za koje se sumnjiči da su pripadali Islamskoj državi, prenosi državna agencija Anadolija. Vjeruje se da su ubijeni planirali napad.