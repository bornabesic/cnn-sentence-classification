Nova američka administracija predsjednika Donalda Trumpa obećala je u ponedjeljak da će Sjedinjene Države spriječiti da Kina zauzima teritorij u međunarodnim vodama u Južnokineskom moru, za što kineski državni mediji tvrde da bi Washington trebao "voditi rat". "Mislim da će SAD osigurati da tamo zaštitimo naše interese", rekao je glasnogovornik Bijele kuće Sean Spicer na konferenciji za novinare. "To je pitanje jesu li ti otoci u međunarodnim vodama, a ne dio Kine, tada da, osigurat ćemo da međunarodni teritorij ne zauzme jedna zemlja". Spicer je odgovorio na pitanje da li se Trump slaže sa svojim kandidatom za državnog tajnika Rexom Tillersonom koji je 11. siječnja rekao kako se Kini ne bi trebao dozvoliti pristup otocima koje je izgradila u spornom Južnokineskom moru. Tillersonove riječi na saslušanju za potvrdu u Senatu potaknule su kineske državne medije da kažu kako bi Sjedinjene Države trebale "voditi rat" da bi zabranile Kini pristup otocima na kojima je izgradila zrakoplovne uzletno-sletne staze vojne duljine i postavila oružane sustave. Tillerson je rekao na saslušanju upitan da li podržava agresivniji stav prema Kini: "Morat ćemo poslati Kini jasan signal da, prvo, izgradnja otoka prestaje i, drugo, vaš pristup tim otocima isto tako neće biti dopušten". Bivši predsjednik i glavni ravnatelj Exxon Mobile Corp nije ulazio u pojedinosti o tome što bi se moglo učiniti da bi se Kini uskratio pristup otocima. Suradnici kažu da Trump, koji je preuzeo dužnost u petak, planira veliko jačanje mornarice u istočnoj Aziji kako bi se suprotstavio usponu Kine.