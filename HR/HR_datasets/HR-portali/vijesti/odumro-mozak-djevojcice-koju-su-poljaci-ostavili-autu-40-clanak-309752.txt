Paklena srpanjska vrućina ostavit će trajne posljedice na šestogodišnjoj djevojčici iz Poljske koju su roditelji, oboje 31-godišnjaci, u subotu čitavih 45 minuta ostavili zatvorenu u automobilu u Omišlju na otoku Krku gdje su na ljetovanju. Biti će ovisna o drugima – Njezino je stanje izuzetno teško, djelomično su se oporavile funkcije bubrega i jetre, ali ne i mozga, a upitno je hoće li se ikada i oporaviti – kazao nam je dr. Igor Prpić, predstojnik riječke Klinike za pedijatriju Dječje bolnice Kantrida kamo je prebačena nakon pružene prve pomoći u Domu zdravlja Krk. Djevojčica je doživjela toplinski udar. Sada je pri svijesti, ali ne reagira na vanjske podražaje pa liječnici procjenjuju da će vjerojatno doživotno biti ovisna o tuđoj pomoći. Njezini roditelji kazneno su prijavljeni zbog zapuštanja i zlostavljanja djeteta, odnosno kaznenog djela tjelesne ozljede iz nehaja. Liječnicima su pokušali objasniti kako je njihova djevojčica zaspala u automobilu pa je nisu željeli buditi. Komunikacija s njima je otežana jer govore isključivo poljski. Ago Muratović, vlasnik apartmana, u kojem su uz ovu odsjele još dvije poljske obitelji sa šestero djece, kaže kako ih je upravo dan ranije upozorio na opasnost od visokih temperatura. – Rekao sam im da čuvaju djecu. To su fini, pristojni ljudi. Baš su se taj dan ranije vratili s mora. Ja sam sa suprugom još bio na plaži. Kada smo se vratili, djevojčici je već pozlilo. Žena mi je medicinska sestra pa je priskočila pomoći. Nije bilo druge, sjeo sam u auto i odjurio prema Domu zdravlja u Krku. Malu su našli u autu, mislili su da spava, a njoj je već bilo loše – rekao je A. Muratović. Svakome tko ima djecu to se, kaže, može dogoditi. Kad zakuha mozak U subotu na širem riječkom području u popodnevnim su satima izmjerena 33 stupnja. U zatvorenom automobilu temperatura vrtoglavo raste i iznad 40 stupnjeva, što nakon više od pola sata izaziva toplinski udar. Time su sve životne funkcije ugrožene, osobito mozak koji doslovce zakuha. Nažalost, upravo se to dogodilo djevojčici iz Poljske.