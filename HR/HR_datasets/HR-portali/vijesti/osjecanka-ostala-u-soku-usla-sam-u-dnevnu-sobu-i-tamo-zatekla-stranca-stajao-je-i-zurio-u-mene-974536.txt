Ilustracija: 123rf "ZAVRŠILA sam kuhanje ručka i iz svoje kuhinje ušla u dnevnu sobu. Prestravila sam se - u njoj sam zatekla stranca, starijeg muškarca u otrcanoj odjeći kojega sam, bar mi se tako učinilo, već viđala kako luta po središtu grada. Stajao je posred sobe i gledao u mene. Počela sam vikati: Tko ste vi? Tko vas je pustio u moj stan? Odmah izlazite, zvat ću policiju! Srećom, nije bio nasilan, jednostavno je otišao", prepričava za Glas Slavonije djevojka iz Osijeka.  Priznaje, nema običaj zaključavati stan dok je u njemu, posebice ne danju. Budući da se zgrada zaključava i ima portafon, držala je kako je to nepotrebno. Nakon ovog iskustva to joj, kaže, više neće pasti na pamet.  Policija pak upozorava da se to prečesto događa, da upravo tada stvaramo prilike osobama loših namjera. U samo nekoliko minuta može se dogoditi da ostanete bez svih vrijednih predmeta u stanu, od tehnike do nakita i novca, a u najgorem slučaju može doći i do fizičkog nasilja.  Tomo Andrašević, policijski službenik Odjela prevencije PU osječko-baranjske, upozorava kako je iznimno važno ne ostavljati otključana ili otvorena vrata stana ili kuće, pa čak i stambene zgrade, bez obzira na to koliko se brzo namjeravate vratiti.  "Oni koji imaju zle namjere, postignu svoj cilj i za dvije minute. Kada je riječ o toj problematici, pozivamo građane na samozaštitno ponašanje, koje je doista važno", kaže Andrašević.  Kako i na koji način?  "Dakle, ne puštati nikoga nepoznatog u zgradu, stan ili kuću, kroz kontrolno oko provjerite poznajete li osobu ili ne. Takvoj je osobi bitno samo da uđe u zgradu, pogotovo kad zna da u njoj ima starijih ili nepokretnih osoba koje netko poslužuje pa ostavljaju otključana vrata", objašnjava Andrašević.