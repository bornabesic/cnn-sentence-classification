Zbog iznuđivanja zagrebačkog odvjetnika A. B. (36) kojem je prijetila kako će objaviti detalje njihovih intimnih razgovora, danas je na Općinskom sudu u Zagrebu nepravomoćno na deset mjeseci uvjetno uz rok kušnje od tri godine osuđena Marina Grgić (32). Ona je s odvjetnikom stupila u kontakt krajem 2014. godine preko Facebooka, gdje se predstavljala kao Ruby Mayer, a ubrzo su počeli razmjenjivati poruke koje su frcale seksualnim maštarijama. Od odvjetnika je u zamjenu za šutnju dobila tri tisuće kuna, koje će, ako presuda postane pravomoćna, morati uplatiti u državni proračun, baš kao i 700 kuna sudskih troškova. Osim toga, sudac Milenko Đaković odlučio joj je produljiti mjere opreza koje uključuju zabranu približavanja odvjetniku kao i uspostavu bilo kakvog kontakta s njim i to iz razloga jer je Marina Grgić prvi puta nakon što su joj mjere ukinute isti dan otišla pred odvjetnikovu kuću gdje je fotografirala "selfije".