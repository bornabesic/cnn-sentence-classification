Foto: FAH ALEKSANDRA Kolarić, komunikacijska stručnjakinja i nekadašnja Račanova glasnogovornica koju je Milanović potjerao iz stranke, vraća se u SDP.   Informaciju o njezinom povratku u SDP potvrdio nam je u poruci predsjednik stranke Davor Bernardić. > Zbog ovog teksta je Milanović izbacio Aleksandru Kolarić iz SDP-a  Kolarić je izbacio Milanović iz stranke nakon teksta na Indexu u kojem je pozvala SDP-ovce da se pobune protiv samovolje stranačkog šefa koji je donio štetan zakon Lex Perković. Tim je zakonom bilo spriječeno izručenje Josipa Perkovića Njemačkoj, osumnjičenog za ubojstvo hrvatskog disidenta Stjepana Đurekovića. Milanović je zakon ubrzo morao povući, čim je to zatražila Europska komisija. Protiv izbacivanja Kolarić među članovima predsjedništva SDP-a bio je samo aktualni šef stranke.   Kolarić: SDP mora postati stranka za koju se glasa  Kolarić smo upitali kakve su njezine ambicije u stranci? "Moje su ambicije promjene u stranci, promjena statuta, izrada programa, demokratizacija, modernizacija stranke i decentralizacija odlučivanja. I jačanje kapaciteta za rješavanje problema građana. Moramo postati stranka za koju se glasa. A ne stranka koja dobiva glasove samo zato što su ljudi protiv nečega".  Na pitanje o Bernardiću i rezultatu SDP-a na lokalnim izborima, kaže kako je aktualno vodstvo stranke izabrano prije šest mjeseci. "Rezultat su jedni izgubljeni izbori, o tome treba napraviti analizu. Ako aktualno vodstvo stranke okupi oko sebe pojedince u stranci koji su sposobni i koji su za promjenu, uspjet će. Mora se ubrzati ritam promjena. Oni koji su dio problema, ne mogu biti dio rješenja", zaključila je.