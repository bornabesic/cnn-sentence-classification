PRETPLATITE SE ZA JOŠ OVAKVOG SADRŽAJA: Zeleni željeznički most u Zagrebu, popularni Hendrixov most, dobio je novu dekorativnu rasvjetu.  Zahvaljujuci grafitu s prezimenom Jimija Hendrixa ovaj je most dobio gotovo kultni status i postao jednim od simbola urbane pop-kulture grada Zagreba. Ovim se projektom dekorativne rasvjete naglašavaju konture donjeg dijela mosta cijelom dužinom glavne grede (310 metara) te gornjeg ustroja mosta (vertikalnih vješaljki i luka mosta) statičkom, neutralno bijelom svjetlošću, dok se dinamička rasvjeta u boji aktivira prolaskom vlaka, s prvim vagonom iza lokomotive. Probni rad nove rasvjete trajat će mjesec dana, poručili su iz Grada, a tijekom tog vremena radit će se određena podešavanja dinamičke rasvjete. Most je, inače, izgrađen 1939. i zaštićeni je spomenik kulturne i tehničke baštine. Podsjetimo, prije mjesec dana na zahtjev Milana Bandića uklonjen je Hendrixov grafit koji je na tom mostu stajao desetljećima.  Tada je HŽ Infratsruktura kazala kako se grad Zagreb obvezao izvesti dekorativnu rasvjetu na željezničkom mostu Sava zeleni u sklopu čega se otklanja više grafita koji su se nalazili na mostu. Nadodali su kako je željeznički most zaštićeno kulturno dobro te na konstrukciji nisu dozvoljena nikakva obilježja.   Uklanjanje grafita izazvalo je bunt u javnosti, a  sada je eto, umjesto grafita, postavljena svjetlosna instalacija.