U subotu 12.11. panel diskusijom „Što nakon fakulteta?“ i svečanom dodjelom certifikata obilježen je završetak pete generacije Styria:SCOOL akademije. Styria:SCOOL akademija redovito se održava od 2012. godine i na nju se mogu prijaviti svi studenti bez obzira na studij i njihovo usmjerenje, a sudjelovanje je besplatno. Cilj akademije je pružiti priliku studentima za nadogradnju njihovog znanja te im omogućiti lakšu i bržu integraciju u poslovni svijet kroz prenošenje stručnih znanja, davanje konkretnih prilika za rad ili novčane stipendije. Styria:SCOOL akademiju ove godine pohađalo je 20 studenata koji su odabrani kroz selekcijski proces od ukupno 113 prijavljenih s 12 različitih fakulteta. Svi polaznici prošli su stručni edukacijski program od strane Styrijinih stručnjaka unutar kojeg su dobili praktični uvid u poslovanje medijske grupacije kroz predavanja i upoznavanje s radom različitih odjela unutar Styrijinih poduzeća. Završetak akademije rezerviran je za prezentiranje timskih projekata pred žirijem. Na taj način studenti dobivaju priliku Styrijinim stručnjacima predstaviti vlastite ideje. Styria:SCOOL zaokružena je panel diskusijom „Što nakon fakulteta?“ na kojem su polaznici akademije te ostali zainteresirani studenti čuli savjete i osobna iskustva o počecima svojih karijera od strane panelista. U panelu su bili: Jasna Berket-Bakota (24sata) , dr.sc. Boris Jokić ( Institut za društvena istraživanja), Matija Krznar (Spin City) i bivši Styria:SCOOL polaznici: Ivan Todorović (ITmedia) i Sunčica Zdunić (Zagrebačka banka). Svi panelisti donijeli su svoju perspektivu na temu što nakon fakulteta i kako bi jedna mlada osoba trebala znati čime se želi baviti u životu, a publika je cijelo vrijeme aktivno sudjelovala. Dijeleći svoja osobna iskustva s kraja studentskog i početka radnog života, panelisti su se složili oko jedne bitne stvari: griješiti je nužno i neuspjeh je temelj svakog uspjeha. Ohrabrili su i nadahuli studente i ostale prisutne svojim sjećanjima i dogodovštinama. Iako je studentski život svima u pamćenju kao nezamjenjivo razvojno iskustvo, slažu se i oko toga da je mladim ljudima pri kraju studija iznimno teško odvažiti se u skok na tržište rada. Iako je put svakog od studenata individualan, kako je zaključio dr.sc. Boris Jokić, treba se odvažiti i "razbiti nos". "Zaboravit ćeš bol, a ostat će ti sjećanje na svoju glupost i odvažnost - to je nezamjenjivo". Nakon zanimljive diskusije, certifikate je najboljima uručila direktorica upravljanja ljudskim potencijalima u Styriji Ivana Krajinović, a nakon toga i ostalim polaznicima. Prvo mjesto je osvojila Martina Marić, studentica socijalne pedagogije na Edukacijsko-rehabilitacijskom fakultetu, drugo je pripalo Filipu Bunjevcu, studentu Visoke poslovne škole Zagreb, a treće mjesto je zaslužila Maja Perić s Ekonomskog fakulteta. Ususret novoj generaciji Nakon 5 održane generacije i ukupno 88 studenata koji su prošli akademiju s 16 različitih fakulteta iz 6 gradova u dvije države, kreće se u planiranje programa Styria:SCOOL akademije za 2017. godinu . Styria:SCOOL akademija 5 generacija 88 studenata 16 različitih fakulteta 6 gradova 2 države Sve studente koji su zainteresirani za studentske poslove i prakse neovisno o Styria:SCOOL akademiji pozivamo da nam pošalju svoj životopis na mail ljudski_potencijali@styria.hr. - Moj glavni izazov je što me puno toga zanima i nisam sigurna čime se točno želim baviti u životu. Upravo zato sam htjela uvid u svijet medija i sada radim u Odjelu medijskih rješenja u Styriji kako bih shvatila je li to za mene - objasnila je prvoplasirana Martina Marić. Filipu je SCOOL akademija potvrdila da je napravio dobar izbor fakulteta. -Studiram marketing i nakon Styria:SCOOL akademije sam siguran da je to pravi izbor za moju budućnost. Stipendiju od 9.000 kuna koju sam osvojio ću uložiti u svoje daljnje obrazovanje, a čim se otvori marketinško mjesto u Styriji želim postati dio tima te uspješne kompanije. Pozivam sve studente da se prijave jer je ovo izuzetan i hvalevrijedan projekt. Pomogao mi je da utvrdim što želim raditi u životu, istaknuo je Filip Bunjevac. Maji Perić je ovo bilo korisno jer se odlično nadovezalo na teoriju koju je dobila na fakultetu. -Imali smo predavače iz svakog segmenta poslovanja i to mi je proširilo vidike. Radila sam s dobrim ambicioznim ljudima i ovo je bilo stvarno jedno lijepo iskustvo-ispričala nam je oduševljena studentica.