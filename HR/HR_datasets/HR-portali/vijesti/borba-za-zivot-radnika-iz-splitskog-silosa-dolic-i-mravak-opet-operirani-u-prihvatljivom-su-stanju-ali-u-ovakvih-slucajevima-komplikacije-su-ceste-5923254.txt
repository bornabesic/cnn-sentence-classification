Dvojica teško opečenih radnika Robert Dolić (44) i Hrvoje Mravak (27), koji su u petak ozlijeđeni u eksploziji silosa u splitskoj Sjevernoj luci, i dalje su životno ugroženi, njihovo je stanje bez znatnijih promjena u odnosu prema danu kad su primljeni te su i dalje na respiratoru, rekli su u utorak liječnici splitskoga KBC-a na izvanrednoj konferenciji za novinare. Pročelnik Klinike za anesteziologiju, reanimatologiju i intezivno liječenje Nenad Karanović rekao je da se pacijentima stimuliraju neke životne funkcije, da su u prihvatljivom stanju, to jest zadovoljavajuće i da su obojica danas operirana. Ozljede su opasne za život te liječnici čine sve da se - koliko je moguće - spriječe komplikacije koje, nažalost, očekuju. "Koliko mi imamo iskustva, u takvim slučajevima se vrlo često javljaju komplikacije, pogotovo kod velikih opeklina. Najčešće se događaju infekcije zato što je izgorena površina idealno hranilište za mikroorganizme, a onda - kada krene infekcija - može završiti sa sepsom i septičkim šokom", rekao je Karanović, dodajući da to ostavlja posljedice na sve ostale organe.  Voditelj Odjela za plastičnu kirurgiju splitskoga KBC-a Ivan Utrobičić izjavio je da su obojicu pacijenata prvi put operirali još u petak, kada su primljeni u bolnicu. "Napravili smo tzv. inicijalne operacije da se uspostavi cirkulacija u opečenim dijelovima tijela i da se krene u stabilizaciju stanja", rekao je, dodajući da su uspjeli izbjeći akutni šok te su danas izvedene tzv. definitivne operacije u kojima su obojici skinuti izgoreni dijelovi i pokriveni njihovom kožom.  Rekao je da su operacije protekle dobro, da je svaka trajala po tri sata te da je zadovoljan današnjim tijekom. Istaknuo je da je cijela ekipa plastične kirurgije bila na operativnim zahvatima jer su povukli sve ljude koji trenutačno nisu bili u bolnici.  Rekao je da su pacijenti podjednako opečeni te da su i površine iste, no nije želio reći o kojem je stupnju riječ i na koliko posto tijela. Dodao je kako su se s tim u vezi u medijima pojavile dezinformacije. Radnici sinjske tvrtke radili su bravarske poslove na višim etažama silosa kad se - zbog još neutvrđenih razloga - dogodila eksplozija u kojoj su teško ozlijeđeni.  Osim njih, u eksploziji su ozlijeđena još tri radnika, ali lakše. Još se čeka da Državno odvjetništvo objavi rezultate očevida koji je trajao nekoliko dana i u kojem su, osim policije i tužiteljstva, sudjelovali i inspektori zaštite na radu i djelatnici zagrebačkog Centra za forenzična ispitivanja, istraživanja i vještačenja "Ivan Vučetić".