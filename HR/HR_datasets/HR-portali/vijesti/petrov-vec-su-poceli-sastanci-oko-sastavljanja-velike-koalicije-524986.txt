Na predizbornom skupu Mosta u Osijeku, predsjednik stranke Božo Petrov se opet dotakao premijera Andreja Plenkovića. - Hrvatska ne smije biti zemlja proceduralnih pogrešaka, pogotovo onih koje se temelje na sramotnoj političkoj trgovini. Plenković je, da bi preživio, sklopio pakt i radio trgovinu. Za njega je ruku dao Tomislav Saucha, osumnjičenik u aferi Dnevnice. O Lackoviću i Pupovcu neću ni trošiti riječi. Ne može se dogoditi da nakon svega građani izađu na lokalne izbore i opet daju glas SDP-u i HDZ-u koji su pokazali da im ništa nije sveto. Pokazali su da građane drže korisnim budalama. Ni u jednoj uređenoj zemlji ne postoji mogućnost da se može dogoditi proceduralna pogreška čovjeku koji je u Saboru spašavao vladu - poručio je Petrov.  Inače, I Most je konferenciju za medije otvorio snimkom sa sjednice Vlade popraćenu zvukovima Beethovenove "Ode Radosti".  Petrov je rekao da želi da svi građani iskoriste priliku 21. svibnja i pokažu da ne podržavaju ovakav način vođenja politike. - Dali smo im mogućnost da vide kako se 20 godina vodila politika, da vide sav mulj i svu močvaru politike koju su nam priuštili i HDZ i SDP.  Hrvatska ne smije biti zemlja proceduralnih pogreška. Hrvatskoj treba stabilna vlast bez klijentelizma i korupcije. Promjene ne mogu osigurati ljudi za koje glas dižu oni koji su osumnjičenici i koji se oslobađaju proceduralnim pogreškama. Oni se sada pozivaju na veliku koaliciju. Plenković govori "o tom potom". Koliko mi znamo, na marginama su već počeli takvi sastanci. Most je pokazao što znači štititi nacionalne interese i razotkrili smo što se događa u hrvatskoj politici. Mi nemamo gazdu, oni imaju gazdu - rekao je Petrov, a prenosi Dnevnik.hr. Miroslav Šimić, Mostov kandidat za osječkog gradonačelnika kazao je kako je Vlada nezakonito smijenila državne tajnike.  - Ne vrši se pritisak samo na one koji su bili u izvršnoj vlasti, već i na njihove obitelji - kazao je Šimić. Tema: Lokalni izbori 2017. 