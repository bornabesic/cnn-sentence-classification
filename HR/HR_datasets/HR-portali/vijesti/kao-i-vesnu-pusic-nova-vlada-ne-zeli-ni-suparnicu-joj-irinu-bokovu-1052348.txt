Političke prepirke oko nominiranja nacionalne kandidatkinje za glavnu tajnicu UN-a ne traju samo u Hrvatskoj, gdje – tako izgleda – Vesna Pusić najvjerojatnije neće moći računati na potporu nove vlade. Sličan, no puno ozbiljniji scenarij upravo se događa u Bugarskoj gdje politički sukob oko nominiranja Irine Bokove prijeti urušavanjem vlade premijera Bojka Borisova. U Bugarskoj se već prije nekog vremena iskristalizirala, po mišljenju mnogih favoritkinja, za dužnost šefice UN-a čelnica Unesca u drugom mandatu Irina Bokova. Uz nju je kao kandidatkinja spominjana i europska povjerenica za humanitarnu pomoć i odgovor na krizu Kristalina Georgijeva. Bokova dolazi iz stranke socijalista, dok je Georgijeva članica vladajuće stranke desnog centra GERB premijera Borisova. Bokovu je u srpnju 2014. već nominirala tadašnja socijalistička vlada, i to u zadnjim danima mandata. Premijer nove vlade Bojko Borisov početkom prošle godine kazao je da podržava Bojkovu, no sada, kada bugarska vlada treba poslati u UN ime svoga kandidata, to nikako da učini, a sve se glasnije čuje da želi nominaciju “svoje” K. Georgijeve. – Bokova dolazi iz stare komunističke obitelji, a sadašnja vlast se i na taj način želi riješiti tog dijela povijesti – komentira bugarski novinar Nikolaj Krstev te dodaje da je politička kriza eskalirala. – Bivši predsjednik Georgi Parvanov, čija se stranka odcijepila od socijalista i sada podržava vladajuću koaliciju, zaprijetio je da izaći iz koalicije ako ne nominiraju Bokovu. Bugarska važe. U državi stručnjaci podržavaju Irinu Bokovu, ali sada političari odlučuju. Govori se da ima potporu većine država Vijeća sigurnosti UN-a – Rusije sigurno, jedino se Kina još premišlja. Na političarima je da odluče – kaže Krstev. >> Vesni Pusić veći je problem HDZ nego protukandidati 2016. >> Irina Bokova: Ne poznajem Vesnu Pusić,  ali već sam se natjecala sa snažnim kandidatkinjama 