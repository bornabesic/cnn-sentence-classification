Britanci su se u petak ujutro probudili u šoku, nevjerici, mala većina očito i u sreći, ali svi s osjećajem da se rano jutros dogodila nevjerojatan fenomen izazvan čovjekovim djelovanjem: nešto prije 5 sati, odbacivši sidro koje je bilo vezano za EU, Velika Britanija počela se odmicati od Europe. Konačni rezultati pokazuju da je za napuštanje Europske unije glasalo 17,410.742 (51,9%) birača, a 16,141.241 za ostanak (48,1%). David Cameron najavio je da se povlači s mjesta premijera jer želi prepustiti to mjesto nekome tko se, za razliku od njega koji je zagovarao ostanak, zalaže za izlazak iz EU. – Smatram da je zemlji nužno novo vodstvo koje će je odvesti u novom smjeru. Ja neću biti kapetan. Pregovori s EU morat će biti započeti pod novim premijerom – rekao je Cameron. Predsjednik Europske komisije Jean-Claude Juncker rekao je kako želi odmah početi pregovore o izlasku Britanije iz Europske unije i da nema razloga da se čeka do listopada za kada je britanski premijer David Cameron najavio svoju ostavku. Pariz i Berlin će drugim europskim zemljama ponuditi rješenja za "učinkovitiju" EU bez ustavnih ispada, izjavio je za agenciju France presse francuski ministar vanjskih poslova Jean-Marc Ayrault. Čelnici Europske unije sastat će se u srijedu bez britanskog kolege Davida Camerona kako bi razmotrili "proces rastave" s Londonom nakon što su Britanci glasovali za izlazak iz Unije, rekao je petak predsjednik Europskog vijeća Donald Tusk. Čelnici 28 članica EU-a održat će dvodnevni summit od utorka popodne u Bruxellesu. Premijer Cameron će informirati drugih 27 tijekom večere, napisao je predsjedavajući summita Donald Tusk u pismu čelnicima izlažući dnevni red sastanka. Tijek događaja pratite u nastavku: 23.45 - Agencija za procjenu kreditnog rejtinga Moody's je večeras snizila izglede (outlook) za britanski kreditni rejting sa stabilnih na negativne. Upozoravaju da će Velika Britanija imati slabiji ekonomski rast nakon referenduma o izlasku iz EU. Napominju da Velikoj Britaniji, zbog "Brexita", slijedi "duže razdoblje nestabilnosti". Mijenjanje izgleda sa stabilnih na negativne bi mogla biti prva naznaka da će Moody's sniziti kreditni rejting Velike Britanije, piše Guardian. Prije tri godine su ih sa najvišeg AAA rejtinga spustili na drugi "po snazi" AA+. U Moody'su očekuju negativne učinke po britansku ekonomiju, ako Vlada ne uspije ispregovarati trgovinski sporazum koji bi imao vrlo slične uvjete sadašnjem njihovom pristupu zajedničkom tržištu EU. No, u ovom trenutku je malo vjerojatno da će se takav ugovor potpisati između EU i Velike Britanije. 22.45 - Irski i sjevernoirski čelnici su odbacili poziv Sinn Feina o organiziranju referenduma o ujedinjenju otoka nakon odluke Britanaca da izađu iz Europske unije. Irski premijer Enda Kenny je ocijenio da sada postoje puno hitniji problemi. Prema irskim medijima, parlament, koji je trenutačno na odmoru, bit će pozvan na hitan sastanak u ponedjeljak zbog britanske odluke da napusti EU. Premijerka Sjeverne Irske Arlene Foster je također odbacila ideju takvog referenduma. Sjeverna Irska, koja je dio Ujedinjenog Kraljevstva, je većinom glasala za ostanak u EU, suprotno od Ujedinjenog Kraljevstva u cjelini. Taj rezultat je naveo Sinn Fein da traži održavanje referenduma ujedinjenja. Mogućnost referenduma se predviđa mirovnim sporazumima iz 1998., kojima je okončan više desetljeća dug oružani sukob republikanaca i unionista. Za referendum je potrebna podrška većine stanovnika, što ovog puta nije slučaj, rekla je Foster. 22.15 - Predsjednik Europske komisije Jean-Claude Juncker rekao je kako želi odmah početi pregovore o izlasku Britanije iz Europske unije i da nema razloga da se čeka do listopada za kada je britanski premijer David Cameron najavio svoju ostavku. "Britanci su odlučili jučer da žele izaći iz Europske unije pa nema smisla čekati do listopada kako bi se pokušali ispregovarati uvjeti njihova odlaska", rekao je Juncker u intervjuu njemačkoj televiziji ARD. "Želio bih početi odmah". Juncker je rekao kako će EU slijediti "razuman pristup" u pregovorima o razdvajanju. "To nije prijateljska rastava, ali ionako nije bio slučaj velike ljubavi", rekao je. 22.00 - Pariz i Berlin će drugim europskim zemljama ponuditi rješenja za "učinkovitiju" EU bez ustavnih ispada, izjavio je za agenciju France presse francuski ministar vanjskih poslova Jean-Marc Ayrault, nakon što su se Britanci izjasnili za izlazak iz Europske unije (EU). Socijalilstički ministar je objasnio da o tome razgovara s njemačkim socijal-demokratskim kolegom Frank-Walter Steinmeierom čim je stupio na funkciju, u veljači, puno prije četvrtka kada su Britanci izglasovali izlazak iz EU. - Naša razmišljanja podastiremo predsjedniku Francoisu Hollandeu i kancelarki Angeli Merkel - dodao je. Dvojica čelnika se trebaju satati u ponedjeljak u Berlinu s talijanskim premijerom Matteom Renzijem na razgovorima o njihovom stajalištu nakon britanskog referenduma. - Potrebna je francusko-njemačka usklađenost - nastavio je Ayrault. "Ako se nećemo dogovoriti, nećemo moći ponuditi uspješne prijedloge za raspavu". On je naglasio važnost "konkretnih rješenja" u EU, "kako bi se poboljšalo naše djelovanje bez pokretanja velikih zahvata". Nekoliko izvora je posljednjih tjedana spomenulo da se razmatra francusko-njemačka inicijativa. Pariz drži da se Europa treba usredotočiti na bitno, rekao je petak Francois Hollande. Jean-Marc Ayrault je spomenuo "Europsku strategiju na razini obrane" i mogućnost usporavanja plana predsjednika Europske komisije Jean-Claude Junckera kojem je cilj pokretanje rasta u Europi i financiranja koje bi osigurala EU u visini od 21 milijardu eura. Šefovi francuske i njemačke diplomacije će u subotu u Berlinu razmijeniti stajališta s kolegama iz drugih zemalja utemeljiteljica EU (Italija, Belgija, Nizozemska, Luksemburg), a "zatim će malo pomalo širiti krug", rekao je Jean-Marc Ayrault. 21.20 - Turisti iz Velike Britanije koji upravo putuju Grčkom nisu u mogućnosti zamjeniti funte za eure jer odmarališta ne posjeduju službeni tečaj iz središnje banke. Opširnije OVDJE 20.25 – Čelnici Europske unije sastat će se u srijedu bez britanskog kolege Davida Camerona kako bi razmotrili "proces rastave" s Londonom nakon što su Britanci glasovali za izlazak iz Unije, rekao je petak predsjednik Europskog vijeća Donald Tusk. Čelnici 28 članica EU-a održat će dvodnevni summit od utorka popodne u Bruxellesu. Premijer Cameron će informirati drugih 27 tijekom večere, napisao je predsjedavajući summita Donald Tusk u pismu čelnicima izlažući dnevni red sastanka. Očekuje se da će se Cameron nakon toga vratiti u London, a u srijedu će se, po prvi put, preostalih 27 čelnika sastati u neformalnijem formatu bez njega. Takvi "neformalni" summiti odražavaju činjenicu da nemaju ovlasti donošenja odluka. – Tih 27 će se sastati neformalno kako bi razgovarali o političkim i praktičnim posljedicama Brexita – napisao je Tusk koji je ranije u petak razgovarao s Cameronom o rasporedu. – Razgovarat ćemo o takozvanom procesu rastave – rekao je govoreći o Članku 50 EU ugovora koji omogućava nekoj vladi da obavijesti Europsku uniju o tome da izlazi i obvezuje Uniju da nastoji pregovorima doći do "ugovora o izlasku". 20.05 - Što misle o Brexitu i što bi on mogao značiti, pitali smo dvojicu Britanaca koji su svoj život i rad odlučili nastaviti u Hrvatskoj. Što su rekli pročitajte OVDJE 19.55 – Berlin je zabrinut da bi Francuska, Nizozemska, Austrija, Finska i Mađarska mogle slijediti primjer Velike Britanije koja je glasala za izlazak iz Europske unije, piše u petak dnevnik Die Welt navodeći ministarstvo financija koje procjenjuje da bi njemačke uplate u europski proračun mogle narasti za 3 milijarde eura. Dnevni list preporučuje Njemačkoj da u dogovoru s EU ponudi Velikoj Britaniji "konstruktivne pregovore o izlasku iz EU" kako bi Ujedinjeno Kraljevstvo postalo "pridružena zemlja partner", piše strateški njemački list. Procjenjuje da bi njemačke uplate u godišnji proračun EU mogle narasti za 3 milijarde eura kada Velika Britanija napusti klub EU. 19.45 – Iz Morgan Stanleya su demantirali glasine da će nakon Brexita seliti svoje zaposlenike iz britanskih ureda. – Unatoč netočnom medijskim navodima, nemamo planove za seljenje zaposlenika iz Velike Britanije te ćemo samo razmotriti prilagodbe našeg operativnog modela u Europi, Srednjem istoku i Africi kako puni učinak referendumskog rezultata bude postajao jasniji tijekom sljedeće dvije godine – rekli su čelnici tvrtke James Gorman i Colm Kelleher u dopisu zaposlenicima, prenosi WSJ. 19.30 – Izlazak Velike Britanije iz EU prijetnja i za uspješnu "Igru prijestolja". Opširnije OVDJE 19.25 – Britanci su šokirani ishodom referenduma o Europskoj uniji, kako oni koji su tijesnu pobjedu "za" izlazak pozdravili kao dan "neovisnosti", tako i oni koji su takvim rezultatom užasnuti. Referendum, održan nakon oštre kampanje, podijelio je Veliku Britaniju uzduž i poprijeko – stare protiv mladih, Englesku i Wales protiv Škotske i Sjeverne Irske, stanovnike sjeverne Engleske koji trpe gospodarske teškoće protiv bogatih gradova juga. I kada je u petak ujutro objavljen rezultat 52 posto za izlazak, a 48 za ostanak, pristaše Brexita preplavio je val oduševljenja. Nasuprot njima, u financijskom sjedištu Londona, koji je masovno glasao za ostanak, zavladalo je tmurno ozračje. – Što sada? – zapitao se Steve Jones i nastavio: – Pred nama je velika nepoznanica, izgledi su sumorni. Umirovljenica Janet Hartley iz Manchestera, koja je glasala za izlazak iz EU, ističe da je kampanja bila zbunjujuća, da su političari govorili besmislice, no smatra da pred Britanijom stoji svjetlija budućnost. Hartley je jedna od brojnih starijih birača koja je odabrala Brexit, dok su mladi uglavnom glasali za ostanak u Europskoj uniji i u petak su svu ogorčenost rezultatom izrazili na društvenim mrežama. – Mi (mladi) smo ti koji će trpjeti posljedice takve odluke – napisao je na Twitteru Kean Smith. Većina Škota i stanovnika Sjeverne Irske glasovala je za ostanak, a Wales za izlazak i takva podijeljenost potiče niz pitanja o budućnosti Ujedinjenog Kraljevstva. – To je šokantno. Nosi mnogo neizvjesnosti za Škotsku idućih godina – kaže Catherine iz škotskog grada Aberdeena. Brexitovci, zagovornici izlaska iz EU, privukli su milijune birača koji se smatraju žrtvama globalizacije i useljenike iz EU proglašavaju krivcima koji im "ruše" plaće i "sišu" novac iz britanskog socijalnog sustava. Tako 70-godišnji vozač Duncan smatra da će se politika useljavanja promijeniti pa će se sada malo pripaziti koga se "pušta da se useli" u Britaniju koja "tone pod težinom stanovništva". Sasvim je drukčija slika u londonskom Cityju gdje zaposlenici financijskog i tehnološkog sektora strahuju za svoja radna mjesta. Neki smatraju da referendum nije ni trebalo raspisivati. – Političari ne slušaju javnost. Mislim da nema pravog vodstva – smatra Michael Elborn koji radi u sektoru "start up" poduzeća i zaključuje "ako novac ode iz sustava i veliki business propadne, ostat ću bez posla". Čak i oni koji su glasovali za Brexit znaju da neće sve ići glatko. – Sada ćemo poslovati s EU kao vanjska članica, pa će se rasti cijene hrane, goriva. Svi ćemo morati platiti račun za to, no nadam se da to neće biti predrastično – kaže Lauren Smedley, 24-godišnja asistentica za djecu koja je glasovala za Brexit. Britanci nastanjeni u Europi zahvaljujući europskog stečevini slobodnog kretanja ljudi unutar EU, zabrinuti su kako će se izlazak iz Unije odraziti na njihov status. – To je sramota. Britanija je trebala ostati bliska Europi, ona je pokazala "sitnootočki" mentalitet i sada je pred nama velika neizvjesnost. Mnogi Britanci koji žive u inozemstvu sada se pitaju što će biti s njima – kaže Caroline Taylor, 43-godišnja nastavnica koja radi u Berlinu. – Kako ću za Boga miloga, objasniti Francuzima, svojim francuskim prijateljima što se dogodilo – pita se Peter Varcoe koji je 11 godina živio u Francuskoj. Bill Pairman, samostalni prevoditelj nastanjen u Madridu gotovo 30 godina, razmišlja o tome da zatraži španjolsko državljanstvo. – Ne vjerujem da će me deportirati, no postoje mnogi scenariji – rekao je. Rezultatom su iznenađeni čak i oni koji su glasovali za izlazak iz EU. Duncan Evans, voditelj malenog obiteljskog hotela na jugozapadu Francuske glasovao je za Brexit, ali ni sam nije vjerovao da će brexitovci pobijediti. – Glasovao sam za izlazak, moj glavni razlog bio je suverenitet, upravljanje, odlučivanje o vlastitom modelu vladanja, a sada sam u šoku – ističe Evans. 19.20 – Komentar koji savršeno opisuje zašto su mladi Britanci užasnuti rezultatom referenduma. Opširnije OVDJE 18.35 – Odluka Britanaca da izađu iz EU zabrinula je brojne od tri milijuna Europljana u Velikoj Britaniji i otvorila pitanje o njihovoj budućnosti u zemlji u kojoj godinama žive. – Plašim se – rekla je Poljakinja Ella Vine (31), direktorica humanitarne organizacije koja u Britaniji živi devet godina. – Nisam planirala nikakve promjene, no što ja mogu promijeniti? – dodala je. – Ne mogu učiniti ništa, ne znam kakav će biti položaj ljudi poput mene, to je katastrofalno – Opširnije OVDJE 18.20 - Od Brexita, do "Nexita" i "Frexita" i ponovnih pregovora o njihovu pristupanju Europskoj uniji, euroskeptici diljem EU slave u petak pobjedu i pozivaju na referendum u njihovim zemljama, što povećava strahovanja za budućnost europskog jedinstva. – Mislim da je to kraj EU. Nema povratka – rekao je za ageniju France presse nizozemski zastupnik krajnje desnice Geert Wilders i tražio održavanje referenduma o "Nexitu", nizozemskom izlasku iz Europske unije. – EU se već ugasila – dodao je. – Pobjeda slobode! Kao što godinama tražim, sada treba održati referendum u Francuskoj i zemljama EU – rekla je predsjednica Nacionalne fronte Marine Le Pen na društvenoj mreži Twitter i pozvala na održavanje referenduma unutar šest mjeseci. Marine Le Pen želi postati "Madame Frexit". – Europa će biti u središtu sljedećih predsjedničkih izbora" – u proljeće 2017., rekla je. Geert Wilders tvrdi da će u Nizozemskoj biti održan referendum ako on postane premijer na izborima u ožujku. – Osnovat ću koaliciju u kojoj postoji dogovor o održavanju referenduma, vladat ću sa strankama koje su sklone takvom referendumu – objasnio je, prenosi AFP. EU je suočena s dubokim podjelama o načinu vođenja migracijske krize, ali i financijskim problemima nekoliko zemalja članica. Mnogi strahuju od domino učinka koji može potaknuti druge države da napuste Uniju i slijede primjer Velike Britanije i zadaju još jači udarac europskom projektu. Kandidat krajnje ljevice za francuske predsjedničke izbore Jean-Luc Mekenchon je uputio poziv na izlazak iz europskih sporazuma i rekao da "Europsku uniju treba mijenjati ili napustiti". U Italiji je Matteo Salvini, čelnik stranke koja se protivi imigraciji Lige Sjever pozdravio na Twitteru "hrabrost slobodnih građana" suočenih s "lažima, prijetnjama i ucjenama". – Sada je red na nama – zaključio je. Portugalska komunistička stranka, saveznica socijalističke vlade, pozdravila je tu "pobjedu nad strahom, neizbježnim, podložnosti i katastrofizmom" i ponudila novo oružje protiv EU velikog kapitala i velikih snaga, rekao je eurozastupnik Joao Ferreira. Danska populistička stranka DF navela je da je izvrsno da su autori te kampanje zastrašivanja doživjeli udarac vlastitog oružja. Predsjednik švedske Lijeve stranke Jonas Sjosted i Danska narodna stranka zalažu se za ponovne pregovore radi "manje obvezujuće suradnje s EU". Predvodnica Alternative za Njemačku (AfD), Frauke Petry želi "Europu domovina" i razmatra druge moguće izlaske iz EU ako "ne odustane od svog gotovo socijalističkog iskustva integracije". Predsjednik austrijske ekstremno desno orijentirane stranke FPO, Heinz Christian Strache zatražio je ostavke predsjednika Europske komisije Jean-Claude Junckera i predsjednika Europskog parlamenta Martina Schulza. 17.00 – Velika Britanija i Europska unija ostat će "prijeko potrebni partneri za SAD – rekao je američki predsjednik Barack Obama nakon što su Britanci glasovali za izlazak iz EU. Rusija nije utjecala na britansku odluku da napusti Europsku uniju, rekao je ruski predsjednik Vladimir Putin, odbacujući time izjave britanskog premijera Davida Camerona da Rusija podržava Brexit. Opširnije OVDJE 16.40 – Vlada Republike Hrvatske danas je priopćila da je sa žaljenjem primila vijest o rezultatima referenduma na kojem su građani Ujedinjene Kraljevine Velike Britanije i Sjeverne Irske izglasali izlazak iz Europske unije. Opširnije OVDJE 16.35 – Hrvatska predsjednica Kolinda Grabar-Kitarović rekla je u Ljubljani da je razočarana ishodom britanskog referenduma, ali je naglasila da se europski projekt nastavlja. Opširnije OVDJE 15.25 – HDZ-ov saborski zastupnik i predsjednik Odbora za europske poslove Gordan Jandroković ocijenio je kako bi referendumska odluka o izlasku Velike Britanije iz EU mogla imati nesagledive posljedice po stabilnost europskog kontinenta. Više pročitajte OVDJE. 15.09 – Edward Snowden: Gibraltar je sa 95,9 posto glasovao za ostanak u EU, Škotska sa 62 posto, Sjeverna Irska sa 56 posto. Je li ovo kraj Ujedinjenog Kraljevstva? 15.00 – Moćna američka multinacionalna investicijska banka Morgan Stanley pokrenula je proces seljenja 2000 svojih zaposlenika iz Londona. Preselit će se u Dublin ili u Frankfurt, javlja BBC. 14.45 – Američki potpredsjednik Joe Biden izjavio je da bi Sjedinjene Države više voljele da je Britanija odlučila ostati u EU, no da Amerika poštuje rezultate održanog referenduma. – Moram kazati da smo očekivali drukčiji ishod referenduma. Više bismo voljeli da je ishod bio drukčiji...., no Sjedinjene Države dugogodišnji su prijatelj Ujedinjenog Kraljevstva i ta će se posebna povezanost između dviju zemalja održati – kazao je u Dublinu. – U potpunosti poštujemo odluku koju su Britanci donijeli – izjavio je Biden. Rekavši da poštuje odluku britanskih birača, predsjednik Kongresa Paul Ryan istaknuo je da ona neće utjecati na posebne odnose SAD-a i Velike Britanije. 14.05 – Ishod britanskog referenduma sve nas poziva da sačuvamo i britansko i europsko zajedničko dobro, rekao je papa Franjo. Papa je razgovarao s novinarima na letu od Rima do Armenije, kamo stiže u trodnevni posjet. – Narod je izrazio svoju volju – rekao je Papa. – Sada je na nama velika odgovornost da sačuvamo dobrobit naroda u Ujedinjenom Kraljevstvu i dobrobit i suživot cijelog kontinenta. To je ono što očekujem – rekao je Franjo, ovogodišnji dobitnik nagrade Karla Velikog koja se dodjeljuje za promicanje europskog jedinstva. 14.00 – Grčki premijer Aleksis Cipras rekao je da je britanska odluka da napusti EU simptom dublje bolesti u Europi koju treba hitno liječiti. Cipras je kritizirao europske države koje ističu svoju suverenost kada treba zatvoriti put izbjeglicama, ali tu suverenost zaboravljaju kad drugima nameću strogu štednju. – Europa koja zatvara svoje granice izbjeglicama, a otvara ih nametnutoj štednji, takva Europa je obezvrijedila svoje temeljne vrijednosti – kazao je Cipras. – Stroga štednja samo je povećala nejednakost između sjevera i juga, a odbijanje podjele tereta u dužničkoj i migrantskoj krizi samo je povećalo nevolje u Europi – rekao je Cipras. – Hitno nam treba nova vizija i novi početak ujedinjene Europe – za bolju Europu, socijalniju i demokratskiju – poručio je Cipras. 13.45 – S velikim žaljenjem primili smo vijest o odluci građana Velike Britanije o izlasku iz Europske unije. Mislim da ne smijemo okolišati: ovaj dan predstavlja veliki rez za Europsku uniju i integracijske procese unutar Unije – rekla je Angela Merkel na izvanrednoj konferenciji za novinare. – Nema jednostavnih i brzih rješenja za novu situaciju. Ali Europska unija dovoljno je jaka kako bi dala odgovore na današnji dan – kazala je Merkel. 12.55 – Izvanredna plenarna sjednica Europskog parlamenta vezana uz Brexit održat će se 28. lipnja u 10 sati, najavili su iz Europskog parlamenta. Na njoj će biti predsjednik Europske komisije Jean-Claude Juncker i predstavnici Vijeća. Tijekom plenarne sjednice zastupnici će glasovati o rezoluciji u kojoj će analizirati rezultate i sljedeće korake. 12.45 – Javnosti se obratio i predsjednik Europske komisije Jean Claude Juncker. – Brzo ćemo pokrenuti pregovore vezane za uvjete izlaska Ujedinjenog kraljevstva iz Unije – kazao je Juncker. Dodao je i da će do završetka procesa izlaska iz EU Britanija imati sva prava i obveze koje proizlaze iz njezina članstva dok ne napusti Uniju. – Nadam se da ćemo ostati bliski partneri i da će Britanija formulirati svoje zahtjeve u interesu građana UK i EU – kazao je Juncker i zaključio da je žalostan zbog Brexita. 12.40 – Javnosti se obratio Boris Johnson, predvodnik kampanje za izlazak, bivši gradonačelnik Londona i mogući nasljednik Davida Camerona na mjestu premijera. – Ovo ne znači da će Ujedinjeno Kraljevstvo biti na bilo koji način manje ujedinjeno ni da će biti manje europsko. Želim se obratiti milijunima ljudi koji nisu glasali za ovakav ishod, posebno mladima koji možda imaju osjećaj da dižemo most ili da je ovo neka vrsta izolacionizma jer ja mislim da je upravo suprotno. Ne možemo okrenuti leđa Europi. Dio smo Europe. Naša djeca i unuci imat će sjajnu budućnost kao Europljani, putujući po kontinentu, razumijevajući jezike i kulture koje čine našu zajedničku europsku civilizaciju. Želim vas sve uvjeriti da će Britanija ostati velika europska sila koja predvodi rasprave o vanjskoj politici i sigurnosti – rekao je Boris Johnson, a onda i zaključio: – Ali jednostavno ne postoji potreba da Britanija u 21. stoljeću bude dio federalnog sustava vlasti sa sjedištem u Bruxellesu, kakav ne postoji nigdje u svijetu. To je bila plemenita ideja u svoje vrijeme, ali više nije dobra za ovu zemlju – zaključio je. 12.07 – Milanović: Brexit neće imati ozbiljnije posljedice na hrvatsku stabilnost. Mislim da to nije Pandorina kutija. Velike osnivačice Europske zajednice neće krenuti tim putem. Velika Britanija ušla je kasnije i to prije svega na zajedničko tržište. Cijelo vrijeme je Velika Britanija bila nešto poput bijele vrane. David Cameron na kraju je ''poginuo'' od vlastite paljbe. 11.42 – Njemačka kancelarka Angela Merkel također sazvala je sastanak s članovima svoje vlade i predstavnicima političkih stranka u parlamentu kako bi razmotrili posljedice Brexita. Sastanak je predviđen za 11.30 sati, a nakon toga će kancelarka dati izjavu. 11.40 – Francuski predsjednik Francois Hollande dat će izjavu o Brexitu tijekom prijepodneva, a Francuska je sazvala i hitan sastanak vlade u 16.00 sati 11.30 – Glavni tajnik NATO-a Jens Stoltenberg u petak je izjavio kako će položaj Velike Britanije u Savezu "ostati nepromijenjen" unatoč odluci Britanaca da napuste Europsku uniju. "Znam da će položaj Velike Britanije u NATO-u ostati nepromijenjen", rekao je Stoltenberg, dodavši kako će "Velika Britanija ostati snažna i predana saveznica NATO-a i nastaviti igrati vodeću ulogu u Savezu". 10.15 – Na europskim su burzama cijene dionica potonule više od osam posto, a pod najvećim je pritiskom bankarski sektor. Više pročitajte OVDJE. 9.30 – Premijer David Cameron najavio je svoju ostavku nakon što je Velika Britanija odlučila izići iz EU. – Smatram da je zemlji nužno novo vodstvo koje će je odvesti u novom smjeru. Ja neću biti kapetan. Pregovori s EU morat će biti započeti pod novim premijerom – rekao je Cameron. Dodao je i da je njegova želja da se novi izbori održe do listopada. 9.25 – Vrijednost britanske funte drastično je pala nakon što je postalo jasno da su se Britanci većinom izjasnili za izlazak iz Unije. U jednom trenutku funta je pala na vrijednost od 1,3305 američkih dolara, što je pad veći od 10 posto i najniža vrijednost britanske valute od 1985. To je najveći pad funte zabilježen u jednom danu, piše BBC. I u odnosu na euro, funta je pala za 7 posto, na vrijednost od 1,2085 eura. Izlazak VB iz EU utjecao je i na pad eura u odnosu na američki dolar za 3,3 posto. Financijski analitičari kažu da su ovi padovi snažniji od onih kakvi su bili viđeni za vrijeme financijske krize 2008. 9.00 – Nigel Farage, čelnik britanske eurofobne stranke UKIP, izjavio je da premijer David Cameron mora podnijeti ostavku nakon što je njegova kampanja za ostanak Velike Britanije u Europskoj uniji pretrpjela poraz, dok ministar vanjskih poslova Philip Hammond kaže da će Cameron ostati na toj dužnosti unatoč rezultatima referenduma. – Mislim da nije prihvatljivo da taj čovjek ostane – istaknuo je Farage za ITV News 8.50 – Izlazak Velike Britanije iz EU odrazio se i na svjetska tržišta. Wall Street Journal javlja da su cijene sirove nafte pale za gotovo 7% nakon što su objavljeni rezultati referenduma, a samim time stvara se i neizvjesnost u vezi s ekonomskom budućnosti regije. 8.45 – Objavljeni su konačni rezultati referenduma. 17,410.742 birača glasalo je za napuštanje Europske unije (51,9%), a 16.141.241 (48,1%) za ostanak u njoj. 8.40 – Škotska vidi svoju budućnost unutar EU, rekla je nakon odluke britanskih birača o napuštanju Europske unije premijerka Nicola Sturgeon, a sjevernoirska nacionalistička stranka Sinn Fein zahtijeva referendum o ujedinjenju s Republikom Irskom. – Dok čekamo konačne rezultate, glasanje ovdje (u Škotskoj) jasno pokazuje da Škoti vide svoju budućnost u EU – istaknula je škotska premijerka i šefica Škotske nacionalne stranke (SNP). Većina škotskih birača glasovala je za ostanak u Europskoj uniji, kao i glasači u Sjevernoj Irskoj. Glasači u Škotskoj izabrali su ostanak sa 62 posto, a u Sjevernoj Irskoj s 56 posto. "Ovaj ishod dramatično mijenja politički krajolik na sjeveru Irske i mi ćemo intenzivirati našu stvar za sazivanje šireg glasanja o ujedinjenoj Irskoj", rekao je čelnik Sinn Feina Declan Kearney. 8.30 – Agencija za procjenu kreditnog rejtinga Standard&Poor's poručila je kako je najviši investicijski rejting Britanije AAA sada neodrživ. – Smatramo da pod ovim okolnostima AAA rejting Britanije nije održiv – kazao je Moritz Kraemer, direktor u S&P-u, britanskom poslovnom dnevniku Financial Timesu, a prenosi Reuters. Druge velike rejting agencije Fitch i Moody's već su snizile AAA rejting Britanije, puno prije nego što je kampanja za referendum o izlasku Britanije iz EU započela. 8.03 – Predsjednik Europskog parlamenta Martin Schulz izjavio je za njemačku televiziju kako je britanski premijer David Cameron stavio veliki teret na svoja leđa te da će se iz EU na njegovu zemlju gledati kao na "treću zemlju" i odbacio mogućnost da će britanski referendum imati domino-efekt i na ostale zemlje članice. 8.02 – Na europskim bi burzama cijene dionica mogle potonuti između 6 i 7,5 posto, pokazuju indeksi, dok su azijska tržišta već pod pritiskom odluke Britanaca o izlasku iz Europske unije. Kada se danas otvore europske burze, britanski FTSE, njemački DAX i francuski indeks CAC mogli bi pasti između 6 i 7,5 posto, a neki očekuju i znatno oštriji pad. 7.58 – Američki predsjednik Barack Obama prati događaje oko referenduma i priprema se na sastanak s britanskim premijerom Cameronom, priopćeno je iz Bijele kuće. 7.48 – Nema potrebe da se članak 50. provede odmah. Bilo bi glupo da se tako napravi, smatra Matthew Elliot koji je za Reuters izjavio da David Cameron treba ostati premijer i dalje kako bi zemlju pripremio na izlazak iz EU. 7.35 – Vođe desnice u Nizozemskoj i Francuskoj jutros su, nakon što je postalo jasno da su Britanci glasovali za izlazak iz EU, pozvali na referendume o napuštanju Unije u svojim zemljama, javljaju agencije. Nizozemski desničar Geert Wilders pozvao je na referendum u Nizozemskoj kazavši da će, ako bude izabran za premijera na općim izborima u ožujku sljedeće godine, on također sazvati referendum. "Želimo sami biti zaduženi za svoju zemlju, za svoj novac, svoje granice i svoju imigracijsku politiku", rekao je u priopćenju. "Što je prije moguće Nizozemci trebaju dobiti prigodu da kažu što misle o članstvu u Europskoj uniji", kazao je. "Vrijeme je za novi početak koji će se temeljiti na našoj vlastitoj snazi i suverenitetu", naglasio je Wilders, dodajući: "Ako postanem premijer, održat će se referendum u Nizozemskoj o napuštanju Europske unije. Neka Nizozemci odluče". Francuska Nacionalna fronta pozvala je također na referendum rekavši da "sloboda na kraju uvijek pobjeđuje. Bravo za Ujedinjeno Kraljevstvo", kazao je zamjenik čelnice FN-a Florian Philippot na Twitteru. Sada je vrijeme za "frexit", kaže on. Nacionalna fronta dugo poziva da i Francuska izađe iz EU. 7.33 – Britanski ministar financija izjavio je da je zemlja spremna za kratkoročne posljedice Brexita, javlja Times Now. 7.21 – Sjeverna Irska i UK za sada su još uvijek dio jedinstvenog tržišta EU pa tvrtke i danas posluju kao što su i jučer. Ali to je sada došlo kraju i ovi rezultati referenduma imat će velike ekonomske posljedice, smatra John Campbell, ekonomski analitičar BBC-a 7.18 – Nije trebalo ovako biti, rekao je jedan trgovac u Singapuru novinarki BBC-ja. Ulagači iz Azije su u panici, a zbog rezultata referenduma na kojem je odlučeno da Velika Britanija napušta EU, na burzama su se počele panično prodavati dionice. 7.17 – "Ovo je tužan dan za EU i UK", izjavio je njemački ministar vanjskih poslova Frank-Walter Steinmeier koji će nazočiti sastanku ministara vanjskih poslova država članica EU u Luxembourgu. >>Počeo referendum o budućnosti Britanije u EU 