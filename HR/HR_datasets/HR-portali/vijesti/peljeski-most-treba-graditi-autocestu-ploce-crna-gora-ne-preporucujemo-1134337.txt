U Ministarstvo mora, prometa i infrastrukture ( MMPI) ovih je dana napokon stigla potvrda JASPERS-a, zajedničke pomoći za potporu projektima u europskim regijama, da je projekt Pelješkog mosta spreman za realizaciju. Ministarstvo je u još u srpnju ove godine poslalo prijavu za projekt gradnje Pelješkoga mosta stručnjacima JASPERS-a na mišljenje. A ono je ključno u procesu odobravanja sufinanciranja projekata iz fondova EU jer JASPERS ocjenjuje prijavljeni projekt i daje potvrdu o njegovoj pripremljenosti. Sljedeći korak je slanje prijave na pregled Neovisnoj kontroli kvalitete (Independent Quality Review - IQR) koja je dio JASPERS-a, a koja ponovno pregledava cjelokupnu dokumentaciju za potrebe Europske komisije vezane uz donošenje odluke o financiranju te donosi pozitivno ili negativno mišljenje o projektu. Rok u kojem IQR mora donijeti odluku nije propisan. No s obzirom na to da je JASPERS izdao potvrdu, očekuje se da će i mišljenje IQR-a o Pelješkom mostu biti pozitivno. A nakon što IQR donese pozitivnu ocjenu, prijava za sufinanciranje gradnje Pelješkog mosta i pristupnih cesta ide EK, koji ima rok od tri mjeseca da ospori projekt, u suprotnom se smatra odobrenim na temelju mišljenja IQR-a. Konzultanti JASPERS-a su između ostalog naveli da je Pelješki most tehnički najpovoljnije rješenje za cestovno povezivanje južne Dalmacije, i to u odnosu na podmorski tunel, tunel ispod Neuma, trajektne veze... U JASPERS-u su naveli i da projekt Pelješkog mosta u kombinaciji s projektom Zračne luke Dubrovnik rješava najveće probleme pristupačnosti južne Dalmacije, pogotovo u kontekstu ulaska Hrvatske u schengenski prostor. Napominju i da će problem lokalnih uskih grla između Dubrovnika i zračne luke zahtijevati posebnu procjenu izvedivosti i može se riješiti u kasnijoj fazi. No isto tako upozoravaju da bi gradnja paralelne autoceste na području Hrvatske od Ploča do Crne Gore ugrozila izvedivost projekta i preporučuju da se gradnja te autoceste izbjegne u svakom slučaju. Gradnja Pelješkog mosta s pristupnim cestama ukupno je procijenjena na 2,8 milijardi kuna. Prvo će biti ugovorena gradnja mosta s pristupnim cestama, za što je proces odabira izvođača radova u tijekku. U prvom krugu tog natječaja, kao što smo već pisali, pristiglo je 12 zahtjeva za sudjelovanje. Nakon toga slijedi ugovaranje gradnje ostalih pristupnih cesta i obilaznice Stona. U potvrdi JASPERS-a navedeni su uz ostalo i troškovi održavanja Pelješkog mosta i pristupnih cesta. Tako će redovno održavanje cesta (ukupno 30-ak kilometara) stajati oko 7000 eura godišnje po kilometru, dok će periodično održavanje (25-godišnji ciklus) koštati oko 180.000 eura po kilometru. Redovno održavanje mosta pak procijenjeno je na 86.000 eura godišnje po kilometru (most će biti dug 2,4 kilometra). Periodično održavanje mosta (petogodišnji ciklus) koštat će oko 31.000 eura po kilometru, a održavanje u 25-godišnjem ciklusu 180.000 eura po kilometru. Vlada će uskoro donijeti odluku o financiranju tog projekta kako bi mogao početi drugi krug odabira izvođača radova. Hrvatskoj je cilj da 85 posto novca za gradnju mosta dobije iz fondova EU. >> Projekt koji stalno kasni, ali 12 tvrtki želi graditi pelješki most: Tko će pobijediti na natječaju? Siječanj, 2017. - Trebao bi biti okončan drugi krug za izvođače radova na mostu i pristupnim cestama i potpisan ugovor      Srpanj, 2017. -  Trebao bi biti okončan drugi krug za izvođače radova na mostu i pristupnim cestama i potpisan ugovor      Kraj 2020. -  Gotovi radovi na Pelješkom mostu, koji će trajati najmanje tri i pol godine, no početak ovisi o datumu ugovora      4694 vozila prosječni je dnevni godišnji promet 2015. godine bio na cesti prema Pelješcu, mjeren na točki u mjestu Zaton Doli      6863 vozila prognoze su za prosječni dnevni promet preko Pelješkog mosta 2020. kad se taj most pusti u prome       12.839 vozila bit će prosječni dnevni promet, prema pojekcijama iz prijave, na Pelješkom mostu 2046. godine