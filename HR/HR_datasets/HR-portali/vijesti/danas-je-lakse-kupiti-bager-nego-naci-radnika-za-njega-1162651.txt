Tvrtke koje zapošljavaju izaslane radnike ne popuštaju pritisak na hrvatsku Vladu koja bi trebala u domaće zakonodavstvo ugraditi odredbe iz EU direktive iz 1996. godine koja obvezuje na izjednačavanje nekih uvjeta rada izaslanih i domicilnih radnika. Predstavnici 20-ak domaćih tvrtki, među kojima su bile Ingra, Zagreb Montaža, Dalekovod, Viadukt, Elting... upozorili su jučer na sastanku u Hrvatskoj gospodarskoj komori da će ih “nesposobna administracija” odvesti do bankrota. Poduzetnike žulja postojeća regulativa, ali i očekivane promjene koje su iznova pokrenute u Europarlamentu. – Direktiva traži da isplatimo dohotke koje ne možemo podnijeti. Ona je opasna i mnoge zemlje više neće biti konkurentne na razvijenim tržištima koja se žele zaštititi – kazao je predstavnik ceha graditelja. Lani se, tvrde, broj izaslanih radnika smanjio deset puta, a jedno od rješenja bilo bi da se uvaži stupanj razvijenosti pojedine zemlje. Građevinari objašnjavaju da i sada poštuju odredbe njemačkih kolektivnih ugovora o minimalnoj plaći, no isplata prosječnih njemačkih plaća posve bi ih maknula s tržišta. Građevinari su zatečeni odljevom radnika pa im je danas, kažu, lakše kupiti bager za sto tisuća eura nego naći kranista ili bagerista koji će na njemu raditi. No, predstavnik Porezne uprave podsjetio je poslodavce da će i po novim uvjetima, jednako kao i po starim, doprinose za izaslane radnike plaćati prema osnovici u visini minimalne plaće uvećane za 20 posto “što je lijepa fiskalna olakšica”. Poreznik je pozvao poslodavce da unaprijed upoznaju radnike s takvim načinom plaćanja doprinosa te da svi zajedno razmisle o alternativnim načinima osiguranja starosti. – Vama je to sada trošak, ali jednog dana radnici će imati male mirovine – kazao je predstavnik države koji je upoznao poslodavce da po novome kao izaslani radnici mogu raditi i mladi ljudi uključeni u Vladin program stručnog osposobljavanja (SOR) koje se plaća 2620 kn.       >> Građevinski div na koljenima, napustile ga već stotine radnika >> BDP nam je u rekordnom rastu, ali radnici imaju niže plaće nego prije 8 godina