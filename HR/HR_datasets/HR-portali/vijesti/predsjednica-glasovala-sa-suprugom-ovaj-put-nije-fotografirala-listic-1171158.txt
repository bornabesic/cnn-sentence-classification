Predsjednica Republike Hrvatske Kolinda Grabar-Kitarović glasala je u nedjelju na biračkom mjestu br. 21 u Bauerovoj ulici u Zagrebu i pozvala hrvatske građane da u što većem broju izađu na izbore te ocijenila da su lokalni izbori "izuzetno bitni".  - Biranje neposrednih zastupnika u jedinicama lokalne uprave i samouprave izuzetno je bitno. Osobno se zalažem za decentralizaciju Hrvatske i prenošenje ovlasti na jedinice lokalne uprave i samouprave i, naravno, na prenošenje financijskih sredstava što svakako jača ulogu vaših zastupnika kako u mjesnim odborima, gradskim i općinskim vijećima,  tako posebno gradonačelnika i župana - poručila je predsjednica Grabar-Kitarović hrvatskim građanima. Predsjednica Grabar-Kitarović stigla je na biračko mjesto u pratnji supruga Jakova Kitarovića. Predsjednica, kako se čini, ovaj put nije fotografirala svoj listić, što je učinila na parlamentarnim izborima, zbog čega je bila izložena kritikama dijela javnosti. DIP je upozorio da je fotografiranje listića u suprotnosti s izbornim načelima.