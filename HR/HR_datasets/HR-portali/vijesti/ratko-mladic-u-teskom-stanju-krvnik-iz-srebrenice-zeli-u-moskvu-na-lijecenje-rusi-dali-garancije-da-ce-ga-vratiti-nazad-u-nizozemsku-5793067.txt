Rusija je dala službenu garanciju Haškom tribunalu za privremeno puštanje nekadašnjeg generala Republike Srpske i optuženog ratnog zločinca Ratka Mladića na liječenje u Moskvu, pišu Večernje novosti. Prema informacijama Novosti Mladićev odvjetnički tim je u ponedjeljak podnio zahtjev Tribunalu da dozvoli da se Mladić prebaci u Rusiju zbog, kako navode, neophodnog liječenja. Rusija se pritom obavezala da će garantirati da Mladić neće nestati ili pobjeći i da će ga vratiti nazad u Haag kada to Tribunal bude tražio, uz prihvaćanje svih uvjeta koje Tribunal bude tražio. Kako pišu Novosti, Mladić je početkom ožujka bio u ozbiljnoj zdravstvenoj krizi: - Ličilo je na blagi prolazni moždani udar. To je za njega moglo biti fatalno. Sada je bolje, stanje se malo popravilo, ali je prije petnaestak dana Mladić sve ozbiljno zabrinuo - rekao je neimenovani izvor Novostima. Mladićeva obrana već se neko vrijeme žali da mu u Haškom pritvoru nije osigurano adekvatno liječenje pa su tako ruski stručnjaci predložili da se liječi u bolnici. Osim što ima problema sa srcem, Mladić je navodno imao i nekoliko moždanih udara, a tijekom suđenja se često umarao. Bivšeg zapovjednika VRS tužiteljstvo ICTY optužilo je za genocid u Srebrenici (u kojem je ubijeno najmanje 8372 muslimanskih muškarca i tinejdžera), progon Muslimana i Hrvata diljem BiH, dugotrajnu opsadu i teror nad građanima Sarajeva, te uzimanje pripadnika mirovnih snaga UN-a (UNPROFOR) za taoce tijekom rata u BiH od 1992. do 1995. Suđenje Mladiću počelo je u svibnju 2012., nakon što je godinu dana ranije uhićen u vojvođanskom selu Lazarevo, nakon bjekstva i skrivanja dugog 12 godina, između ostalog po beogradskim vojarnama, te izručen u Den Haag. Tužitelji su u završnoj riječi tvrdili kako je tijekom suđenja dokazano sudjelovanje Mladića u udruženom zločinačkom pothvatu nasilnog stvaranja srpske države na teritoriju BiH, čiji je bio jedan od protagonista, a za zlodjela zatražili kaznu doživotnog zatvora. Za iste zločine za koje ICTY tereti Mladića, Radovan Karadžić je pred ICTY-em nepravomoćno osuđen na 40 godina zatvora.