Stjepan Lučin, drugi čovjek na listi HDZ-a u Trogiru ovih je dana na svom Facebook profilu objavio zanimljivu sliku i status. "Sad ćemo joj još u Trogiru glavu otkinit, da crkne do kraja"  objavio je Lučin pored slike na kojoj usto piše: "Krepala je zmija jugoslavenska". To je prenijela na svom portalu Slobodna Dalmacija pod naslovom "HDZ-ovac šokirao objavom na svom profilu: 'Nema govora o mržnji, ma to vam je duga priča!". Nakon toga na tekst je reagirao i Stjepan Lučin je ne na svom Facebook profilu nakon što je maknuo spornu fotografiju napisao, a objavu prenosimo u cjelosti: 'Vezano za jednu od mojih nedavnih objava, koja je dobila neočekivan publicitet, želim dati pojašnjenje. Dakle, fotografija sa integriranim tekstom je samo prenesena sa FB grupe Hrvatska Politička Desnica, a komentar koji je dodan jest figurativan i metaforički, a uz to ima i emoticone na kraju, što govori o tonu istog. Ukoliko je nekoga ovakva objava povrijedila, ovim se Želim ispričati, a istodobno i ponoviti da rečena objava nema nikakve veze sa stvarnim životom, stavovima koje zastupam ili političkom opcijom kojoj pripadam, ali činjenica jest da se dogodila, u nezgodnom vremenu, te da je stavljena u negativan kontekst. Poštujem sve osobe različite političke orjentacije. Poštujem sve građane Trogira, i u ovom trenutku želim sve najbolje za rodni grad. Nemam ništa protiv članova SDP-a i njihove koalicije. Želim da svi građani Trogira daju svoj doprinos boljitku ovog grada'. Na njegovu 'šalu' reagirao je Ante Kotromanović. On je 'junačini iz Trogira' poručio kako njegov otac nikada nije bio komunist niti mu je mama 'bila vojna lekarka'. - Ja nikada nisam bio član partije, a niti oficir JNA. Za obranu 'jedne Hrvatske' prijavio sam se još krajem 1990. godine - poručio je Kotromanović i dodao da je prošao sva ratišta te sudjelovao u 50 diverzantskih akcija. - A tebe Hrvatino, ja jugoslavenska zmija podsjećam da u tvojim redovima ima na desetke tisuća komunista, kosovaca, udbaša... Oni su bili i sada su ministri, župani, gradonačelnici, zastupnici i živi bili još 100 godina. Nadam se da te glave nećeš sjeći i da će biti pošteđene u tvojoj 'jedinoj Hrvatskoj - stoji u objavi Kotromanovića.