Predsjednik Srpske napredne stranke (SNS) i aktualni srbijanski premijer Aleksandar Vučić pobjedio bi već u prvom krugu predsjedničkih izbora s 55,2 posto podrške građana, a svi drugi kandidati podijelili bi ostale glasova s velikim zaostatkom, pokazuju ispitivanja provedena u Srbiji. Aleksandar Vučić bi, kandidira li se na predsjedničkim izborima kao vođa SNS, pobjedio već u prvom krugu s 55,2 posto glasova, pokazala je najnovija prognoza marketinške agencije Faktor plus, za koju se inače pisalo da je skolna Vučiću i njegovoj stranci. Vođa radikala Vojislav Šešelj i bivši ministar vanjskih poslova Vuk Jeremić imali bi, prema tom ispitivanju, potporu oko 12 posto birača, donedavni pučki pravobranitelj Saša Janković  8,1 posto, čelnik konzervativnog pokreta Dveri Boško Obradović četiri, koliko bi dobio i aktualni ministar trgovine i turizma Rasim Ljajić, a predsjednik Srpske narodne partije (SNP) i Vučićev Kolaicijski partner Nenad Popović osvojio bi najviše 2,5 posto glasova. Analitičar Dejan Vuk Stanković, kojega pojedini krugovi u Srbiji vide kao bliskog naprednjacima, tvrdi da je za uspjeh SNS "ključno sudjelovanje" Aleksandra Vučića, bilo kao kandidata na predsjedničkim izborima ili kao nositelja liste na eventualnim parlamentarnim izborima, koji bi mogli biti raspisani uz predsjedničke u proljeće. Istodobno, predsjednik socijalističke partije Srbije Ivica Dačić kaže da vladajuća koalicija još nije odabrala zajedničkog kandidata. Dačić, koji je potpredsednik vlade i šef diplomacije, rekao je za RTS da će "osobno podržati" Vučića bude li se kandidirao. "Naš stav je da podržimo Vučića ako bude kandidat", rekao je Dačić, uvjeren da bi Vučić mogao pobjediti na predsjedničkim izborima već u prvom krugu. Mandat Tomislavu Nikoliću istječe u svibnju, a predsjednički izbori bi, kako se ocjenjuje, mogli biti održani u travnju.