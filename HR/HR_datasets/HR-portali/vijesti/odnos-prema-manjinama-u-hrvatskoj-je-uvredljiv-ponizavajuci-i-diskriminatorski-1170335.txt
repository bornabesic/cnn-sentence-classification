Židovska zajednica Bet Israel uputila je u srijedu otvoreno pismo u kojemu upozorava na „uvredljiv, ponižavajući i diskriminatorski odnos prema manjinama“ u Hrvatskoj, navodeći primjere izjava Ruže Tomašić, Matka Glunčića i Milijana Brkića. - Nacionalne manjine u Republici Hrvatskoj bile su iznimno važan čimbenik za ulazak Hrvatske u EU. Isticalo se značenje prava koja uživaju manjine u Republici Hrvatskoj za razliku od nekih drugih europskih država. Manjine su pokazale solidarnost s težnjama većine hrvatskih građana smatrajući da je ulazak u EU za sve od posebnog interesa. No pojedine izjave hrvatskih političara ubrzo su pokazale da je, kada je riječ o manjinama, na djelu nešto suprotno europskim demokratskim dostignućima. Podsjećamo primjerice na izjavu Ruže Tomašić koja je danas zastupnica u Europskom parlamentu i koja je u Slatini kao kandidatkinja za spomenuti parlament rekla: „Ja mislim da je ovo Hrvatska, a svi drugi su gosti u ovoj državi“. Sramotna je također bila izjava državnog tajnika u Ministarstvu za obrazovanje Matka Glunčića koji je tvrdio da su slabi rezultati hrvatskih učenika na PISA testovima zbog toga što su kod nas su u statistiku ušla i djeca s posebnim potrebama i nacionalne manjine. To je izjava koja ne može biti bliska suvremenim europskim demokratskim zasadama. Na tom tragu je i izjava Milijana Brkića „da je ovo hrvatska država, da u hrvatskoj državi, uz nacionalne manjine koje imaju itekako zajamčena ustavna prava, odlučuju Hrvatice i Hrvati“ – napisao je u otvorenom pismu predsjednik Bet Israela Aleksandar Srećković, dodajući da te izjave povezuje „uvredljiv, ponižavajući i diskriminatorski odnos prema manjinama“. - Naknadno su i Ruža Tomašić i Matko Glunčić kao i Milijan Brkić bezuspješno pokušavali dokazati da nisu rekli ono što su rekli. A manjine u Republici Hrvatskoj sve su zabrinutije za svoj položaj. Mi pripadnici Židovske vjerske zajednice Bet Israel u Hrvatskoj odlučili smo reagirati i to ne samo u obrani svojih ljudskih prava nego svih onih čija su prava ugrožena. Članovi židovske zajednice u ovoj zemlji potomci su onih koji su davali višestoljetni važan doprinos u gospodarstvu, kulturi, obrazovanju, znanosti i umjetnosti i koji nakon svih tragedija koje je židovski narod doživio tijekom Holokausta neće pognuti glavu pred ideologijom nepravde i promicanja nedemokratskih ideja. Podsjećamo na Ustavni zakon o pravima nacionalnih manjina u Republici Hrvatskoj koji se mora provoditi u praksi kao i na Opću deklaraciju o pravima čovjeka i Međunarodni pakt o građanskim i političkim pravima. A posebice na Preporuku iz Lunda o učinkovitom sudjelovanju nacionalnih manjina u javnom životu i na obvezu poštivanja i zaštite nacionalnih manjina i drugih temeljnih prava i sloboda čovjeka i građana - piše Srećković. 