Kovačec je tijekom ispitivanja u riječkom Općinskom državnom odvjetništvu porekao kazneno djelo. Branio se da se nije radilo o plinskom pištolju, već naprotiv, da je to bio dječji pištolj U riječkom zatvoru završio je jučer poslijepodne Tomislav Kovačec, 65-godišnjak iz Zagreba, koji je osumnjičen za pokušaj razbojstva na trajektnom pristaništu Stinica, piše Novi list. Općinsko državno odvjetništvo podnijelo je dežurnom sucu istrage Dušku Tišmi prijedlog za određivanje istražnog zatvora zbog opasnosti od utjecaja na svjedoke i opasnosti od ponavljanja kaznenog djela. Sudac Tišma odredio je istražni zatvor kako osumnjičenik ne bi utjecao na svjedoke, a jamstvo kojim se može zamijeniti boravak u zatvoru iznosi 12.000 kuna. Kovačeca se sumnjiči da je u ponedjeljak, 22. svibnja oko 17 sati na trajektnom pristaništvu stavio na glavu kacigu sa zvijezdom petokrakom te u nakani da dođe do većeg novčanog iznosa, prišao pultu objekta za prodaju putnih karata Rapske plovidbe. Inkasatora je najprije upitao koliko košta trajektna karta za otok Rab za vozilo. Nakon toga je iz džepa maskirnih hlača izvadio plinski pištolj nalik pravome te ga kroz otvor prodajnog pulta uperio prema prodavaču. Upitao ga je koliko novaca ima u kasi, a na upit prodavača da li se on to šali, ozbiljnim glasom mu je odgovorio da se ne šali i da mu preda novac i to eure i kune. Kad mu je prodavač napomenuo da je cijela luka pod videonadzorom, osumnjičenik se žurno udaljio u nepoznatom smjeru. Kako neslužbeno saznaje Novi list, Kovačec je tijekom ispitivanja u riječkom Općinskom državnom odvjetništvu porekao kazneno djelo. Branio se da se nije radilo o plinskom pištolju, već naprotiv, da je to bio dječji pištolj. Naveo je i da je ‘šljem sa zvijezdom petokrakom’ koji je stavio na glavu iskoristio kako bi se našalio. Istaknuo je i da je sam prodavač karata njegovo ponašanje shvatio kao šalu jer se nasmijao kad je u njega uperio pištolj. Činjenica da ostaje u zatvoru, kao i visina jamstva, nije ga toliko uznemirila koliko ga je brinulo to da mu je automobil s alatom ostao u pristaništu, piše zadarski.hr.