Foto: Getty Images/Guliver image "SLUČAJ BADELJ" trese Firencu. Na kraju burne sezone koja je od početka do kraja bila obilježena spekulacijama o odlasku Milana Badelja, došlo je i do javnog razlaza.   Menadžer hrvatskog reprezentativca Dejan Joksimović preko medija okomio se na klub svog štićenika i poručio da s Fiorentinom više neće razgovarati o Badeljevoj budućnosti. Sigurno je samo da Badelj ovog ljeta odlazi.    "Sigurno više s njima neću razgovarati jer stalno lažu. Ružno su se ponijeli prema Milanu i želimo promjenu sredine. Nakon posljednje utakmice sezone ću sjesti sa svojim klijentom i razmotriti opcije. Nema nikakvih novosti, nisam razgovarao s drugim klubovima", rekao je Joksimović.   Za Badelja su ozbiljan interes pokazali Milan kojeg vodi njegov bivši trener Vincenzo Montella te Roma i Valencia.   Problem za Badelja u tome je što ugovor s Fiorentinom ima do ljeta 2018. i tek sljedeće zime može sam pregovarati s drugim klubovima. Do tada je u rukama Viola koje će ga morati pokušati unovčiti već ovog ljeta kako ne bi u svlačionici imali nezadovoljnog igrača. Izjave Badeljeva menadžera odjeknule su Italijom, a zbog njih su najsretniji navijači Rome i Milana koji ga žele vidjeti u svom dresu.