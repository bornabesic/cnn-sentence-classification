Zdravlje je jedno od temeljnih pitanja nacionalne sigurnosti i ključno za naše društvo – poručila je predsjednica države Kolinda Grabar-Kitarović okupljenim liječnicima, medicinskim sestrama, ravnateljima pojedinih hrvatskih bolnica, predstavnicima udruga, komora, Ministarstva zdravstva na jučerašnjem okruglom stolu posvećenom problemu odlaska zdravstvenih djelatnika u inozemstvo. Umrežavanje mladih Prva je to u nizu najavljenih tema kojima će se baviti, na istom događanju predstavljeno, Vijeće mladih kojemu je predsjednica, kako je poručila, predala povjerenje i odgovornost za umrežavanje mladih na razini cijele Hrvatske. – Vijeće mladih zamišljamo kao “fleksibilnu suvremenu platformu koja će okupiti mlade raznih generacija i nacionalnosti, različitih struka, razina obrazovanja i vjeroispovijesti, kako bismo ih ujedinili u iznalaženju hitnih rješenja ključnih problema, ne samo demografske revitalizacije zemlje nego i mnogih drugih egzistencijalnih problema mlade hrvatske populacije – rekla je Grabar-Kitarović. Vijećem mladih, koje ima 13 članova, koordinira dr. Danko Relić, predstojnik Centra za planiranje zanimanja u biomedicini i zdravstvu Medicinskog fakulteta Sveučilišta u Zagrebu, koji je najavio daljnje sastanke kako bi se što prije počeli rješavati problemi zdravstvenih djelatnika koji su osnovni razlog za njihov odlazak iz zemlje. Predstavljen je podatak kako na početku studija 13,7 posto budućih medicinara kao razlog upisa ovog fakulteta navodi odlazak u inozemstvo, a danas se pak tako izjašnjava njih čak polovica. Daljnji sastanci Odlazak mladih iz zemlje nije problem samo u ovoj djelatnosti, a predsjednica Grabar-Kitarović navela je da je generalno polovica onih koji odlaze iz Hrvatske mlađe od 37 godina. Odlazak iz zemlje i problemi pojedinačnih struka najavljeni su kao sljedeće teme koje će pokretati Vijeće mladih, a prva na redu je tema depopulacije u Ličko-senjskoj županiji. Jučerašnji sastanak pak zaključen je definiranjem pojedinih područja na kojima će se kroz koordinaciju i suradnju s Vijećem mladih iz Ureda predsjednice raditi s ciljem poboljšanja uvjeta rada zdravstvenih djelatnika kojih je od ulaska u EU otišlo 568. Pokrenuti nacionalni registar zaposlenih u zdravstvenom sustavu, osloboditi liječnike administriranja te omogućiti da se primarno bave svojim pacijentima, pojačati ulaganja u obrazovanje ovog kadra, samo su neke od definiranih mjera koji će biti teme daljnjih sastanaka. Registar -  napraviti nacionalni registar zdravstvenih djelatnika Izdvajanja za znanost - povećati izdvajanje za znanost i obrazovanje u području medicine Izolirana područja - posebna pozornost izoliranim područjima zemlje Kolektivni ugovor - donijeti strukovni kolektivni ugovor Pripravnički staž - centralizirati financiranje pripravničkog staža i specijalističkog usavršavanja Manje administriranja - osloboditi liječnike administriranja, promijeniti strukturu organizacije i percepciju medicinskih sestara Obrazovanje medicinskih sestara - podignuti temeljnu razinu obrazovanja za medicinske sestre na prvostupničku Studij za primalje - otvaranje preddiplomskog studija u Zagrebu i Osijeku za primalje Ljekarništvo - izraditi nacionalnu strategiju ljekarništva Normativi - izraditi kadrovske i vremenske normative, definirati fizioterapijske postupke      