Predsjednik Vlade Tihomir Orešković izjavio je danas kako u Splitsko-dalmatinskoj županiji imaju 32 neiskorištene vojne nekretnine te je najavio da će se Vlada angažirati na osmišljavanju plana za aktiviranje tog potencijala za gospodarske svrhe. "Na području Splitsko-dalmatinske županije imamo problem neiskorištene državne imovine - 32 vojne nekretnine i oko tri milijuna metara četvornih zemljišta za koje moramo pronaći način za aktiviranje. Radit ćemo na stvaranju modela za aktiviranje te neiskorištene imovine, a to će dati doprinos rastu gospodarstva, otvaranju novih radnih mjesta, što i jest naš cilj", rekao je premijer Orešković nakon sastanka sa županom Zlatkom Ževrnjom. Župan Ževrnja je istaknuo kako su ta 32 neiskorištena vojna objekta vrlo važna jer, kako je rekao, "imaju gospodarsku moć za perspektivu Splitsko-dalmatinske županije". Premijer Orešković posebice je pohvalio turistički uzlet Splita. "Split je jedna od najvećih destinacija u Hrvatskoj i turistički se strašno se podigao", rekao je. Premijer Orešković istaknuo je da će se njegova Vlada zauzimati za pomoć u prevladavanju problema na otocima kako bi se na njima produžila turistička sezona, otvorila nova radna mjesta i zaustavio odlazak stanovništva. "Došao sam u posjet Splitsko-dalmatinskoj županiji da u razgovorima s mjesnim dužnosnicima vidim na koji način ova Vlada može pomoći županiji koja ima velike potencijale", rekao je predsjednik Vlade. Župan Ževrnja rekao je novinarima kako je premijera Oreškovića izvijestio o strateškim projektima za županiju te o zaprekama u njihovoj realizaciji. "Istaknuo sam premijeru da je za Splitsko-dalmatinsku županiju od strateške važnosti izgradnja cestovne infrastrukture", rekao je Ževrnja, dodajući da je premijera izvijestio o potrebi realizacije projekata brzih cesta Solin-Omiš, Zagvozd-Imotski, Trilj-Čaporice-Kamensko i Dugopolje-Sinj, tunela Ravče i Kozjaka, obnove luka u Drveniku i Sućurju te obnove ceste do Sućurja do Jelse na Hvaru. "Razgovarali smo s premijerom i o regionalnom centru za odlaganje otpada Lećevici, za koji očekujemo skorašnje ishođenje lokacijske dozvole, a to će nam omogućiti povlačenje 330 milijuna kuna bespovratnih sredstava iz EU fondova", istaknuo je Ževrnja. Premijer Orešković je rekao kako je jedan od glavnih izazova s kojima se Hrvatska suočava potreba smanjenja birokracije i administracije radi učinkovitijeg korištenja novca iz EU fondova. Uz premijera Oreškovića, u izaslanstvu koje je razgovaralo s čelnicima Splitsko-dalmatinske županije, bili su ministar poduzetništva i obrta Darko Horvat te ministrica socijalne politike i mladih Bernardica Juretić. 