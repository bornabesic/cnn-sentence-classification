Slovenski predsjednik Borut Pahor ispričao je za reviju "Obrazi" zanimljivu anegdotu o svom susretu s Vladimirom Putinom 22. ožujka 2011. kada je ruski čelnik posjetio Sloveniju kako bi je uključio u poslije napušteni projekt plinovoda Južni tok. Tada su i Putin i Pahor bili predsjednici vlada, a o zaključivanju sporazuma o Južnom toku i drugoj gospodarskoj suradnji razgovaralo se u rezidencijalnom kompleksu na Brdu kod Kranja, nedaleko od aerodroma Brnik, gdje je mnogo lakše osigurati diskreciju i sigurnost nego u Ljubljani. Ondje je ruska delegacija s Putinom i službom sigurnosti trebala prespavati, ali je Pahor promijenio program na svoju ruku. – Nakon službene večere na Brdu pitao sam Putina je li mu dosadno i želi li mi se pridružiti u noćnoj šetnji po Ljubljani. Odmah je bio za to, što je iznerviralo protokol i službe sigurnosti – kazao je Pahor u razgovoru za reviju "Obrazi" koji prenosi mariborski list "Večer". – Sjećam se da smo se oko ponoći šetali blizu poznatog ljubljanskog restorana. Čuo sam kako je neki strani turist, Englez ili možda Irac, tada kazao svom prijatelju: "Ma pogledaj, ovaj strašno sliči Putinu." Prošli smo mimo i nismo se na to osvrtali, ali smo onda čuli: "Bože, pa to je stvarno Vladimir Putin" – ispričao je Pahor rekavši da su se nakon toga i on i njegov visoki gost iz Rusije samo slatko nasmijali. Putin krajem mjeseca dolazi u Sloveniju na Pahorov poziv, a povod je obilježavanje 100. obljetnice stradanja ruskih vojnika u I. svjetskom ratu, austrijskih zarobljenika koji su, gradeći gorsku cestu kod prijevoja Vršič, poginuli u snježnoj lavini. Posjet ima neslužbeni karakter i susreti Putina s predstavnicima vlade nisu predviđeni, ali mu u Sloveniji pridaju veliku važnost zbog želje za dobrim odnosima s Rusijom koju potiče i dosta visoka gospodarska suradnja. Prošlog mjeseca Rusiju je posjetio slovenski ministar vanjskih poslova Karl Erjavec te izrazio sumnju u učinkovitost ekonomskih sankcija koje EU i zapad vode protiv Rusije zbog ukrajinske krize. >> Pahor: dolazak Putina u Sloveniju ne znači promjenu slovenske orijentacije 