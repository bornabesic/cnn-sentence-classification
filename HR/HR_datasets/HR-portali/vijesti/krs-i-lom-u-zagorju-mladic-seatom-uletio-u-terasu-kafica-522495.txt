Mladić je izgubio kontrolu nad vozilom i zabio se u moju terasu. Na svu sreću, na terasi nije bilo nikoga - rekao nam je Hrvoje Frgec, vlasnik kafića ‘Krčma Polanović’ u Zaboku, kojem je terasa uništena u nesreći.  Iz policije su nam potvrdili da je nesreću skrivio 21-godišnjak, koji je vozio Seat Leon. Jutros oko 8.30 sati se zabio u terasu u Ulici Matije Gupca. Kako je očevid u tijeku, još uvijek se ne zna uzrok nesreće. Nastala je samo materijalna šteta. - To je plot ograda koja je posebno napravljena. Bila je dograđivana i pregrađivana. Nije baš ogromna šteta, ali veća sigurno je - objašnjava nam Frgec. Ovo im nije prva nesreća. - Bilo je već takvih majstora prije - dodaje Frgec. Prije desetak godina, netko im se automobilom isto zabio, ali u drugi dio terase.  Bez obzira na nesreću, nastavljaju s radom.  - Normalno radimo, a kaj bumo sad. Ovo budemo očistili, sanirali. Imamo kafić i ostatak terase i radimo normalno - zaključio je Frgec. 