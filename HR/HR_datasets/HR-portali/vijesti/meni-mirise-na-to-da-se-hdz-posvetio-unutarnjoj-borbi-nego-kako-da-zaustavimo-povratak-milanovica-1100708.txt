Glavni tajnik HSP AS-a Pero Ćorić potvrdio je u srijedu kako je ta stranka od HDZ-a zatražila da im do četvrtka poslijepodne jasno odgovori žele li da dvije stranke ponovo zajedno iziđu na parlamentarne izbore te poručio kako će HSP AS u protivnom na izbore s drugim partnerima, no neslužbene informacije iz HDZ-a govore kako su izgledi za takvu suradnju vrlo mali. "Nije riječ o ultimatumu, nego o činjenici da u politici postoje određeni gabariti i određeni tajming, koji nas je odavno pregazio. Razgovaramo s partnerima koji stalno mijenjaju pregovarački tim pa mi je teško znati što sam dogovorio, a što nisam, jer kod njih svaki dan dolazi netko novi, a nama su izbori pred vratima. Ja sam im poslao jasnu poruku da nas do sutra poslijepodne moraju izvijestiti i uvjeriti da je HDZ spreman ići zajedno s nama po pobjedu", rekao je Ćorić Hini. Ponovio je kako je primarni cilj HSP AS-a "zaustaviti povratak neokomunista Zorana Milanovića i njegovih satelita na vlast". Ćorić: Cilj nam je sačuvati Domoljubnu koaliciju "Nažalost, meni više miriše na to da se HDZ posvetio svojoj unutarnjoj borbi nego na zaustavljanje Milanovićeva povratka. Nama je cilj sačuvati Domoljubnu koaliciju, kojoj sam osobno dao ime. Mi ćemo oko sebe okupiti i druge pravaške stranke i istaknute pojedince i ići na izbore bez HDZ-a, a oni neka idu svojim putem", poručio je Ćorić. Dodao je kako mu je neprihvatljivo da HDZ raspravlja o tome što ne valja u HSP AS-u i poručuje da će do petka procjenjivati rejting stranke. "Kao što Most u bivšoj koaliciji nije imao pravo glumiti većeg katolika od Pape i moralnu vertikalu, ne dopuštam nikome u HDZ-u da prodaje priču o tome da će do petka oni proučavati naš rejting ili naše izjave. To ne može nitko. HSP AS sam odlučuje o svojoj sudbini. Očekujem da se do sutra sastanemo, ako žele – idemo po pobjedu, ako neće, mi idemo svojim putem", naglasio je. Ćorić kaže i kako je HSP AS u kontaktu s pravašima okupljenim oko Ante Đapića i njegove stranke Desno te kako razgovaraju i sa strankama bivše Domoljubne koalicije BUZ-om, Hrastom, Hrvatskim demokršćanima i Zagorskom strankom. "Mislim da smo na istom tragu, a uključit ćemo tu i braniteljske udruge koje su ostale na vjetrometini i netko ih mora okupiti. Pozivam HDZ da nastavi držati tu dirigentsku palicu, da nastavi bili lokomotiva koja će vući našu kompoziciju ili ćemo ih mi prebaciti u zadnji vagon. Mi ćemo voditi, a oni, ako hoće, neka do Božića troše vrijeme na unutarstranačke izbore", poručio je Ćorić. U HDZ-u se neslužbeno može čuti kako formalna odluka o eventualnoj suradnji s HSP AS-om nije donesena, ali kako su izgledi za to vrlo slabi. Što HDZ planira? Procjenjuju da bi im koalicija s HSP AS-om donijela više štete nego koristi s obzirom na imidž vodećih pravaša u javnosti, ali i na podjele unutar HSP AS-a i ukupne pravaške scene. Pitanje je koliko bi zajednički nastup na izborima uopće mogao pomoći, razmatraju u HDZ-u. Kažu kako je pitanje hoće li i u koliko široku suradnju s drugim strankama HDZ uopće ići, a dio istaknutih članova stranke uvjeren je kako ne dolaze u obzir koalicijske liste ni s drugim manjim strankama. Kad je riječ o HRID-u Drage Prgometa, smatraju kako bi se eventualna suradnja s tom strankom morala ograničiti na sudjelovanje nekih kandidata HRID-a na HDZ-ovim listama, koje se ne bi smjele zvati koalicijskima. Ako u HDZ-u i ima onih koji smatraju da bi na izbore trebali ići u koaliciji s HSP AS-om i drugim manjim strankama, do sada to nitko nije predložio na stranačkim sastancima, kažu izvori u HDZ-u. >> 'Ako nas HDZ uvjeri da s novim predsjednikom ide po pobjedu brzo ćemo se dogovoriti o suradnji' >> 'Pripremamo se kao da ćemo samostalno na izbore, ali cilj nam je pobijediti u koaliciji S HDZ-om' 