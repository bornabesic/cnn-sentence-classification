Sud u Rimu zabranio je rad Ubera u cijeloj Italiji. Ta prvostupanjska presuda donesena je nakon što je nekoliko udruga talijanskih taksista tužilo Uber zbog nelojalne konkurencije. Osim što je u Italiji zabranjeno korištenje te aplikacije za naručivanje prijevoza, sud je zabranio i njezino oglašavanje. Uber u Italiji ima, prema sudskoj presudi, rok od 10 dana da prestane s radom u toj zemlji, ako to ne učini, prijete mu dnevne kazne od 10.600 dolara. Uber još ne zna za prijavu Slična sudbina mogla bi zadesiti i Uber u Hrvatskoj, za čije poslovanje je resorno Ministarstvo prometa već odavno utvrdilo da je nelegalno u našoj zemlji. Kako su nam kazali u Ministarstvu, prošli tjedan podnijeli su Državnom odvjetništvu RH prijavu protiv Ubera. U prijavi su dostavili svu dokumentaciju, kažu, koja ukazuje na nepravilnosti rada Ubera u Hrvatskoj. Očekuje se da će DORH i Ministarstvo zajednički krenuti s optužnim prijedlogom protiv Ubera. Uber se i u Hrvatskoj suočava i sa sudskom tužbom koju je podnijela Hrvatska obrtnička komora protiv tvrtke Uber Croatia, a zbog poticanja na nelegalnu vožnju zavaravajućim oglašavanjem. Obrtnici traže od suda da zabrani Uberovo oglašavanje. U Uberu su od nas doznali za prijavu DORH-u. Kažu da nisu primili nikakvu službenu obavijest i da stoga ne mogu ništa komentirati. Nepravomoćnu presudu u Italiji komentiraju da nema sličnosti s tužbom koju je protiv tvrtke Uber Croatia na poticaj dijela taksista iz Udruženja Radio taxi Zagreb podnio HOK. – Ističemo da tvrtka Uber Croatia pruža usluge marketinga i promidžbe dok Uber platforma povezuje korisnike i vozače. Uber nije trgovačko društvo za pružanje usluga prijevoza, ne zapošljava vozače, ne posjeduje vlastita vozila i surađuje samo s obrtnicima ili pravnim osobama – kažu u Uberu. Navode da Uberova aplikacija dosad nije bila zabranjena ni u jednoj zemlji Europske unije i kažu da se zbog loše regulative i opasnosti za partnere-vozače svojevoljno povukli iz Danske i Mađarske. Božo Miletić, predsjednik Sekcije taksi prijevoza HOK-a, pozdravlja prijavu Ubera DORH-u i kaže da je to odlična vijest. Kaže da su hrvatski taksisti svim mogućim upravnom-pravnim postupcima pokušali ukazati na nezakoniti rad Ubera u Hrvatskoj. Ministarstvo prometa i Vlada su, dodaje, jasno rekli da Uber u Hrvatskoj radi nelegalno, a prvostupanjske presude prekršajnih sudova protiv Uberovih vozača to su potvrdile. – Ako se nešto ne promijeni u sljedećih nekoliko dana, organizirat ćemo prosvjede. Očekujemo ili zabranu aplikacije ili oduzimanje vozila Uberovim vozačima. Ispričavam se unaprijed svima koji će zbog toga imati neugodnosti, ali mi moramo zaštititi svoje poslove – kaže Miletić. I Eko taksi za tužbu I čelni čovjek Eko taksija Mislav Munivrana smatra da Vlada može podnijeti tužbu protiv Ubera kako bi, kako kaže, zaštitila one koji posluju sukladno  zakonima.     >> Tužili Uber: Zavaravaju kupce i nedopušteno se oglašavaju >> 'Uber će u Hrvatskoj za dvije ili tri godine imati deset tisuća vozača'