DUBROVNIK - Predsjednik Vlade Andrej Plenković odbacio je u utorak u Dubrovniku kritike oporbe vezano za Agrokor, istaknuvši kako je Zakon o postupku izvanredne uprave u trgovačkim društvima od sistemskog značaja za Hrvatsku u skladu sa Ustavom, dodavši kako je otvoren dijalog i s bankama i s Antoniom Alvarezom koji je zadužen za restrukturiranje koncerna Agrokor. O Zakon o postupku izvanredne uprave u trgovačkim društvima od sistemskog značaja za Republiku Hrvatsku, tzv. "lex  Agrokor", kojeg je predložila Vlada, sutra će se raspravljati u Hrvatskom saboru. Vezano za kritike oporbe koja tvrdi da je upitna ustavnosti toga  zakona, premijer Plenković je u izjavi novinarima u Dubrovniku potvrdio da je sve u skladu s Ustavom, dodavši kako i druge države članice Europske unije imaju slične zakone. ''Opozicija ima pravo na svoje mišljenje. Zakon kakvog smo ga predložili Hrvatskom saboru je u skladu s Ustavom i u kvalitetnoj korelaciji s drugim propisima koji reguliraju sličnu materiju kao i u skladu s pravnom stečevinom EU. Imat ćemo raspravu u Hrvatskom saboru, a zakon je rađen u najboljoj namjeri da se izvanredna situcija regulira posebnim pravnim režimom u interesu hrvatskog gospodarstva i financijskog sustava. Ukoliko uprava Agrokora s vjerovnicima i s dobavljačima i kreditorima i s bankama pronađu rješenje - mi ćemo ga podržati. Zakon je 'plan B', odnosno osigurač za hrvatsku ekonomiju. U slične pothvate su se upuštale i druge članice EU kad su se susretale s ovako izvanrednim okolnostima'', naglsio je premijer. Na novinarski upit jesu li banke tražile sastanak te ima li namjeru sastat se s glavnim direktorom za restrukturiranje koncerna Agrokor, Antoniom Alvarezom, premijer Plenković je rekao kako je otvoren dijalog sa svim dionicima u slučaju Agrokora. ''Vodimo dijalog sa svim dionicima. Otvoreni smo za susret s gospodinom Alvarezom. Mi smo tu da olakšamo procese svih dionika u ovoj fazi. Nakon što se zakon donese, ako dođe do njegove primjene uz pristanak dužnika, hrvatska Vlada je spremna preuzeti odgovornost, a i tada razgovarati sa svim stručnjacima koji imaju znanja i obavljena restrukturiranja tvrtki koje su se našle u poteškoćama'', zaključio je Plenković. Premijer i predsjednik HDZ-a Plenković ranije danas je nazočio potpisivanju Ugovora o dodjeli bespovratnih sredstava iz Europske unije za nastavak financiranja projekta „Razvoj zračne luke Dubrovnik, nakon čega je bio na predstavljanju kandidata HDZ-a s područja Dubrovačko-neretvanske županije za načelnike, gradonačelnike i župana na predstojećim lokalnim izborima.