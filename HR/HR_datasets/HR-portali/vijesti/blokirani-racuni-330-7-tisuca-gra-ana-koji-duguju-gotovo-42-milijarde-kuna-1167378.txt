Krajem ožujka ove godine više od 330,7 tisuća građana imalo je blokirane račune, a iznos njihova dugovanja dosegnuo je gotovo 42 milijarde kuna, dok je oko 28,8 tisuća poslovnih subjekata bilo u blokadi zbog duga u iznosu 17,4 milijarde kuna, pokazuju u srijedu objavljeni podatci Financijske agencije (Fina).  Po tim podatcima, krajem ožujka u blokadi su bila 330.762 građana, a njihov je dug iznosio 41,99 milijardi kuna.  Krajem ožujka je u blokadi bilo 2.468 građana ili 0,8 posto više nego krajem veljače, a na mjesečnoj su razini njihove nepodmirene obveze porasle za 340 milijuna kuna ili za 0,8 posto. Na godišnjoj razini, u odnosu na ožujak prošle godine broj građana s blokiranim računima porastao je za njih 2.230 ili 0,7 posto. Istodobno je njihov dug porastao za 4,12 milijardi kuna ili za 10,9 posto. Krajem ožujka blokirane je račune imalo i 28.788 poslovnih subjekata sa 17,37 milijardi kuna neizvršenih osnova za plaćanje. Broj blokiranih poslovnih subjekata u odnosu na veljaču ove godine je smanjen za njih 268 ili za 0,9 posto, no iznos njihova dugovanja je istodobno porastao za 5,2 posto ili za gotovo 860 milijuna kuna.  Na godišnjoj se razini bilježi pad i broja blokiranih poslovnih subjekata i njihova duga, njihov broj u odnosu na ožujak 2016. godine smanjen je za 6.625 ili za 18,7 posto, a iznos njihovih dugova za 3,64 milijarde kuna ili za 17,3 posto.  I dalje dominiraju dugotrajne blokade, ali raste i iznos kratkotrajnih blokada Podaci Fine za ožujak pokazuju da među blokiranim poslovnim subjektima i dalje dominiraju oni u dugotrajnoj blokadi, dužoj od 360 dana, kako po broju tako i po iznosu blokade, iako je njihov broj na mjesečnoj razini smanjen za 1,1 posto, a iznos blokada za 0,1 posto. Takvih je tvrtki, naime, krajem ožujka bilo 18.954, što čini udio od 65,8 posto u ukupnom broju tvrtki s blokiranim računima. Na takve se poslovne subjekte odnosi i 75,8 posto ukupnog duga, odnosno nešto manje od 13,2 milijarde kuna. No, u ožujku je porastao broj nelikvidnih poslovnih subjekata u kratkotrajnoj blokadi, kao i iznos njihova dugovanja.  Naime, u blokadi do 60 dana krajem ožujka je bilo 3.365 poslovnih subjekata, što je njih 133 ili 4,1 posto više nego krajem veljače. Njihov je dug, pak, porastao za čak 63,2 posto ili za 516,1 milijun kuna, na nešto više od 1,3 milijarde kuna.   Podatci Fine pokazuju da i dalje više od 60 posto blokiranih poslovnih subjekata ili njih 17.722 nema niti jednog zaposlenog, a dugovanja takvih tvrtki, u iznosu višem od 10,7 milijarde kuna, čine 61,8 posto iznosa ukupnih neizvršenih osnova za plaćanje. Od ukupno 28.788 blokiranih poslovnih subjekata, s ukupno 47.400 zaposlenih, manje od polovine (38,4 posto) su pravne osobe, no na njih se odnosi najveći dio, 65,8 posto, iznosa ukupnih neizvršenih osnova za plaćanje. Krajem ožujka su u blokadi bile 11.054 pravne osobe, s 38.188 zaposlenika i 11,4 milijarde kuna dugovanja. Istodobno su blokirani bili i računi 17.734 fizičke osoba, odnosno obrtnika, s 9.212 zaposlenih, a njihove su nepodmirene obveze iznosile nešto više od 5,9 milijardi kuna.  