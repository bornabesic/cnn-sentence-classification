Siniša, Dejan, Danica... bliski su suradnici Ive Josipovića. Ante, Domagoj, Luka... ljudi su iz tima Kolinde Grabar Kitarović. Što nam to govori, profesore Tomac? Nomen (j)est omen, zar ne... Gledatelju "Bujice" sinoć se bilo teško oteti dojmu da je i gostu Velimira Bujanca barem na trenutak bilo nelagodno. A profesor Tomac, iskusni lisac, vješto je izbjegao uvući se u uvredljivo prebrojavanje krvnih zrnaca, pa krenuo čestitati predsjednici "što je uzela mlade ljude". Istini za volju, "Bujica" nerijetko otvara teme koje na javnoj, pa ni drugim nacionalnim televizijama ne mogu ni u termin dok čestit svijet spava, u eter dovodi zanimljive goste koji u spomenutim tv kućama ne smiju ni do porte, progovara retorikom kakvu, pokazali su izbori, barem polovica nacije želi pripustiti u svoj dnevni boravak, ali svejedno bi ovu emisiju koji put trebalo pogledati kakvo strukovno, etičko povjerenstvo. Ushićen zbog nazočnosti među odabranima ispred crkve sv. Marka, Bujanec je propustio primijetiti da je inauguracija završila, da se društvo razišlo kućama, da je predsjednica preuzela dužnost. Propustio je neki dan čuti i šefa oporbe Karamarka kako su nesloga i nezajedništvo luksuz na koji ne možemo pristati, čime je odaslao poruku da ideološke podjele barem nakratko, do nove kampanje, valja ostaviti po strani. Velimiru Bujancu netko bi trebao reći da nitko od spomenutih Hrvata srpske nacionalnosti nije, poput njega, pravomoćno osuđen da bi ih tako neukusno "prokazivao", da je kampanja gotova i da više ne mora biti veća Kolinda od Kolinde. PLUS Emitiranjem filma "The Rolling Stones: Crossfire Hurricane" o prvom rock bendu koji je doživio 50. rođendan, HTV nastavlja s tradicijom sjajnih dokumentaraca petkom MINUS Serije "Dva i pol muškarca" i "Teorija velikog praska" zasigurno imaju svoju publiku, ali upornim repriziranjem stječe se dojam da RTL2 samo želi popuniti programske rupe >> O nastupu u Bujici sve je rekao cerek dr. A. Kovačevića