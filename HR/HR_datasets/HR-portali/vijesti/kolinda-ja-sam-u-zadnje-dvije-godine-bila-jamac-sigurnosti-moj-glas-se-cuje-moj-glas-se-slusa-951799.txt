Foto: Hina U DNEVNIKU Nove TV gostovala je predsjednica Kolinda Grabar Kitarović koja je komentirala svoje prve dvije godine na Pantovčaku na kojem će, kako sada stvari stoje, i ostati usprkos njenoj želji i obećanju da će preseliti Ured predsjednika.   Smatra da je u ove dvije godine u Hrvatsku vratila zajedništvo i osigurala stabilnost institucija.   "Zbog specifične situacije da su se izmijenile tri vlade, to su stabilnost institucija, to smo zadržali. Promijenjen je politički diskurs, uveden je koncept zajednica, tu je sinergija rada, nema više podjela kao prije", komentirala je Kolinda svoje uspjehe u dvije godine.   Na vanjskopolitičkom planu posebna je na pozicioniranje u EU i NATO-u.  "Ja sam bila jamac sigurnosti u ove dvije turbulentne godine, da sam podlegla pritiscima, tu su stvari mogle krenuti u bilo kojem smjeru.   Ni u jednom trenutku nisam išla na ruku HDZ-u", rekla je Kolinda  "Ispunila sam obećanja, prije svega sam uvela koncept zajedništva. To je počelo dominirati u javnosti, nema više uvreda toliko, podjela. Nije došlo do porasta netolerancije, upravo suprotno. Politički diskurs je puno drugačiji, postoji veliko poštovanje prema institucijama. Da, još uvijek ima puno govora mržnje. Ja sam uvijek među prvima koja na to upozorava. Reagiram uvijek kad je u pitanju nasilje, dopustite mi da reagiram po informacijama koje imam. Svaki dan se događa nasilje u obiteljima, školama, ulici... Očekujem od institucija da reagiraju na govor mržnje", rekla je Kolinda.  Na pitanje Mislava Bage kako se u to uklapa ploča u Jasenovcu, predsjednica je rekla da ta ploča nema veze sa onim što se događalo tamo u Drugom svjetskom ratu.   "Ploča nije usmjerena na ono što se događalo u Jasenovcu u Drugom svjetskom ratu. Ukoliko je statutom HOS-a to bilo regulirano, a na to nisu reagirali moji prethodnici i prošle vlade, zašto to postaje problem. Treba dati poštovanje tim mladićima koji su branili Hrvatsku i Jasenovac", rekla je Kolinda.  "Moja obitelj je antifašistička, borila se za slobodnu Hrvatsku, ali ne za komunizam", dodala je.  "Neću dopustiti da se pljuje po hrvatskim vrijednostima i da se Hrvatskoj nameće uteg ustaštva i fašizma", rekla je Kolinda.   "Vi u medijima imate tendeciju izvlačiti moje izjave iz konteksta i stavljati ih u kontekst neke međunarodne prisile. Neću nikome dopustiti da vrijeđa Hrvatsku i branitelje, oni su se birali za slobodnu i demokratsku Hrvatsku, a ne za aveti prošlosti", komentirala je Kolinda svoj odnos s medijima. Opet o putu u SAD nije rekla gotovo ništa  Osvrnula se i na nikad razjašnjeni put u SAD.   "Nije bilo polutajno putovanje, to je put dogovoren bio nekoliko dana ranije i to nakon što sam zaključila da veleposlanstvo tamo ne radi dobro svoj posao. Ništa mi nije ispod časti, digla sam slušalicu i nazvala neke kontakte iz mojih ranijih karijera", rekla je Kolinda koja opet nije rekla točno s kojim se osobama sve tamo sastala.  Smatra da velik dio veleposlanika ne radi u interesima Hrvatske. Tu uzor vidi u Trumpu.   "Predsjednik Trump je zatražio ostavku 80 posto zaposlenika koji su politički postavljeni. Ja sam to isto učinila, oni su trebali dobiti poruku, ali naš sustav nije takav, ja moram dogovarati s vladom. Oni nisu učinkoviti, ja vjerujem da ćemo to riješiti. Neki rade i protivno hrvatskoj politici. Ja ih sama ne mogu povući, moram poštovati Ustav", objasnila je.   Komentirala je i to što je u dvije godine nekoliko puta bila u SAD-u, ali nije se tamo susrela sa samim vrhom američke vlasti.   "To nije točno, Biden je došao u Hrvatsku, vi gledate formu, a ne sadržaj. Bila sam u SAD-u nekoliko puta, pokazat će se da su ti razgovori dobri za Hrvatsku, ja sam zadovoljna. A to hoće li se netko formalno naći u Bijeloj kući ili neće, to ne znači da je odrađen posao. Kao veleposlanica sam gledala neke susrete u Bijeloj kući i mislila kako je bolje da do njih nikad nije došla",  kaže Kolinda.   Upitana tko je važniji za hrvatsku znanost, Đikić ili Barišić, Kolinda je izbjegla odgovor.   "To je pitanje koje je irelevantno, svatko se bavi svojim poslom. Žao mi je što je Đikić otišao iz Hrvatske, mi moramo razvijati uvjete da se ulaže u znanost, tu debelo kaskamo za razvijenim svijetom. Nije problem Barišić, problem je cijeli sustav, tu moramo postići konsenzus pa da se dogovorimo oko kurikularne reforme. Barišić je samo jedan u nizu ministara", rekla je predsjednica. O Lozančiću i Milanoviću  Sjetila se i Dragana Lozančića, bivšeg šefa SOA-e.  "Kao što sam rekla, Lozančić je otišao jer je izgubio moje povjerenje. On je imenovan u DUZS, držim da Lozančić i takvi ljudi moraju ostati u Hrvatskoj. On se ogriješio o pravila koja se odnose na rad u službi, to je prošlost", rekla je Kolinda i dodala da sumnja da je radio za Milanovića, ali to ne može dokazati.  "Mislim da i za gospodina Buljevića treba naći mjesto u Hrvatskoj", dodala je.   Rekla je da joj ne nedostaje Milanović.   "Ono za čime žalim je da sa gospodinom Milanovićem nismo imali bolji odnos. Moja je ruka uvijek bila ispružena, ja sam mu čestitala na izbornoj pobjedi. Ali to je bila odluka Milanovića da zauzme takav stav", rekla je.   "Zaboravljate da u ovom trenutku nisam dio nijedne političke opcije, nisam član HDZ-a niti bilo koje druge stranke. Pružila sam ruku Oreškovićevoj i Plenkovićevoj vladi. Oni imaju veće ovlasti, ali ne bih podcjenjivala ulogu predsjednice. Moj glas se čuje, moj glas se sluša. Imam svoj stav", rekla je Kolinda.   O preseljenju  "Što se tiče Pantovčaka, još nisam dobila odgovor od ministarstva, o tome čujem samo u medijima. Moja jest želja iseliti od tamo", kaže predsjednica.   No, dodaje da su napravljene značajne uštede po tom pitanju.  "Od 36 dužnosnika smanjila sam broj dužnosnika na 12, napravili smo uštede, racionalizirali ured i odgovorno tvrdim da činimo bolje rezultate uz manji broj dužnosnika. Zahvaljujem svom timu jer su tako srčani. Ako dođe do odluke o ostanku na Pantovčaku, ja ću i dalje racionalizirati rad ovog ureda, postizati bolje i veće rezultate i naći načina kako biti što više među ljudima", objašnjava Kolinda.   Upitana o svojim greškama, Kolinda nije dala konkretan odgovor.   "Najveća greška, tko radi taj i griješi, nisam o tome razmišljala, kad radite sa strašću onda se i griješi. Ja ću poštovati glas građana, koja je najveća ne znam, recite mi vi, neka kažu građani", rekla je Kolinda o svojim greškama.