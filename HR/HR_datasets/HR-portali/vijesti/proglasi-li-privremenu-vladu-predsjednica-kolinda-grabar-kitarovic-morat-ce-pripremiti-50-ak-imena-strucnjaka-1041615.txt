Tri tjedna nakon parlamentarnih izbora i dalje su "otvorene sve opcije", a formiranje vlade čini se jednako daleko kao što je to bilo u izbornoj noći. Mnogo se toga u Hrvatskoj sada zbiva prvi put, pa se tako razmišlja i o još jednom potezu koji se prije nije dogodio u postizbornoj praksi – o mogućnosti da predsjednica Republike Kolinda Grabar-Kitarović presiječe gordijski čvor i raspiše nove, dakle prijevremene izbore. Predsjednica je dovršila tek prvi krug konzultacija s liderima političkih stranaka i koalicija pa je tema novih izbora i preuranjena. Čeka se treći krug No, ne i ishitrena jer, ne uspije li izabrati mandatara ni nakon drugog kruga konzultacija, uglavljenih za 7. prosinca, predsjednica i njezin tim na Pantovčaku moraju već početi konkretnije razmišljati o sljedećim koracima. Predsjednica će omogućiti još i treći krug konzultacija, negdje oko Božića, no završi li bezuspješno, morat će raspisati nove izbore. Ustav nalaže, u članku 112., da predsjednica, ako vlada ne bude sastavljena, imenuje privremenu nestranačku vladu i istodobno raspiše prijevremene izbore za Hrvatski sabor. "Istodobno" znači da će morati već spremna ući u postupak trećeg kruga konzultacija i danima prije odrediti stručnjake za "svoju" nestranačku vladu. Morat će, dakle, odmah nakon drugog kruga konzultacija početi pripreme i za formiranje "Kolindine vlade". Postojeća "tehnička" vlada Zorana Milanovića naime više ne može nastaviti s radom, a kad i ako predsjednica raspiše nove izbore, oni se moraju održati u roku od 60 dana. Uzmemo li u obzir da i nakon tih izbora opet slijede tjedni procedura i konzultacija, pretpostaviti je da bi ta privremena i nestranačka vlada trajala tri-četiri mjeseca. Završi li bez uspjeha i treći krug konzultacija, teoretski bi predsjednica mogla proglasiti "svoju" vladu negdje oko Nove godine. S obzirom na to da je ona i dalje čvrstog stava da ne može dati mandat nikome tko ne donese minimalnih 76 potpisa, to znači da neće "probati" s davanjem mandata nekome tko dođe s relativnom pobjedom ili relativno najvećim, a opet nedovoljnim brojem potpisa. – Tko dođe sa 76, taj je mandatar – potvrđuju i u njezinu krugu. Bude li predsjednica prisiljena na raspisivanje izbora, prvo će se suočiti s problemom skupljanja kvalitetnih stručnjaka za privremenu vladu. Mora poštovati aktualni Zakon o Vladi, dakle zadani broj ministarstava, a to znači da mora "napuniti" ministarska, ali i mjesta zamjenika ministara. Riječ je o 40 do 50 imena! U koji "bunar" stručnjaka će morati posegnuti, jer mora poštovati i jasan kriterij da to moraju biti stručnjaci, ali i "nestranačke osobe". Štete u gospodarstvu Pretpostavlja se da neće moći posegnuti za kadrovima koji rade u gospodarstvu, jer malo tko bi se odlučio napustiti svoju karijeru i odvažiti se na angažman u "prijelaznoj" vladi od par mjeseci. Ovdje bi se dobrim moglo pokazati to da je predsjednica osnovala Vijeće za gospodarska pitanja, u kojem se nalazi nekoliko profesorskih poznatih imena, kao i nekolicina ekonomskih stručnjaka, a mogu uskočiti i njezini savjetnici. Nije naodmet spomenuti da je posebni savjetnik predsjednice za gospodarska pitanja – Nikica Valentić. On i njegov krug biznismena ionako već drže kako se formiranje vlade oteglo i upozoravaju da se "svakog novog dana bez vlade gube poslovi, štete su već ogromne". Gospodarstvenici smatraju da nemamo vremena i da bi se predsjednica čak s raspisivanjem novih izbora trebala požuriti i obaviti to već ako propadne drugi krug konzultacija, 7. prosinca. Takve, pretjerane žurbe, pak izgledno neće biti. Očekuje se da će predsjednica političarima dati tri šanse da formiraju novu vladu. Tek onda će ona formirati svoju "prijelaznu". >> 'Ako su Karamarko i Reiner neprihvatljivi SDP-u, onda su neprihvatljivi i Mostu' >> Politika je znanje, zanat i vještina. I zato amateri plešu samo jedno ljeto 