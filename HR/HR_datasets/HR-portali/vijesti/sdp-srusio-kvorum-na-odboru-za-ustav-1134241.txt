Odbor za Ustav danas nije mogao glasovati o Mostovom prijedlogu Zakona o lokalnim izborima i to jer je SDP napustio sjednicu budući da na njoj nije bilo SDSS-ovog Milorada Pupovca bez kojeg parlamentarna većina nema kvoruma.  Na dnevni red nije stavljen prijedlog oporbe da taj Odbor zaključkom pozove Vladu da ukloni spornu ploču iz Jasenovca i postavi drugu, bez natpisa "Za dom spremni". Predsjednik Odbora Robert Podolnjak kazao je kako je procijenio da će za raspravu o tome trebati više vremena, pa je zbog toga nije uvrstio u dnevni red, već će to biti tema iduće sjednice sazvane za utorak. SDP-ovci su bili zadovoljni tim obrazloženjem, no ipak su napustili sjednicu iz protesta što na njoj nije i Milorad Pupovac. Ostao je samo SDP-ov Peđa Grbin koji je kratko obrazložio zašto će i u drugom čitanju biti protiv Mostovog prijedloga zakona kojim se želi onemogućiti da se na lokalnim izborima kandidiraju osobe s pravomoćnim presudama za određena kaznena djela.  Nakon toga je i on napustio sjednicu, pa je predsjednik Odbora Podolnjak ustvrdio da nema kvoruma i da će se o zakonu glasovati ujutro.  >>'Više od trećine članova Odbora za Ustav zatražilo je sjednicu zbog spomen ploče HOS-a' 