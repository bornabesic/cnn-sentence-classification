 Američki kanal Fox News je objavio u srijedu da iz njihovih redova odlazi njihov najpopularniji voditelj Bill O'Reilly nakon optužbi za seksualno zlostavljanje. Nakon proučavanja optužbi, tvrtka i O'Reilly su dogovorili da se on više ne vraća na Fox News. Bill O'Reilly (67), zvijezda emisije "The O'Reilly Factor" koja se 20 godina emitira tijekom tjedna na konzervativnoj kablovskoj mreži Fox News, trebao se u ponedjeljak pojaviti pred više milijuna svojih fanova, nakon odmora u Italiji. Otišao je na odmor nakon što je The New York Times otkrio da su O' Reilly i Fox pet žena isplatili oko 13 milijuna dolara za šutnju i odustajanje od procesa zbog seksualnog zlostavljanja. Predsjednik Donald Trump je otvoreno podržao voditelja, koji je više puta intervjuirao republikanskog milijardera. "On je dobar čovjek, mislim da nije učinio ništa loše", rekao je predsjednik. Brojni oglašivači su se povukli iz emisije nakon otkrića Timesa. Nekoliko medija, među kojima New York Magazine, navelo je da se obitelj Murdoch, vlasnik kanala konačno odlučila rastati od voditeljske zvijezde. James Murdoch, sin australskog magnata Ruperta Murdocha je uvjerio oca da ga mora otpustiti kako ne bi ocrnio sliku kanala, prema New York Magazinu. Preostalo je jedino dogovoriti uvjete njegovog odlaska. O'Reilly je nedavno potpisao novi višegodišnji ugovor s kanalom, vrijedan više od 20 milijuna dolara godišnje.   Zbog sličnih optužbi s Fox Newsa je u srpnju 2016. otpušten osnivač i direktor mreže Roger Ailes. 