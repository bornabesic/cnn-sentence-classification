Utjecajni šijitski klerik rekao je u nedjelju da bi Amerikanci trebali napustiti Irak što je njegov odgovor na zabranu ulaska u Sjedinjene Države koju je administracija Donalda Trumpa uvela državljanima sedam muslimanskih zemalja. "Bilo bi arogantno da vi možete slobodno ulaziti u Irak i druge zemlje, a zabraniti njihovim građanima ulazak u vašu zemlju... i prema tome bi vaši državljani trebali otići", poručio je klerik Moktada al-Sadr na svojoj internetskoj stranici. Al-Sadr je time komentirao odluku američkog predsjednika Donalda Trumpa o privremenoj suspenziji izbjegličkog programa i privremenoj zabrani ulaska u SAD državljanima sedam muslimanskih zemalja.  Iračka vlada još nije komentirala Trumpovu odluku za razliku od Islamske Republike Iran koja je u subotu odlučila primijeniti načelo reciprociteta i najavila da će to ostati na snazi sve dok SAD ne ukine svoju zabranu.  Trump je u petak zabranio ulazak u SAD državljanima Sirije, Iraka, Irana, Libije, Somalije, Sudana i Jemena na najmanje 90 dana. >> Zašto Trumpova uredba neće smanjiti prijetnju od terorističkog napada u SAD-u 