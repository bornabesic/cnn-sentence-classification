Informacije koje navodno kompromitiraju budućeg američkog predsjednika dominirat će dugo odgađanom konferencijom za medije koju će Donald Trump održati u srijedu navečer, prvi put nakon izborne pobjede te će u drugi plan baciti pitanja na koji način novi predsjednik kani razdvojiti svoje političke i gospodarske interese. Mediji su u utorak navečer objavili tajno izvješće američkih obavještajnih agencija o ruskom utjecaju na američke predsjedničke izbore, a ono sadrži i kompromitirajuće podatke koje su o Trumpu prikupile ruske obavještajne službe. O tome više možete pročitati OVDJE. Te informacije, koje nisu službeno potvrđene, uključuju eksplicitne detalje o Trumpovim aktivnostima s prostitutkama u jednom moskovskom hotelu koje je snimila ruska tajna služba kako bi ga u budućnosti mogla ucjenjivati, piše New York Times. Trump je na svom Twitter profilu te tvrdnje odbacio kao "lažne vijesti" i "lov na vještice", samo nekoliko sati prije svoje prve konferencije za medije otkad je 8. studenoga izabran za novog predsjednika Sjedinjenih Država. Nakon toga je preko svoje omiljene drutšvene mreže odaslao još nekoliko poruka: - Rusija je upravo objavila svoje mišljenje ovog neprovjerenog izvještaja plaćenog od političkih suparnika: 'Totalna laž van svake pameti...' - Rusija nikada nije imala nikakav utjecaj na mene. Nema baš nikakve veze s Rusima  - nismo poslovali, nemam nikakve kredite kod njih, baš ništa! - Dobio sam izbore lako, a moji pokvareni protivnici žele oskvrnuti tu pobjedi s lažnim vijestima. Kakva tužna država! - Obavještajne službe nikad nisu smjeli dozvoliti da te lažne vijesti dođu u javnost. Ovo je posljednji udarac uperen u mene. Zar živimo u nacističkoj Njemačkoj? Ta je konferencija prvotno bila zakazana za 15. prosinca, ali je zatim i odgođena. Izabrani predsjednik Trump nije održao konferenciju za medije od srpnja već je s javnošću komunicirao putem Twittera. Novinari će Trumpa vjerojatno ispitivati i o njegovim poslovima i sukobima interesa, kao i o njegovim planovima nakon što 20. siječnja stupi na dužnost. Budući predsjednik najavio je da će poništiti reformu zdravstva koju je proveo njegov prethodnik Barack Obama, prozvanu Obamacare. Mnogo veću zabrinutost u svijetu bude njegove najave da će povući SAD iz Sporazuma o klimi, koji je ključan za borbu protiv globalnog zatopljenja. Više od polovice Amerikanaca izrazilo je zabrinutost zbog toga što Trump nije  transparentan u izražavanju svojih namjera, a 57 posto ispitanika strahuje zbog potencijalnih sukoba interesa u administraciji budućeg predsjednika, stoji u anketi koju je u utorak objavio Pew Research Center. Trumpova konferencija poklapa se sa saslušanjem u parlamentu Rexa Tillersona, njegova kandidata za državnog tajnika, kao i ministrice prometa Elaine Chao. Kremlj odbacuje tvrdnje da ima kompromitirajuće informacije o TrumpuKremlj je u srijedu objavio kako su tvrdnje da ruski dužnosnici imaju kompromitirajuće informacije o novoizabranom američkom predsjedniku Donaldu Trumpu "potpuna besmislica". Američki dužnosnici u utorak navečer objavili su kako su četiri američke obavještajne agencije prošlog tjedna Donaldu Trumpu pokazale tajne dokumente koji su uključivali nepotvrđene tvrdnje da ruski obavještajci imaju kompromitirajuće informacije o njemu. "Kremlj nema kompromitirajuće informacije o Trumpu", odbacio je u srijedu te informacije glasnogovornik Kremlja Dmitrij Peskov, nazvavši taj dokument prijevarom koja je smišljena kako bi se dodatno pogoršali odnosi između Sjedinjenih Država i Rusije. Peskov je odbacio i tvrdnje da je on osobno bio uključen u rusku kampanju kojom se htjelo diskreditirati poraženu kandidatkinju demokrata Hillary Clinton. "Na to morate reagirati s određenim humorom, no tu postoji i tužna strana. Stvara se histerija kako bi se održao politički lov na vještice", smatra ruski glasnogovornik. Istaknuo je kako bi nove američke sankcije ruskom naftnom i plinskom sektoru štetile Rusiji, bilateralnim odnosima i svjetskom gospodarstvu. Ruski energetski sektor bi definitivno dobio odštetu ako bi se takve sankcije provele, smatra Peskov. Osvrnuo se i na Trumpova kandidata za državnog tajnika Rexa Tillersona kojega će u srijedu saslušati američki parlament, nazvavši ga konstruktivnom osobom koja je spremna slušati, ali koja će biti i čvrst rukovoditelj. Kremlj ne zabrinjavaju izvještaji da će Tillerson na saslušanju izjaviti da Rusiju smatra prijetnjom, tvrdi Peskov.