Saborski zastupnik Mosta Miro Bulj pozdravio je u utorak odluku Ustavnog suda o uredu bivšeg hrvatskog predsjednika Stjepana Mesića poručivši kako je ona potvrda stava njegove stranke ali i njega osobno kako je taj Ured suvišno opterećenje za državni proračun. „Drago mi je da je Ustavni sud potvrdio besmislenost neproduktivnog potrošača državnog novca u obliku Ureda bivšeg predsjednika, a protiv koje sam ja među prvima dignuo glas. Institucija predsjednika Republike po prestanku obnašanju dužnosti nije ustavna kategorija, nego mašina koja je u pet godina progutala 3,9 milijuna kuna, a nikakve rezultate nije dala", poručio je Bulj u priopćenju. Stjepan Mesić se, tvrdi taj 'mostovac', ne bori za svoja prava, nego za neutemeljene povlastice, a to prekriva "nekom teorijom zavjere gdje njega napadaju povijesni revizionisti, fašisti i ostali duhovi prošlosti. Ako netko živi u prošlosti to je bivši predsjednik, koji misli da još uvijek može dobivati milijune i dijeliti ih kojekakvim savjetnicima, a sve samo na temelju stare slave", zaključio je Bulj. Bivši predsjednik Ivo Josipović nikada, kaže, nije zatražio takve povlastice, što dodatno ide u prilog tvrdnji da bi novac ušteđen ukidanjem Ureda mogao biti efektivnije uložen.