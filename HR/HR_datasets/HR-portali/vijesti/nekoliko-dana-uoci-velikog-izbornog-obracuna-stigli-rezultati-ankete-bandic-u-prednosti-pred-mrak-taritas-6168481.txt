Aktualni gradonačelnik Zagreba Milan Bandić, nekoliko dana prije drugog kruga izbora, u prednosti je u odnosu na protukandidatkinju Anku Mrak Taritaš. Za Bandića bi, naime, u ovom trenutku glasovalo 48,4 posto birača, a za Mrak Taritaš glas bi dalo njih 40,7 posto. Pokazuju to rezultati istraživanja za Zagreb koje je za Dnevnik Nove TV napravila agencija Ipsos. Istraživanje je provedeno od 30. svibnja do 1. lipnja na stratificiranom slučajnom uzorku od 925 punoljetnih građana Zagreba. Pogreška mjerenja za cijeli uzorak je +/-3,2 posto, a za rejting kandidata 3,5 posto. Podsjetimo, Bandić je u prvom krugu dobio 30,87 posto glasova, a Mrak Taritaš je osvojila 24,48 posto, što znači da je Bandić u drugi krug ušao sa 6,39 posto prednosti. Sudeći po anketi, tu prednost je sada blago i povećao. Prema istraživanju, na izbore će izaći, ali je još neodlučno, 4,3 posto birača. Da neće glasovati, odgovorilo je 1,5 posto ispitanika, dok je odbilo odgovoriti, iako bi glasovalo, njih 5,1 posto. Rezultati pokazuju kako Milan Bandić dobiva glasove HDZ-a i nezavisne kandidatkinje Brune Esih, dok su birači Sandre Švaljek skloniji Anki Mrak Taritaš. Naime, većina birača Sandre Švaljek, njih čak 75 posto, svoj bi glas, kako pokazuju rezultati istraživanja, dalo Anki Mrak Taritaš, dok bi za Bandića glasalo njih 9 posto. Bandić, s druge strane, može računati na podršku 84 posto glasača koji su u prvom krugu podržali nezavisnu Brunu Esih, dok bi 9 posto glasača te kandidatkinje glas dalo Anki Mrak Taritaš. Rezultati pokazuju kako bi glas Bandiću dalo i 77 posto HDZ-ovih birača koji su u prvom krugu bili za Dragu Prgometa, dok bi se njih 9 posto priklonilo Anki Mrak Taritaš. Provedeno istraživanje pokazuje i kako većina Zagrepčana smatra da je situacija u Zagrebu nakon četiri godine ista. To misli 40 posto ispitanika, a njih 29 posto smatra da se situacija poboljšava. Da je stanje u Zagrebu lošije nego prije četiri godine smatra 27 posto građana metropole, dok je s “ne znam” odgovorilo četiri posto ispitanih.