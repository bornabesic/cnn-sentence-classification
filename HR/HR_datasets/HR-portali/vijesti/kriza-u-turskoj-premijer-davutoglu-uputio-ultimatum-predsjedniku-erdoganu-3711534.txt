Borba za prevlast u turskoj politici mogla bi doživjeti svoj vrhunac u četvrtak jer premijer Ahmet Davutoglu namjerava upozoriti predsjednika Erdogana da respektira njegovu poziciju i pusti ga radi svoj posao, rekao je neimenovani izvor za Bloomberg. Davutoglu namjerava sazvati izvanredan sastanak vladajuće stranke kako bi se delegati izjasnili o vodstvu stranke, naravno ukoliko ubrzo ne dobije odgovor od Erdogana, tvrdi izvor. Davutoglu ionako već ima dosta problema unutar stranke, s obzirom na jaku opoziciju koju predvode tvrde pristaše turskog predsjednika. 'Ukoliko najavljeni sastanak ne završi dogovorom, u roku od 45 dana sazvat će se izvanredni sastanak stranke. Tenzije između njih dvojice su puno veće nego li ljudi misle', rekao je izvor. Erdogan, koji je prije predsjedničke dužnosti više od desetljeća bio premijer, pretvorio je svoju ulogu predsjednika u novi centar moći, iako do njega predsjednik nije imao tolike ovlasti. Također, planira i prekrojiti ustav kako bi si i formalno povećao ovlasti. Tenzije među dvojicom vodećih turskih političara dolaze u nezgodno vrijeme, s obzirom na porast nasilja u sukobima s Kurdima i Islamskom državom. Treba napomenuti i da su turske dionice pale četvrti dan zaredom dok investitori nestrpljivo očekuju odjeke sastanka koji bi se mogao pokazati ključnim za trenutnu političku situaciju u Turskoj.