Anka Mrak Taritaš koja se u Zagrebu bori sa Milanom Bandićem za gradonačelničku fotelju, jasno je poručila da neće prihvatiti bilo kakve koalicije svog HNS-a sa HDZ-om. Ona je i potpredsjednica HNS-a i ne pristaje na mogućnost da njena stranka bude dio vladajuće koalicije.   - Koncentrirana sam potpuno na Zagreb i uvjerena sam na pobjedu. Molim sve da izađu na izbore. Moj stav je jasan i ja se ne predomišljam. Bila sam protiv preslagivanja s HDZ-om prije tri mjeseca, mjesec dana, jučer, danas, ali i sutra za tjedan, mjesec ili šest mjeseci. Ako HNS u kojem slučaju odluči ući u koaliciju s HDZ-om, ja odlazim iz stranke – rekla je ekskluzivno za 24sata Anka Mrak Taritaš.  U njenom timu su se dodatno nasmijali na ponudu koju je navodno dao HDZ, a to je da su spremni da se ona vrati na mjesto ministrice graditeljstva. Mrak Taritaš i Vrdoljak  već duže vrijeme nisu u najboljim odnosima. Prošli tjedan je zaiskrilo na predsjedništvu i kako smo već objavili, Vrdoljak i glavni tajnik stranke Srećko Ferenčak su je napali  zbog stava da neće sa HDZ-om. Optužili su je i da previše solira i da ne uzima njihove kadrove u svoj tim, te da joj je kampanja loša. Sukob tinja od zadnjih dvoje izbora, tada je stranka Mrak Taritaš postavila na niska mjesta na listama, ali je ona ipak preferencijalnim glasovima uspjela ući u Sabor.