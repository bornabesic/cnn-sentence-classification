Foto: Youtube/ Pixsell/Goran Kovačić/Rex/Shutterstock MNOGIMA je za oko zapela luksuzna jahta koja je prije koji dan pristala u Rijeci. Radi se o jahti "Royal Romance", dugoj čak 93 metra čiji je vlasnik ukrajinski političar i milijarder Viktor Medvedčuk, bliski prijatelj i kum ruskog predsjednika Vladimira Putina. Prijateljstvo s jednim od najmoćnijih ljudi na svijetu nije jedino što je zanimljivo kod ovog ukrajinskog političara. Njegova je biografija puna intrigantnih detalja. Viktor Medvedčuk rođen je 1954. u Sibir gdje su mu roditelji bili prognani nakon što mu je otac bio osuđen zbog suradnje s nacistima tijekom okupacije Ukrajine. Nakon završetka srednje škole, zbog problematične obiteljske povijesti, bilo mu je vrlo teško pronaći posao, a neko je vrijeme radeći za kijevske željeznice. U ljeto 1972. pokušao je upisati pravni fakultet u Kijevu, ali je bio odbijen. Ipak su ga primili iste godine u jesen posebnom odlukom rektoraTarasa Ševčenka. Kasnije se pokazalo da mu je to omogućilo ministarstvo unutarnjih poslova zbog suradnje s tadašnjim tajnim službama, piše Wikipedia.   Za vrijeme fakulteta imao je problema sa zakonom, ali je optužba odbačena zbog manjka dokaza. Po završetku fakulteta radio je kao odvjetnik. Jedan od njegovih klijenata, pjesnik Vasil Stus, bio je poslan na prisilni rad, a neobično je što je takvu kaznu zahtijevao sam Medvedčuk. Kasnije je osnovao vrlo uspješnu odvjetničku tvrtku. U veljači 2000. godine ušao je u ukrajinski parlament, a postao je i jedan od potpredsjednika, no ta mu je povlastica brzo ukinuta zbog zloupotrebe položaja. Postao je jedan od najbližih suradnika predsjednika Leona Kučme, a smatra se da je imao i veliki utjecaj na politiku premijera Viktora Juščenka. Medvedčuk je poznat kao jedan od najvećih protivnika Europske unije koju je jednom prilikom usporedio s nacističkom Njemačkom. Optuživalo ga se za organizaciju prosvjeda podrške Rusiji i ondašnjem predsjedniku Janukoviču, ali nikad nisu pronađeni dokazi za takve tvrdnje.  Forbes njegovo bogatstvo procjenjuje na pola milijarde dolara.