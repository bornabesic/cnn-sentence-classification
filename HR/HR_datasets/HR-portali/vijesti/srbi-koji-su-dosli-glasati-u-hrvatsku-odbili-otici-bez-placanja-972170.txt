Screenshot: RTL HRVATSKE Srbe koji žive u Srbiji godinama dovoze u Hrvatsku kako bi glasali na izborima, javlja RTL. To je model, rekli su, koji se godinama ponavlja i kao takav funkcionira. Organizirani dolazak autobusima i autima im je bio uvijek plaćen. Ove godine je autobus pun birača zapeo je u Obrovcu na kolodvoru. Ogorčeni ljudi smatrali su da su prevareni i izmanipulirani jer im je obećano da će im biti pokriveni troškovi putovanja u Hrvatsku. Nakon što to nije ispoštovano, nisu imali novaca za povratak u Srbiju. Naručitelji dolaska SDSS i DPS  Naručitelji njihova dolaska i glasanja koji su im pokrivali troškove putovanja većinom su bili iz SDSS-a i DPS-a, a sada se pojavila srpska nezavisna lokalna lista koja je nezadovoljna obrovačkom vladajućom koalicijom SDSS-a i HDZ-a. "Ako sam ja njih ispoštovala i došla s njima i glasala sam tu, oni su trebali mene da ispoštuju i izvolite vratite me natrag odakle sam i došla, a ne da ostave ovako autobus tu, nas 30 bijednika da stojimo na cesti do ponoći", rekla je jedna od putnica u autobusu, Marija Jelić. Organizator puta Miodrag Gagić rekao je kako je autobus iz Novog Sada naručio i trebao platiti oko 10 tisuća kuna troškova Branislav Švonja. Putnici su trebali glasati za lokalnu listu SDSS-a Stanka Mijića kojoj su se pridružile i pristaše DPS-a Branislava Švonje. Birači u autobusu dobiju listiće i brojeve koje trebaju zaokružiti  "Podrazumijeva se, ali i dadu oni listiće, brojeve koje trebaju zaokružiti. Bila su tri autobusa i malih kola je bilo negdje preko 50 vjerojatno. Plaćaju po 2 tisuće kuna 4 glasa i prijevoz taj iz Srbije ovdje. Tako kupuju glasače, glasove kupuju, vjerojatno i pobjeđuju zbog toga. Uglavnom mislim da idu sredstva iz Srpskog nacionalnog vijeća na teret poreznih obveznika Republike Hrvatske", rekao je Dragan Milanko. Višegodišnja praksa dovoženja glasača o kojoj se ništa nije znalo ne bi se mijenjala da se nisu sukobile dvije srpske liste, SDSS i Nezavisna lista Zorana Kljajića. Problem je navodno nastao kad su u SDSS-u posumnjali kako se birači ipak odlučuju za drugu srpsku listu, nezadovoljni njihovim koaliranjem s HDZ-om. Plaćanje puta biračima vide kao političko lobiranje  SDSS-ov vijećnik Aleksa Ogar smatra da je ovo organiziranje birača političko lobiranje koje svi rade. "Da li je to legitimno ili nije legitimno, to će procijeniti onaj tko bi trebao to procijeniti da li je to legitimno, ali oni se samo pozivaju vidim na jednu osobu, a svi su oni u tome umiješani i na organiziranju i na plaćanju", kaže Ogar. Birači iz Srbije vratili su se u Srbiju nakon što je organizator putovanja posudio novac. U mjestu sa srpskim stanovništvom, Žegaru, pravoslavna je crkva ujutro osvanula išarana grafitima "HDZ".  Pupovac nije komentirao događanja  Milorad Pupovac je za RTS je izjavio kako postoji problem s biračkim popisima. Tvrdi kako se Srbima izvan Hrvatske onemogućava glasanje. "To je utjecalo prije svega na stvaranje straha i na atmosferu zabrinutosti što će biti s ostvarivanjem biračkog prava, posebno u sredinama u kojima je policija prelazila svoje ovlasti i u kojima je nastojala da briše ljude", izjavio je Pupovac za RTS.