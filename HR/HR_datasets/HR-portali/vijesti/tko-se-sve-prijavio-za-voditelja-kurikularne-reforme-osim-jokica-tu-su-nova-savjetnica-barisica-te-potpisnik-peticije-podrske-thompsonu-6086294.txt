Tko će biti novi voditelj Ekspertne radne skupine za kurikularnu reformu (ERS), a tko članovi (njih 12), trebalo bi biti službeno objavljeno u ponedjeljak. Iako je završen javni natječaj na koji se prijavilo više od stotinu kandidata, od kojih 11 za voditelja skupine, Ministarstvo znanosti u tajnosti drži imena prijavljenih kandidata.   Jutarnji list neslužbeno doznaje da su za voditelja ERS-a, uz Borisa Jokića - bivšeg šefa ERS-a koji je jedini javno potvrdio svoju kandidaturu na natječaj - prijave poslala i neka javnosti poznata imena, među kojima i bivša saborska zastupnica Gordana Rusak, profesorica Prirodoslovno-matematičkog fakulteta. Kao nezavisna Rusak je ušla u Most, bila je članica Hrida Drage Prgometa, pa se priključila klubu HSLS-a, da bi na rujanskim parlamentarnim izborima bila na listi Koalicije rada i solidarnosti Milana Bandića.   Druga kandidatkinja za voditeljicu skupine, neslužbeno doznajemo, jest nova savjetnica ministra Pave Barišića Jasminka Buljan Culej, koja se u Ministarstvo znanosti nedavno prebacila iz Nacionalnog centra za vanjsko vrednovanje obrazovanja. Culej se obrazovnoj javnosti predstavila kroz pokušaj pozitivnih tumačenja PISA-a rezultata nakon posljednjeg međunarodnog istraživanja, koji su pokazali da su hrvatski 15-godišnjaci i dalje ispodprosječni u prirodoslovlju, matematičkim i jezičnim kompetencijama. Zaključak Jasminke Culej ipak je bio da “možemo biti vrlo zadovoljni stanjem u obrazovnom sustavu”.   Kandidat za voditelja ERS-a je po informacijama Jutarnjeg lista i Mario Grčević, izvanredni profesor odjela za kroatologiju Hrvatskih studija, koji je u listopadu 2016. odlukom rektora Sveučilišta u Zagrebu imenovan voditeljem Hrvatskih studija. U medijima je zabilježeno i da je Grčević među potpisnicima famozne peticije da se Marka Perkovića Thompsona ne kažnjava zbog pozdrava “Za dom spremni”. Kako doznajemo, kandidatkinja je i dekanica Filozofskog fakulteta u Osijeku Loretana Farkaš, pokretačica peticije za obranu ugleda ministra Pave Barišića zbog optužbi za plagiranje.   Na listi preko stotine kandidata za članove ekspertne skupine podijelili su se oni koji su protekle dvije godine izrazito kritizirali predložene kurikularne dokumente, pa do onih koji ih podržavaju. Među prijavljenima su tako: povjesničar Josip Jurčević, bivši doministar Miroslav Dorešić, dekan Učiteljskog fakulteta u Zagrebu Ivan Prskalo,  metodičar Ante Bežen, književnica i profesorica Dubravka Brezak Stamać, bivši pomoćnik ministra Predraga Šustara Krešo Zadro, Nenad Marković iz Nacionalnog centra za vanjsko vrednovanje obrazovanja, a s druge strane tu su znanstvenik Ivica Puljak iz stranke Pametno, bivši ministar znanosti Hrvoje Kraljević, bivši voditelj skupine za Strategiju znanosti profesor Neven Budak, ali  i 40-ak članova bivših radnih skupina koji su pod Jokićevim vodstvom godinu i pol dana intenzivno radili na kurikularnim dokumentima.   U Ministarstvu znanosti doznajemo da će se postupak odabira kandidata u ponedjeljak odvijati na način bodovanja kandidata iz užeg izbora. Konačan izbor voditelja i 12 kandidata je na Posebnom stručnom povjerenstvu za Strategiju znanosti i obrazovanja, kojega vodi zadarska rektorica Dijana Vican.