Saborska zastupnica Mosta Ines Strenja Linić u subotu je novinarima ponovno odgovorila da nije bila na tajnom sastanku mostovaca s tadašnjim premijerom Zoranom Milanovićem 8. prosinca 2015., istaknuvši kako "njezini dečki dobro znaju gdje je bila te noći". Na pitanje novinara, uoči izbornog sabora Mosta, je li bila na tom sastanku prilikom pokušaja formiranja Vlade, Strenja Linić je istaknula kako joj pitanje tadašnjeg njezina sudjelovanja ili nesudjelovanja na tom sastanku danas više i nije bitno. "Prije godinu dana to mi je bilo jako bitno, u trenucima kada imate situaciju da netko iz tjedna u tjedan objavljuje da ste vi noću negdje išli i praktički iza leđa svoje stranke s nekim se nešto dogovarali. Ono što je bitno jest da su moji dečki itekako dobro znali gdje sam ja bila tih noći", rekla je Strenja Linić dodavši kako niti ne zna tko je iz Mosta i je li uopće itko išao na te sastanke s Milanovićem. Milanović "jako dobro zna koga je sve slao k meni da me nagovaraju da prijeđem", izjavila je Strenja Linić novinarima upitana za sastanke nakon parlamentarnih izbora 2015., kada je Milanović pokušavao sastaviti novu vladu. Naime, zbog medijske objave da je sudjelovala na sastanku Milanovića s članovima Mosta 8. prosinca 2015. u prostorijama Vlade, Strenja Linić je tužila Novi list prošle godine smatrajući da joj je objavom o sudjelovanju na tom sastanku nanio veliku štetu. Milanović je u ponedjeljak na Općinskom sudu u Rijeci, kao svjedok  Strenje Linić u toj tužbi protiv Novog lista, rekao kako se "ne sjeća je li ona bila prisutna na sastanku".