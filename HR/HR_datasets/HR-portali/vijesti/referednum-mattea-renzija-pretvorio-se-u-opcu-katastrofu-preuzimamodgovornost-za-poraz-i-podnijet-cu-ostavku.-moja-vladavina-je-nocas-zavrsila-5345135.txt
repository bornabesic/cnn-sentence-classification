Talijanski premijer Matteo Renzi objavio je na konferenciji za novinare u Rimu da namjerava podnijeti ostavku nakon poraza na referendumu o njegovim ustavnim promjenama. "Preuzimam punu odgovornost za poraz i podnijet ću ostavku. Moja vladavina je noćas završila", kazao je Renzi, koji je kazao kako će u ponedjeljak popodne predati svoju ostavku predsjedniku Republike Sergiu Mattarelli. Renzi se javnosti obratio nakon što su objavljeni preliminarni i neslužbeni rezultati referenduma na kojem se protiv ustavnih reformi izjasnilo između 57 i 61 posto glasača.   Talijani su se u nedjelju izjašnjavali o ustavnoj reformi koja je predviđala drastično smanjenje ovlasti Senata, a bio bi to najdalekosežniji institucionalni preustroj otkako je prije 70 godina Italija postala republika.Reforma bi vladi olakšala donošenje zakona, posebno u kombinaciji s novim izbornim zakonom, usvojenim prošle godine, koji pobjedniku idućih izbora, koji se očekuju 2018., osigurava sigurnu parlamentarnu većinu.Ključni element reforme je bilo ukidanje obveze da sve zakone moraju odobriti oba doma parlamenta i smanjenje Senata s 315 na 100 mjesta, dok članove više ne bi birali građani.   Predsjednik Mattarella sada ima ovlasti imenovati novoga mandatara ili zakazati prijevremene izbore. Većina stručnjaka smatra da bi Renzija na mjestu premijera mogao zamijeniti vršitelj dužnosti premijera iz njegove Demokratske stranke sve do izbora u proljeće 2018. godine, a mediji već spominju da bi to mogao biti ministar financija Pier Carlo Padoan. ------------------------------------------ Talijanski glasači jučer su na referendumu premoćno odbili reformu Ustava izglasanu u Parlamentu. Izlazne ankete kažu da je 55-60 posto glasalo ne, a prve projekcije (na bazi 40 posto glasova prebrojanih do ponoći) vrte se oko 60 posto, što znači težak poraz premijera Mattea Renzija, jer je on referendumsku kampanju snažno personalizirao. Time je zapečaćena njegova premijerska karijera. Otvoreno je pitanje može li ostati na čelu Demokratske stranke, o čemu će se odlučivati u utorak. Zapečaćen je, do daljnjega, put reformi. O ishodu jučerašnjeg referenduma ovisila je ne samo Renzijeva politička sudbina, nego i efikasnost talijanskog zakonodavstva. Prosječan rok za izglasavanje zakona u Italiji je 11 mjeseci. To se htjelo ubrzati deklasiranjem Senata na funkciju „gornjeg“ doma koji više ne glasa o svim zakonima. To je prošlo u Senatu, ali ne i u narodu. Rezultate uživo možete pratiti na službenoj stranici Ministarstva unutarnjih poslova Italije. Nakon nešto manje od 11 milijuna prebrojanih glasova 59,33 posto birača je glasalo ne, a 40,67 posto da. Talijanski premijer obratio se biračima nešto poslije ponoći te je objavio da njegova vlada završava ovim porazom na referendumu.  - Talijanski birači odlučili su vrlo jasno. Ovo je demokracija. Bilo je kontroverzi tijekom procesa i smatram da je važno da ljudi to znaju. Dugo živjela Italija koja vjeruje u politiku. Čestitam "ne" taboru i želim sve najbolje narodu Italije. Onima koji su rekli "da" reformama, želio bih zagrliti svakog od vas. Ponudili smo Italiji jasnu promjenu, ali u to nismo uspjeli uvjeriti većinu naših građana. Željeli smo pobijediti, stoga preuzimam cijelu odgovornost na sebe - ja sam izgubio, ne vi. Vjerujte mi, učinio sam sve moguće da pobijedimo. No, vjerujem u demokraciju i kad izgubite ne možete se pretvarati da se ništa nije dogodilo. Moja vlada ovdje završava. Zahvaljujem kolegama na ovoj izvanrednoj prilici. U ponedjeljak na sjednici vlade zahvalit ću svim ministrima i otići predsjedniku republike podnijeti ostavku. Želim sve najbolje svojem nasljedniku koji će biti na čelu vlade. Hvala i mojoj djeci i novinarima. Živjela Italija! - zaključio je Renzi.