Administracija Donalda Trumpa priprema nacrt predsjedničke uredbe koja će ponovno omogućiti CIA-i da otvori svoje zloglasne tajne zatvore na različitim lokacijama svijeta, u kojima su nakon napada 11. rujna neopterećeni brigom za ljudska prava njihovi operativci mučili osobe osumnjičene za terorizam, piše New York Times. Ta je mjesta zatvorio bivši predsjednik Barack Obama, koji ipak nije ispunio svoje obećanje da će zatvoriti i notorni zatvor u zaljevu Guantanamo. Kako saznaje NYT, koji je dobio uvid u nacrt nove Trumpove uredbe, osim otvaranja mogućnosti za nove tajne zatvore, Trump će poništiti i mnoge druge restrikcije po pitanju ophođenja s pritvorenicima koje je uveo Obama. Ako Trump potpiše uredbu, također će poništiti Obaminu direktivu kojom je Međunarodnom odboru Crvenog križa dopušten pristup svim ratnim zarobljenicima koje su Amerikanci pritvorili. Osim toga, nova uredba također ohrabruje Pentagon da i dalje koristi Guantanamo za "pritvaranje i suđenje novih zarobljenika", što bi moglo značiti i potencijalne džihadiste ISIS-a. Nekoliko sati nakon objave ove vijesti u NYT-u, glasnogovornik Bijele kuće Sean Spicer izjavio je kako ne zna otkud je iscurio spomenuti nacrt dokumenta te da uopće nije riječ o papiru iz Bijele kuće.