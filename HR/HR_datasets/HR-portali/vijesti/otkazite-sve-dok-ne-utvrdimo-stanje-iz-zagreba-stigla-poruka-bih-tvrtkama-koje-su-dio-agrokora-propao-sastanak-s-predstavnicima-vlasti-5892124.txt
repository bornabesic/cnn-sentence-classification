Sastanak predstavnika bosanskohercegovačkih tvrtki koje djeluju kao dio koncerna "Agrokor" i predstavnika vlasti u Bosni i Hercegovini, zakazan za utorak, otkazan je po nalogu nove središnje uprave "Agrokora", potvrđeno je u utorak Hini iz ureda predsjednika vlade Federacije BiH koji je bio jedna od organizatora tog sastanka. "Predstavnici pet tvrtki iz BiH koje djeluju u sastavu 'Agrokora' izvijestili su nas da im je nova uprava poslala uputu po kojoj do daljnjeg trebaju otkazati sve sastanke dok oni ne utvrde kakvo je stanje", kazao je Zoran Blagojević, savjetnik federalnog premijera. Entitetski premijer Fadil Novalić planirao je s predstavnicima Konzuma BiH te još četiri tvrtke, koje u toj zemlji djeluju kao dio "Agrokorova" koncerna, razgovarati o finanancijskom stanju te dugovima dobavljačima. U razgovore su trebali biti uključeni i predsjedatelj Vijeća ministara BiH Denis Zvizdić te državni ministri financija i vanjske trgovine Vjekoslav Bevanda i Mirko Šarović. Ministar Šarović ranije je iznio podatak kako je procjena da "Agrokorove" tvrtke dobavljačima iz BiH duguju oko 250 milijuna konvertibilnih maraka (127 milijuna eura), no savjetnik federalnog premijera u izjavi za Hinu je istaknuo kako se u javnosti za sada spominju brojke za koje nitko ne zna jesu li i koliko točne. "Razlog zbog kojega smo željeli taj sastanak je utvrditi točan iznos dugovanja, a ne da se u javnosti nabacuje brojkama", kazao je Blagojević dodajući kako je vlastima u BiH iznimno važno zaštiti proizvođače i radna mjesta jer ne žele da se kriza "Agrokora" u Hrvatskoj prelije i na BiH.