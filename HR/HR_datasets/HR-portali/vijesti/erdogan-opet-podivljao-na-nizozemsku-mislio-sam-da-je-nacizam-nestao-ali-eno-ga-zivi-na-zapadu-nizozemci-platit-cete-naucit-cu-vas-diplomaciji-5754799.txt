Turski predsjednik Recep Tayyip Erdogan upozorio je u nedjelju Nizozemsku da će "platiti" nakon što je zabranila dolazak dvoje turskih ministara koji su se u subotu kanili obratiti turskoj dijaspori u Rotterdamu uoči referenduma o proširenju predsjedničkih ovlasti u Turskoj. Turska ministrica obitelji Fatma Betul Sayan Kaya dovezla se cestovnim putem u Nizozemsku, ali joj je onemogućen ulaz u konzulat u Rotterdamu i nizozemska policija ju je odvela do granice s Njemačkom. Turski ministar vanjskih poslova Mevlut Cavusoglu pokušao je doletjeti zrakoplovom, ali mu je odbijen ulazak. Predsjednik Erdogan je u nedjelju u Istanbulu, kako prenosi BBC, poručio Nizozemskoj: "Oni će zasigurno platiti, a također i naučiti što je to diplomacija". Erdogan je poručio Nizozemskoj da će platiti ukoliko žrtvuje tursko-nizozemske odnose zbog izbora u srijedu, aludirajući na parlamentarne izbore koji se toga dana održavaju u Nizozemskoj. Turski predsjednik pritom je zaprijetio da će sam otputovati na skupove u inozemstvu, te je dodao kako je "Zapad jasno pokazao svoj pravo lice u posljednjih nekoliko dana. Vidjeli smo jasnu manifestaciju islamofobije". "Rekao sam da sam mislio kako je nacizam gotov, ali bio sam u krivu. Nacizam je živ na Zapadu", kazao je Erdogan. Turski predsjednik zahvalio je pritom Francuskoj jer je dozvolila Cavusogluu da doputuje u Metz i obrati se tamošnjem skupu koji se održava u nedjelju. Što se tiče nizozemskog veleposlanika u Turskoj koji je na odmoru, Erdogan je poručio da nema potrebe da se vraća u Tursku. "On ne može ući", rekao je predsjednik Erdogan. Nizozemski premijer Mark Rutte komentirao je da su Erdoganove izjave o Nizozemcima kao "ostacima nacista i fašista" bile "neprihvatljive". Rutte je kazao da je Turska zaprijetila sankcijama i dodao da "nikada ne možemo poslovati pod takvom vrstom ucjene". Ispred nizozemskog konzulata u Istanbulu u nedjelju je održan prosvjed, pri čemu su prosvjednici zamijenili nizozemsku zastavu turskom. Preko noći je nizozemska interventna policija vodenim topovima rastjerivala oko tisuću prosvjednika ispred turskog konzulata u Rotterdamu, javlja BBC. Za pridobivanje većih ovlasti putem referenduma Erdoganu su potrebni i glasovi dijaspore. Oko 5,5 milijuna Turaka živi izvan Turske, a samo u Njemačkoj ih ima 1,4 milijuna s pravom glasa.