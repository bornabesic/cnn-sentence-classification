Veliko slavlje zavladalo je u Iranu nakon što je iranski ministar unutrašnjih poslova Abdolreza Rahmani Fazli, na osnovi 99,7 posto prebrojanih glasova, objavio kako je iranski predsjednik Hassan Rohani i službeno pobijedio na predsjedničkim izborima, s oko 57 posto glasova i time dobio još jedan četverogodišnji mandat. Ebrahim Raisi dobio 15,8 milijuna glasova. Analitičari smatraju kako je pobjeda Rohanija težak udarac konzervativcima i ekstremistima u Iranu koji su stalno pravili pritisak na iranskog predsjednika da promijeni smjer svoje politike prema Zapadu. Koliko je pobjeda Rohanija donijela olakšanje Irancima, toliko je donijela olakšanje i svijetu s obzirom na to da je situacija na Bliskom istoku izuzetno napeta, a najviše na relaciji Irana, s jedne strane, i Turske, Saudijske Arabije i Izraela, s druge strane. Ulje na vatru je dolio i dolazak Trumpa, koji se odmah nakon preuzimanja vlasti obrušio na Iran i prijetio vojnom akcijom. Prva čestitka predsjedniku Rohaniju došla je od njegova prijatelja Vladimira Putina, koji je potvrdio spremnost da nastavi sa zajedničkim naporima prema širenju suradnje između Rusije i Irana.   U povodu ponovnog izbora na dužnost predsjednika Islamske Republike Irana, hrvatska predsjednica Kolinda Grabar-Kitarović uputila je čestitku predsjedniku Hassanu Rouhaniju, priopćio je danas ured predsjednice. „Želim Vam svako dobro i uspjeh u daljnjem obavljanju važnih i odgovornih predsjedničkih dužnosti kojima pridonosite boljitku i stabilnosti Vaše države i svih njezinih građana", stoji u čestitki. Istaknuvši kako su Hrvatska i Iran "prijateljske države" te da njihova međusobna suradnja "stalno jača na različitim područjima od zajedničkog interesa" Grabar-Kitarović je rekla da vjeruje "kako ćemo u razdoblju koje je pred nama nastaviti jačati suradnju i dijalog između naših dviju država te raditi na razvoju zajedničkih inicijativa kojima možemo unaprijediti sveukupne hrvatsko-iranske odnose". " Držim kako je od iznimne važnosti i jačanje naše gospodarske suradnje“, stoji u čestitki predsjednice Grabar-Kitarović, kako je priopćio njezin glasnogovornik. Dosadašnji predsjednik reformist Rouhani (68), koji je doveo zemlju do povijesnog nuklearnog dogovora sa šest velikih sila, pobijedio je u petak na predsjedničkim izborima u Iranu osvojivši 57 posto glasova.