Predsjednik Republike Srpske Milorad Dodik izjavio je kako neće odustati od referenduma o odcjepljenju toga entiteta od Bosne i Hercegovine sve dok se stanje u toj državi ne stabilizira. "Danas postoji entitetska crta. Jednog dana, naravno, moguće je da ona bude granica, zašto ne?", kazao je Dodik u intervjuu kojega je objavila srpska redakcija ruske provladine agencije Sputnjik. Po povratku s gospodarskog foruma u Sankt Petersburgu gdje se nakratko sastao i s ruskim predsjednikom Vladimirom Putinom Dodik je kazao kako se Rusija ne miješa u eventualno organiziranje referenduma te je istaknuo kako su drugačije tvrdnje objede i nagađanja, uključujući ocjene koje je u nedavnom svjedočenju pred američkim Kongresom iznio zamjenik pomoćnika američkog državnog tajnika Hoyt Yee. Taj je dužnosnik State Departmenta u svjedočenju pred kongresnim Odborom za vanjskopolitička pitanja 17. svibnja upozorio kako Rusija pokušava usporiti napredak na Balkanu što se vidjelo kod slučaja otvorenog pokušaja potkopavanja vlade u Podgorici preko "suptilnog podržavanja secesionističke retorike u Bosni", sve do odnosa prema statusu Kosova. "Moskva koristi propagandu i lažne vijesti kako bi  unijela nepovjerenje i nesigurnost, te osujetila pozicije prozapadnih političkih lidera", izjavio je tada Yee iznoseći ocjenu State Departmenta o stanju na Balkanu. Dodik tvrdi kako su takve ocjene netočne te kako Yee koristi laži "kako bi od Rusije napravio monstruma". "Niti jedan put tema razgovora s Putinom nije bila odvajanje, to je sve laž", kazao je Dodik ustvrdivši kako mu nitko i nikada u Rusiji nije ponudio nikakvu pomoć za organiziranje referenduma o odcjepljenju RS od BiH. Iako takve potpore u Moskvi navodno nema Dodik stiče kako mu je veoma važno to što je svima uspio nametnuti temu o referendumu. "To nam nitko ne može zabraniti i mi ćemo odlučivati o tome kad ćemo i hoćemo li, a prijetnje (Bakira) Izetbegovića ili nekog sa strane nas ne tiču", kazao je Dodik polemizirajući s Izetbegovićevim upozorenjima kako bi referendum neminovno vodio u sukobe i rat regionalnih razmjera. Uvjet da referenduma u konačnici ipak ne bude, kako je pojasnio, je to da se Srbima u BiH zajamče prava koja im pripadaju po ustavu i Daytonskom sporazumu a u njegovoj interpretaciji to praktično znači ukidanje većine ovlasti što ih sada ima BiH kao država odnosno prepuštanje tih ovlasti entitetima uz slabu koordinaciju na državnoj razini.