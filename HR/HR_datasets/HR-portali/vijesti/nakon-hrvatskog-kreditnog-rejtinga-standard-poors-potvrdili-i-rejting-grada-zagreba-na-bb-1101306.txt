Agencija Standard & Poor's (S&P) potvrdila je protekloga tjedna kreditne rejtinge Grada Zagreba i Hrvatske banke za obnovu i razvitak (HBOR), dok je rejting Zagrebačkog Holdinga (ZGH) povećala za jedan stupanj, na 'BB-'. Nakon što je prije tjedan dana agencija Standard & Poor's potvrdila dosadašnji dugoročni kreditni rejting Hrvatske na 'BB' i kratkoročni na 'B', te zadržala negativne izglede, protekloga je tjedna ta agencija potvrdila i rejting Grada Zagreba na 'BB', uz negativne izglede. "Zagreb je pokazao sposobnost da izdrži izazove u vezi njegovih prihodovnih kapaciteta nakon prošlogodišnjih izmjena poreznog režima u zemlji. Grad je pokazao vrlo snažne proračunske rezultate u skladu s našim očekivanjima", poručio je u petak Standard & Poor's. Stoga je potvrdio rejting Grada Zagreba na 'BB', dok negativni izgledi odražavaju negativne izglede rejtinga Hrvatske. Ta je agencija potvrdila i dugoročni te kratkoročni rejting HBOR-a na 'BB' i 'B', a zadržala je i negativne izglede. "Imamo izjednačene rejtinge HBOR-a i Hrvatske. Smatramo da će država gotovo sigurno na vrijeme pružiti dovoljnu izvanrednu pomoć HBOR u slučaju financijskih potreba", poručio je polovicom tjedna u priopćenju S&P. U petak je, pak, ta agencija povećala dugoročni rejting Zagrebačkog Holdinga za jedan stupanj, s 'B+' na 'BB-', navevši kao razloge poboljšanu financijsku situaciju i likvidnost tvrtke. To 'održava naše viđenje da je menadžment ZGH-a poduzeo uspješne korake u poboljšanju financijske situacije i likvidnosti. Ti napori uključuju refinanciranje kratkoročnih dugova, poboljšanu likvidnost kompanije i optimizaciju poslovnih operacija kroz smanjenje troškova i strateško odlučivanje", poručio je Standard & Poor's. U utorak je Zagrebački Holding izvijestio da je izdao prvu tranšu obveznica u nominalnom iznosu od 1,8 milijardi kuna, s dospijećem 2023. godine, uz fiksnu godišnju kamatnu stopu od 3,875 posto, što je najniža kamatna stopa po kojoj se neko trgovačko društvo ili grad zadužilo na domaćem tržištu kapitala. Sredstva prikupljena novim izdanjem bit će iskorištena za prijevremeni otkup i otkup po dospijeću postojeće euroobveznice izdane 2007. u iznosu od 300 milijuna eura. Nova obveznica imat će kamatnu stopu od 3,875 posto, što je znatno niže od kamatne stope koju imaju postojeće euroobveznice, a koja iznosi 5,5 posto. >>Rejting isti, čekaju se izbori 