Hrvatska i Srbija imaju mnogo razloga za loše odnose, no kao zrele države odlučile su pokušati prvo pronaći dodirne točke. U ponedjeljak će se stoga susresti predsjednica RH Kolinda Grabar-Kitarović i premijer Srbije Aleksandar Vučić. Njihov je susret pripreman u potpunoj tajnosti. Za mjesto susreta odabrano je granično područje između Vukovara i Subotice, a dva državna lidera zajedno će obići neke gradove “20-ak kilometara od Vukovara, pa 20-ak kilometara od Subotice”. Točne se lokacije taje zbog sigurnosti. Tema i sukcesija Premda ovdje nije riječ o “istoj predsjedničkoj razini”, nakon što se RH uvjerila u nedobronamjernost predsjednika Srbije Tomislava Nikolića, uslijedio je dogovor da odnose između dviju država pokušaju otopiti hrvatska predsjednica, a da njezin partner u Srbiji bude – premijer Vučić. Dva su ureda potom dulje dogovarale detalje jer objema je stranama stalo da ovaj susret bude sadržajan, preda jaku poruku, a da ne bude protokolarno čavrljanje kao što su to, primjerice, bili susreti Josipović-Tadić. Najjači je motiv susreta obostrana zaštita prava manjina, podvući crtu pod dosadašnje odnose i pronaći prostor za suradnju. Predsjednica i premijer Vučić potpisat će i deklaraciju, zajedničku političku izjavu o zatopljavanju odnosa. Grabar-Kitarović i Vučić potpisat će i kako dvije države žele riješiti i granične sporove, i to u bilateralnim pregovorima. A tek ako ne bude postignut dogovor, potražit će se pomoć međunarodnih institucija. Izjava će sadržavati i zaključak kako se Sporazum o sukcesiji iz 2001. treba potpuno primijeniti. Dvije države žele dovršiti potragu i za zadnjima s liste u ratu nestalih osoba. Osim tih otvorenih pitanja, žele i dogovor o zajedničkoj borbi protiv terorizma, razgovarat će i o migrantskoj krizi i razvoju zajedničkih prekograničnih projekata, primjerice onaj o obnovi pruge Zagreb – Beograd. Hrvatska strana planira ponoviti kako RH neće blokirati Srbiju u njezinim pregovorima o ulasku u EU, ali će očekivati da ispuni sve uvjete koje je ispunila i RH. Stav RH jest u dobroj namjeri i vjeri jer stabilna Srbija unutar EU jest i strateški interes Hrvatske. U kuloarima se može čuti kako je zanimljivo da su se za ovu, možda i prekretnicu u odnosima dva ureda dogovarala samostalno, a ideja o tome nije došla od vanjskih “tutora”, nego je rezultat zrelog promišljanja u Zagrebu i Beogradu. Dobar potez U Vukovaru već bruje o susretu, a Franjo Šoljić, predsjednik Koordinacije udruga proisteklih iz Domovinskoga rata, koja je bliska Stožeru za obranu hrvatskog Vukovara, kaže da, ako bude razgovora o nestalima, pitanju granica, poštivanju hrvatskih zakona, dvojezičnosti u Vukovaru i slično, nemaju ništa protiv. Smatra i kako bi svakako bio red da Vučić posjeti Memorijalno groblje i Ovčaru i iskreno se pokloni i oda počast ubijenima u Domovinskom ratu. Bivši predsjednik Ivo Josipović pozdravlja ovaj “dobri potez”. – Nakon što je ispočetka podcjenjivala naše odnose sa susjedima, mislim da je predsjednica sada izabrala ispravnu politiku. Vrijeme je da nastavi raditi na razvijanju dobrih odnosa ondje gdje smo predsjednik Boris Tadić i ja stali, a gdje vlade nisu imale hrabrosti to raditi – mišljenja je Josipović.  