Foto: Igor Kralj/PIXSELL NAKON što je Rijeka osvojila povijesnu titulu prvaka bilo je samo pitanje vremena kada će na vrata Kantride nahrliti europski klubovi s bogatim ponudama. Nije trebalo dugo čekati.   Prema pisanju Sky Sportsa i uglednog talijanskog stručnjaka za "mercato" Gianluce DiMarzija, Filip Bradarić bi među prvima mogao napustiti Rijeku.   Za 25-godišnjeg veznjaka i povremenog reprezentativca ozbiljno je zainteresirana Bologna koja je spremna ponuditi oko 4,5 milijuna eura. Talijani navode da bi toliki iznos vjerojatno zadovoljio Rijeku za koju je Bradarić ove sezone nastupio 38 puta, zabio dva gola i upisao 4 asistencije.   Bologna bi Bradariću ponudila ugovor na pet godina, a DiMarzio tvrdi da su prvi kontakti već uspostavljeni i posao bi mogao biti zaključen u sljedećih nekoliko dana.   Bradarić je na Kantridu stigao iz Hajduka u veljači 2015. za samo 300-tinjak tisuća eura.