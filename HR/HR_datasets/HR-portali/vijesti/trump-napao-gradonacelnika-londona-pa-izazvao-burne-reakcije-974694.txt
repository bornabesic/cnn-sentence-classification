AMERIČKI predsjednik je samo dan nakon terorističkog napada na London na Twitteru prozvao - gradonačelnika napadnutog grada.  >> Trump razbjesnio svijet tvitovima o napadima u Londonu  Trump je, naime, oko 1:45 po našem vremenu na Twitteru napisao: "Najmanje 7 mrtvih i 48 ranjenih u terorističkom napadu a gradonačelnik Londona kaže kako "nema razloga za uznemirenost". Iako nije posve jasno na koju izjavu gradonačelnika Londona, Sadiqa Khana, se referirao američki predsjednik, strani mediji navode kako je Trump (vjerojatno) mislio na objavu londonskog gradonačelnika u kojoj je, između ostalog, napisao: "Situacija se još uvijek razvija i želim pozvati sve građane i posjetioce Londona da ostanu mirni i na oprezu". Ne treba ni napominjati da je Trumpov napad na Khana izazvao buru reakcija po društvenim mrežama, u kojima se ističe kako je krajnje neprimjereno da samo dan nakon napada na London američki predsjednik pljuje po gradonačelniku Londona, koji uopće nije ni rekao ni napisao ono što mu Trump stavlja u usta.  Na Trumpov tvit reagirao je i glasnogovornik gradonačelnika Londona, kratko poručivši kako "Khan ima pametnija posla od odgovaranja na Trumpove neinformirane tvitove".