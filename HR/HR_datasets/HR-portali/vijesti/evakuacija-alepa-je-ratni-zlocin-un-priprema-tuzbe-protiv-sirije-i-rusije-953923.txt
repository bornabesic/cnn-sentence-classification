Foto: FAH POVJERENSTVO UN-a izjavilo je da je evakuacija istočnog Alepa nakon mjeseci opsade i zračnog bombardiranja od strane Rusije i Sirije posljednji u nizu ratnih zločina počinjenih tijekom šestogodišnjeg građanskog rata, prenosi Independent.  Istražitelji UN-a rekli su da su obje strane počinile ratne zločine, uključujući zrakoplov sirijskog režima kojim je "namjerno" bombardirano vozilo humanitarne pomoći te ubijeno 14 humanitarnih radnika.  U pet mjeseci u poptunosti uništili grad  Sirijske i ruske snage izvršavale su zračne napade na istočni Alep svaki dan u razdoblju od srpnja do 22. prosinca te ubile stotine ljudi i uništile bolnice.  "Sirotišta, škole i domovi su potpuno uništeni", rekao je predsjednik povjerenstva Paulo Pinheiro.  Namjerno su ubijali civile, koristili kemijsko oružje  Istraga komisije UN-a temelji se na iskazima 291 žrtve i svjedoka te analizi forenzičkih dokaza i satelitskim snimkama.  Sirijski helikopteri su cijele prošle godine napadali bombama s toksičnim klorom, zabranjenim kemijskim oružjem, čime su ubijene stotine civila, stoji u UN-ovom izvješću.  Pinheiro je izjavio: "Sirijske i ruske zračne snage mjesecima su neprestano bombardirale istočni Alep kao dio strategije za prisilno povlačenje. Ovako postignuta evakuacija je ratni zločin prisilnog preseljenja civila".  Koristili civile kao ljudske štitove  "Namjerno ciljanje civila rezultiralo je ogromnim gubicima ljudskih života, uključujući stotine djece", dodao je.  Kako se bližio poraz, neke naoružane grupe su namjerno ubijale civile kako bi ih spriječile da odu, koristeći ih kao ljudske štitove.  Pripremaju se tužbe u Genevi  "Razmjeri onoga što se dogodilo u Alepu su neviđeni u sirijskom konfliktu", rekao je Pinheiro. "Većina grada, koji je nekada bio najveći u Siriji te na popisu UNESCO-ve svjetske baštine, potpuno je uništena".  Pinheiro je također rekao da je njegova ekipa spremna objaviti svoj povjerljivi popis osumnjičenih za ratne zločine, a postavlja se i novo tijelo UN-a za Siriju u Genevi kako bi pripremili tužbe.