Foto: FAH PREDSJEDNIK Francuske Emmanuel Macron napravio je jučer svojevrsni presedan: stojeći pored predsjednika Rusije Vladimira Putina na konferenciji za tisak, oštro je kritizirao ruske medije RT i Sputnjik kao "propagandne agente koji šire ozbiljne laži". >>Macron primio Putina pa obećao "trenutačni odgovor" na upotrebu kemijskog oružja Macron: "Nikad neću tolerirati" neistine i propagandu Odgovarajući na pitanje novinara o svojoj odluci da u predizbornoj kampanji zabrani pristup navedenim ruskim državno-sponzoriranim medijima, Macron je izjavio: "Russia Today i Sputnjik su bili utjecajni mediji koji su u nekoliko navrata iznijeli ozbiljne neistine o meni i mojoj kampanji. Zato nisu bili pozvani u moj stožer...Dakle, govorit ćemo otvoreno, ali Russia Today i Sputnjik se nisu ponašali kao organi medija i novinari, već kao agenti utjecaja i propagande, i to kao lažljive propagande, ni manje ni više. Nikad to neću tolerirati." Podsjetimo, Macronov predizborni stožer optužio je Rusiju da stoji iza hakiranja i curenja e-mailova iz stožera sa svrhom utjecaja na rezultat izbora, a po uzoru na uplitanje u američke izbore prošle godine na kojima je pobijedio Donald Trump. Ruski mediji su pak izvještavali o Macronu na prilično negativan način koji je ponekad graničio s klevetom. Putin odbacio optužbe, kaže da nisu razgovarali o hakiranju Kako je tada izvijestio Daily Beast, moguće je da je ova hakersko-propagandna akcija bila neuspješna jer je Macronov stožer namjerno dao hakerima pristup lažnim dokumentima, pomiješanima sa stvarnima, kako bi im otežao posao i umanjio kredibilitet objavljenih dokumenata. Sam Putin je na konferenciji odbacio optužbe o ruskom uplitanju u izbore kao "imaginarne" i "nepostojeću temu" te dodao da nije razgovarao s Macronom o tom pitanju. Također je branio svoj susret, nekoliko mjeseci prije francuskih izbora, s njemu vrlo sklonoj kandidatkinji Marine Le Pen. "Bilo bi čudno" da se nije susreo s kandidatom koji želi zatopljenje rusko-francuskih odnosa, komentirao je Putin. Međutim, kako su za Politico naveli Macronovi pomoćnici, francuski predsjednik razgovarao je s ruskim o svim temama, uključujući državno-sponzorirano hakiranje u predizbornoj kampanji, kao i o ratovima u Siriji i Ukrajini, kršenju ljudskih prava u Rusiji te borbi protiv terorizma.