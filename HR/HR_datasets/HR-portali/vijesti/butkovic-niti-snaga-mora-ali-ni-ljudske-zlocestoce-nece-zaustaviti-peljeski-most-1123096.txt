Ministar mora, prometa i infrastrukture Oleg Butković izjavio je u subotu kako nema razloga za sumnju u početak gradnje Pelješkog mosta kako je planirano sredinom iduće godine, dok je po pitanju restrukturiranja cestarskog sektora najavio stratešku odluku vlade do konca studenoga. "Tu se radi zaista o važnom i velikom infrastrukturnom projektu i ja mislim da niti snaga vjetra, niti snaga mora ali ni ljudske zločestoće neće zaustaviti Pelješki most i da ćemo ga krenuti graditi u 2017. godini", kazao je Butković odgovarajući na pitanje novinara o trenutnoj fazi Projekta "Pelješki most" u središnjem dnevniku Hrvatske radiotelevizije. U ovom se trenutku odvijaju dva procesa, rekao je ministar: "Jedan je prijava tzv. velikog projekta Europskoj komisiji. Mi trenutno očekujemo potvrdu o pripremljenosti projekta a nakon toga ćemo poslati Ministarstvo regionalnog razvoja takozvanoj neovisnoj kontroli kvalitete da nam da pozitivno mišljenje, nakon čega će Europska komisija u roku tri mjeseca donijeti odluku da li će financirati, i u kojem omjeru, Pelješki most", pojasnio je. Istaknuo je da je zaprimljeno nekoliko žalbi na natječajnu dokumentaciju natječaja za izvođenje radova, no to se također "polako privodi kraju". Odgovarajući na novinarsko pitanje kako je moguće da natječaj zaustavi tvrtka sa samo dva zaposlena, koja očito ne zadovoljava natječajne uvjete, Butković je kazao kako je riječ o "nebuloznoj žalbi" ali je ona pravno moguća. "Ne želim ulaziti u motive i razloge takve jedne radnje, mogu samo špekulirati", kazao je ministar, napomenuvši kako očekuje da će nakon rješenja Državne komisije takve situacije biti svedene na minimum. "Nakon provjere financijske, tehničke i pravne sposobnost ponuditelja u prvome krugu natječaja, ide se u drugi krug i izvlače oni najbolji, i vjerujem da će se početkom godine izabrati izvođač za izgradnju Pelješkog mosta", poručio je ministar. Ocijenio je kako bi, kad je riječ o tako velikim projektima, trebalo promijeniti zakon o javnoj nabavi. "Treba ubrzati procedure i ja ću s ministricom gospodarstva Martinom Dalić sjesti, budući da je to u njezinoj ingerenciji, da vidimo što napraviti i oko zakona o javnoj nabavi", najavio je Butković, istaknuvši kako s tim u vezi Ministarstvo mora, prometa i infrastrukture već ima neke prijedloge. Na pitanje što će biti s reprogramom 1,8 milijardi eura duga Hrvatskih autocesta, Hrvatskih cesta i Autoceste Rijeka-Zagreb, Butković je kazao kako su pregovori sa Svjetskom bankom o poslovnom i financijskom restrukturiranju čitavog cestarskog sektora trenutno u završnoj fazi, a Vlada će koncem studenoga donijeti stratešku odluku oko sektorske politike. "Krajem godine bi završili pregovore, sklopili ugovore o zajmu, te bi u drugom kvartalu 2017. trebala biti izdana prva obveznica na tržištu“, najavio je ministar. Pismo sektorske politike koje će vlada donijeti koncem studenoga podrazumijeva pet osnovnih točaka, istaknuo je: "Prva je nova standardizacija i kategorizacija cesta, osobito državnih cesta; druga je novi institucionalni okvir trgovačkih društava, pa unaprjeđenje sustava održavanja; mogućnost uvođenja novog modela sustava naplate, kao i dugoročno planiranje velikih investicija od strane Hrvatskih cesta", kazao je Butković, napomenuvši kako misli da će se morati u budućnosti takve odluke donositi na razini vlade. "Postoje prijedlozi da buduće investicije koje moramo pomno planirati vjerojatno budu strukturirane unutar državnog proračuna", pojasnio je. Govoreći o potencijalnim rješenjima sustava naplate, Butković je rekao kako to zasad neće biti vinjete, iako se slaže da je budućnost u GPS satelitskom sustavu. "Pokazatelji studije koju smo radili zajedno s EBRD-om ne ukazuju na to da bi uveli vinjete", kazao je, te najavio prijelaz na automatizaciju sustava naplate u prijelaznom razdoblju od pet do sedam godina, "tijekom kojega će se vidjeti koji je najbolji model". >> Prometni stručnjak: Reizborom Butkovića Plenković si je 'pucao u koljeno'