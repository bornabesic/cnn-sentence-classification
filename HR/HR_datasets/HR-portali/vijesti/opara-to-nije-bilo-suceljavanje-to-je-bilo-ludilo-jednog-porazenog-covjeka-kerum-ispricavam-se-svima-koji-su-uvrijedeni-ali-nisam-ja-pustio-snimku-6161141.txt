Nedugo nakon velikog incidenta na sučeljavanju u organizaciji Slobodne Dalmacije, iz izbornog stožera Andre Krstulovića Opare stiglo je priopćenje koje prenosimo u cijelosti. Na današnjem sučeljavanju u organizaciji Slobodne Dalmacije maske su pale. Kerum je pokazao jasno i glasno svoje pravo lice. Salve gnjusnih, odvratnih uvreda i prijetnji koje je uputio na moj račun ispod su svake razine ljudske komunikacije da bih ih ponavljao. To nije bilo sučeljavanje argumentima i rasprava o programu, to je bilo ludilo jednog poraženog čovjeka koji se sa svojim neuspjesima očito ne zna nositi. Pod rizikom da se sljedeće sučeljavanje ne bi pretvorilo u još jedan divljački Kerumov ispad, ne želim građane Splita, svoju obitelj, a ni sebe izlagati ludilu tog čovjeka te otkazujem sva planirana sučeljavanja. Svim medijima i građanima Splita i dalje ostajem na raspolaganju odgovoriti na svako pitanje vezano za moju viziju grada i program kojega nudim. Izađite u nedjelju na izbore i Vi se suprotstavite ovakvom divljanju i izaberimo čestiti, tolerantni i pristojni Split. Vaš Andro Krstulović Opara Podsjetimo, Željko Kerum je potpuno izgubio kompas te je HDZ-ovom kandidatu urlikao da je 'majmun, budaletina i prostitutka iz Milana'. Sve je začinio prijetnjom da će mu opaliti kroše. Ubrzo je stiglo i priopćenje iz Kerumova tabora, u kojem se poduzetnik ispričao svima koji se osjećaju uvrijeđeno njegovim riječima, ali nije baš da je samom Opari rekao da mu je žao. - Ja stojim iza onoga što sam govorio na sučeljavanju, a to što je netko neovlašteno i protuzakonito snimao našu međusobnu prepirku i ono što sam rekao u četiri oka, a zatim to još i objavio i pustio u javni prostor - to uistinu nije moja odgovornost. Ja to u javnom prostoru nikada ne bi izrekao, a svaki dan sam imao priliku. Žao mi je što se to dogodilo. Bez obzira što za objavu nisam odgovoran, ispričavam se svima koji se zbog toga osjećaju povrijeđeni - napisao je Kerum u priopćenju. Prostački ispad nakon što je sučeljavanje završilo poslušajte OVDJE.