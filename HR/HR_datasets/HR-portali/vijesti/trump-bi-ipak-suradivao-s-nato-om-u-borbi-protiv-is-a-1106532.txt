Američki republikanski predsjednički kandidat Donald Trump rekao je da će, ako uđe u Bijelu kuću, blisko surađivati sa saveznicima u NATO-u kako bi se porazili džihadisti Islamske države (IS), čime je odustao od svojih ranijih izjava prema kojima Sjedinjene Države možda neće ispunjavati svoje obveze prema drugim članicama Sjevernoatlantskog saveza. U svom drugom velikom političkom govoru u posljednja dva tjedna, Trump je rekao da će voditi "vojni, kibernetički i financijski" rat na više frontova protiv Islamske države. "Također ćemo blisko surađivati s NATO-om u provedbi te nove misije", dodao je Trump, čije su ranije izjave o NATO-u izazvale val kritika među američkim saveznicima, pa i kritike nekih republikanaca. Trump je rekao da ga je novi pristup NATO-a u borbi protiv terorizma nagnao da promijeni mišljenje, te više tu vojnu organizaciju ne smatra "suvišnom". Tom je izjavom, kako se čini, aludirao na izvješća prema kojima NATO planira osnovati novi obavještajni stožer kako bi se poboljšala razmjena informacija među saveznicima. U govoru održanom u Youngstownu u Ohiju, jednoj od ključnih država za pobjedu na izborima u studenome, Trump je također rekao da će u sklopu svoje politike privremene zabrane imigracije muslimanima u SAD uvesti "ekstremno filtriranje" i razviti nove testove kako bi se uhvatili ljudi koji pokušavaju naštetiti Sjedinjenim Državama. Kao predsjednik, rekao je, zatražit će od State Departmenta i Ministarstva domovinske sigurnosti da identificiraju regiju u svijetu koje su neprijateljske prema SAD-u i u kojima skrining možda neće biti dovoljan da bi se uhvatile osobe koje bi mogle predstavljati prijetnju. >>U New Yorku ubijeni imam i njegov asistent: 'Trump je kreirao islamofobiju' 