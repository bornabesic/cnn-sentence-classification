Ključno pitanje u aferi Putni nalozi jest – tko je izvukao novac za 532 dnevnice u iznosu od 308.000 kuna iz blagajne Ureda za opće poslove Vlade i Sabora i je li u tome imao pokroviteljstvo u strukturama bivše, Milanovićeve Vlade. U tom Uredu dvije su blagajne, jedna je kunska i na njoj radi troje, a jedna je devizna i ima dvoje blagajnika. Novac je trebao ići preko devizne blagajne, jer je bila riječ o fiktivnim inozemnim putovanjima. Taj netko morao je biti umrežen i sa službom računovodstva koja obrađuje putne naloge i s blagajnom na kojoj se na ruke isplaćuje novac. Na što je novac potrošen Trojica savjetnika bivšeg premijera Milanovića (Budak, Goldstein i Petrović) tvrde da su njihovi potpisi krivotvoreni (to su Budak i Goldstein potvrdili prekjučer i DORH-u), onda je pitanje tko je u njihovo ime preuzeo 308.000 kuna. Sada se nameće zaključak da je onaj tko je krivotvorio potpise na 57 putnih naloga i uzeo novac iz blagajne. Da mu je potpis lažiran tvrdi i Tomislav Saucha, bivši šef Milanovićeva kabineta, koji je uz Milanovićevu suglasnost odobravao putne naloge. Drugo je pitanje na što je taj novac potrošen i tko je sve sudjelovao u malverzacijama. Ured za opće poslove nije malen, obuhvaća ured ravnatelja, službu za računovodstvo u kojoj radi 30-ak zaposlenika, službu za proračun, službu za upravljanje ljudskim potencijalima, pravne poslove, pisarnicu, službu za nabavu, službu za telekomunikacije i informatiku te praćenje rada Sabora i službu za opće i tehničke poslove. Pojedine službe imaju i pododjele, a samo služba računovodstva ima i odjel za financijsko-materijalno knjigovodstvo, osobne rashode i devizna plaćanja te odjel za vođenje očevidnika. Ključ raspleta afere Putni nalozi očito je upravo u službi za računovodstvo. Tijekom 2015. godine šefica službe za knjigovodstvo bila je Terezija Matić, koju je Vlada potkraj prosinca 2016. godine ovlastila za obavljanje poslova ravnateljice Ureda za opće poslove, a upravo je T. Matić i potpisala očitovanje Državnoj reviziji, koja je utvrdila da za 57 putnih naloga nema vjerodostojne dokumentacije koja bi potvrdila da su se ta putovanja zaista i dogodila, da su savjetnici izvješća o putovanjima premijeru Milanoviću podnosili usmeno. Ne insinuiramo da je T. Matić odgovorna za fiktivne putne naloge, ali je uz bivšeg šefa tog ureda Zvonka Matišića, sina vozača pokojnog Ivice Račana, osoba koja je tijekom 2015. godine imala uvid u isplate putnih naloga. Matišić je u srpnju 2016. godine razriješen funkcije ravnatelja tog ureda i nakon toga se ponovno vratio u Ministarstvo vanjskih poslova, odakle ga je Zoran Milanović bio povukao u taj ured. Lopov i dalje radi? Dok DORH ne utvrdi sve okolnosti mogućeg kaznenog djela, Vlada neće suspendirati nijednog zaposlenika Ureda za opće poslove, iako je moguće da lopov i dalje ondje radi, potvrđeno je jučer u Banskim dvorima. Kako je istraga DORH-a tajna, ne zna se tko je još sve ispitan o putnim nalozima, ali očekuje se da će pred istražitelje morati i bivši premijer Milanović, kao i Zvonko Matišić, treći savjetnik Siniša Petrović, T. Matić, ali i svi zaposlenici Ureda za opće poslove koji sudjeluju u obradi putnih naloga i isplati dnevnica.      >> Afera Putni nalozi za Državnu reviziju i Vladu nije bila značajna >> Tajnu putnih naloga čuva sin Račanova vozača?