Foto: Facebook, Telegraf NENAD Stanković zvani Čoki (46) iz beogradskog naselja Resnik i njegova kćer Tijana (25) glavni su organizatori kriminalne grupe koja se bavila proizvodnjom ecstasyja, piše srpski Telegraf.   Grupa je “razbijena” prije dva dana kada su pripadnici Službe za borbu protiv organiziranog kriminala u kući Stankovića otkrili laboratorij za proizvodnju droge, u kojoj su pronašli 52 kilograma ecstasyja i 80 kilograma supstance koja služi za proizvodnju narkotika.  Sudeći prema profilu osumnjičene Tijane, riječ je o atraktivnoj djevojci koja je posljednjih godina često mijenjala izgled. Na fotografijama se vidi Tijana iz ranijih dana s kratkom plavom kosom, a prije dva dana objavila je fotografiju sa sestrine svadbe na kojoj ima dugu smeđu kosu.   Policija je zaplijenila 96.000 tableta ecstasyja (ukupne težine 42 kilograma), 10 kilograma ecstasyja spremljenog za tabletiranje, 80 kilograma mikrokristalne celuloze za proizvodnju gore spomenute droge i 840 grama marihuane.  U akciji policije uhićeno je pet osoba: N. S.(1971), T. S.(1993), A. M.(1987), M. C.(1982) i S. P.(1987), zbog postojanja osnovane sumnje da su izvršili kaznena djela proizvodnje i preprodaje droge.