Foto: Index PREDSJEDNIK Sabora i MOST-a obratio se javnosti nakon što je premijer smijenio tri MOST-ova ministra. "Plenković pokušava smijeniti ministra s dobrim rezultatima - tri mlrd kune iz fondova, započeta pravosudna reforma, obračunavanje s kriminalom zbog ministra koji ne može biti ministar financija jer se mora izuzimati iz financijskih odluka, pošto je donedavno bio zaposlenik Agrokora.  Most nosi odgovornost za svoje ministre. Marić je odgovornost HDZ-a. Mi smo svoju odluku rekli HDZ-u i očekivali smo da će oni to riješiti sami. Most neće rušiti vladu niti podržati ministra koji ne može biti ministar. Plenković treba odgovoriti hoće li on svojim činom krenuti rušiti vladu. Ruši li Plenković svoju vladu? Očito kreće u rušenje vlade. To je čin rušenja vlade. Mostu je stalo do istine. Most će uvijek biti na braniku transparentnosti. Nismo znali za ovaj manevar Plenkovića" "Andrej Plenković pokušava danas razriješiti tri minisitra Mosta iza kojih stoje rezultati – tri milijarde kuna iz fondova, započeta pravosudna reforma, obračunavanje s kriminalom u gospodarstvu, radi jednog ministra koji objektivno ne može dalje biti ministar financija jer se mora izuzimati iz financijskih odluka, što ugrožava financijsku stabilnost zemlje u trenutku kada se vodi restrukturiranje najveće kompanije u Hrvatskoj u kojoj je donedavno bio zaposlenik", rekao je Petrov novinarima u Saboru.  Marić je odgovornost HDZ-a  Most, istaknuo je, nosi odgovornost za četiri ministra koje je predložio u vladu. "Zdravko Marić je odgovornost HDZ-a. Mi smo tu odluku priopćili prije tjedan dana Andreju Plenkoviću, očekujući da će oni sami kao HDZ razriješiti taj problem u svome dvorištu", istaknuo je Petrov.  Ne možemo i nećemo rušiti vladu, ali nećemo niti podržati ministra koji objektivno ne može biti ministar financija, poručio je.  Plenković je, kaže čelnik Mosta, taj koji treba odgovoriti hoće li on ovim činom krenuti rušiti vladu. "Ja ću samo upozoriti da je sam Andrej Plenković prije godinu dana pozivao tadašnjeg predsjednika HDZ-a i prvog potpredsjednika vlade Tomislava Karamarka da odstupi kako se ne bi ugrozila stabilnost zemlje", rekao je.  Mostu je, tvrdi Petrov, stalo do istine. "Želimo raščistiti stvari u Hrvatskoj. Plenković treba dati odgovor je li on također to spreman napraviti ili će nastaviti politiku HDZ-a koja traje zadnjih 20 godina. Most će uvijek biti na braniku transparentnosti i odgovornosti prema državi", kaže Petrov.  Upitan je li znao unaprijed za Plenkovićev manevar, uzvratio je kako nije. "Ne, nisu nam ga rekli", kazao je kratko.  Na pitanje o preslagivanju vlade odgovorio je kako će na to dati odgovor Plenković "koji treba odlučiti hoće li rušiti vlastitu vladu".  Za smjenu potreban supotpis predsjednika Sabora?  Petrov je upozorio da Mostovi ministri danas nisu smijenjeni. "Za smjenu ministara supotpis treba dati predsjednik Sabora ili se treba povesti rasprava i glasovanje u sabornici. Dakle, predsjednik vlade, po meni, je danas ishitrenom odlukom pokušao razriješiti, ali supotpis će dati predsjednik Sabora ili će se provesti rasprava u Saboru mogu li ti ministri obnašati svoju dužnost ili ne", pojasnio je.  Na pitanje kada će to biti rekao je: "U za to predviđenom vremenu. Za to ćemo se dogovoriti".  U ovom trenutku vlada nije stabilna, ali za stabilnost u ovom trenutku je odgovoran predsjednik vlade koji je odlučio tri ministra, koja imaju iza sebe rezultate, razriješiti iz razloga što mi ne možemo poduprijeti čovjeka koji dalje ne može obnašati dužnost, zaključio je Petrov.