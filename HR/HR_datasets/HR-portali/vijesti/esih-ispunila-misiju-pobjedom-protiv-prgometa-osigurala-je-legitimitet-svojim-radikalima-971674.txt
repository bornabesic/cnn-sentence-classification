NA 97.22 posto obrađenih glasova u Gradu Zagrebu, dvije stvari su sigurne Milan Bandić i Anka Mrak Taritaš borit će se u drugom krugu za poziciju gradonačelnika, a Bruna Esih uspjela je osigurati simboličku pobjedu nad HDZ-ovim Dragom Prgometom te tako steći legitimitet predstavnika jake desničarske struje u Zagrebu. Milan Bandić osvojio je 31,03 posto glasova, Anka Mrak-Taritaš je osvojila 24,35 posto glasova, Sandra Švaljek, 19,11 posto, Bruna Esih 10,99 posto, Drago Prgomet 5,60 posto, a Tomislav Tomašević 3,91 posto. U izbornu utrku Bruna Esih i Zlatko Hasanbegović ušli su s jasnom porukom - za njih Prgomet i Plenković nisu bili odraz autentične desne struje HDZ-a te desne političke opcije općenito, pa su na izborima odlučili pokazati aktualnom šefu HDZ-a kako upravo oni predstavljaju glas volje birača desnog spektra i tradicionalnih vrijednosti koje se povijesno vežu uz HDZ. Esih je tako, uz podršku HDZ-ovog disidenta Hasanbegovića, uspjela ostvariti skoro duplo bolji rezultat od službenog kandidata HDZ-a, Drage Prgometa. Time su uputili jasan izazov HDZ-ovom premijeru, oduzimajući mu politički legitimitet u Zagrebu, ali i šire. Udar na legitimitet Andreja Plenkovića Danas u večernjim satima Hasanbegović se potrudio kako bi jasno naglasio upravo tu činjenicu - da izborni uspjeh Esih smatra podbačajem Plenkovića, a ne Prgometa. "Rezultati izbora potvrdili su političku utemeljenost kandidature Brune Esih. Poražavajući rezultat Drage Prgometa nije njegov poraz, već je riječ o osobnom rezultatu Andreja Plenkovića, koji je sam položio ruku i nametnuo Prgometa - mimo volje pristaša i članova HDZ-a u Zagrebu. Ono što je ključno, po prvi put u posljednjih osam godina u gradu Zagrebu imali su priliku glasati "za", a ne samo "protiv". Imali su prigodu mirne savjesti dati glas Bruni Esih i stvarnoga pojma vjerodostojnosti, koji je HDZ pod Plenkovićem iznevjerio", kazao je Hasanbegović, dovodeći u pitanje vjerodostojnost Plenkovićevog HDZ-a. Poraz Prgometa tim je značajniji kad se uzme u obzir kako je ostvario tek neznatno bolji rezultat od HDZ-ove kandidatkinje na prošlim izborima, Margarete Mađerić. Naime, na lokalnim izborima 2013. godine, Mađerić je osvojila 5,41 posto. Bandić je tada osvojio 47,30 posto, Rajko Ostojić 22,71 posto, a Vladimir Ferdelji 17,33 posto. Ovi lokalni izbori bili su prilika za Plenkovića i HDZ da utišaju radikalnu desnu političku struju koja im proteklih mjeseci sve glasnije u javnom diskursu baca rukavicu izazova u lice. Izborni rezultat Brune Esih odraz je šire društveno-političke klime i rastućih podjela, s obzirom da je HDZ-ova misija pacifikacije tog dijela političke desnice podbacila, u nadolazećim mjesecima možemo očekivati daljnju radikalizaciju diskursa, ideja te - nažalost - postupaka.