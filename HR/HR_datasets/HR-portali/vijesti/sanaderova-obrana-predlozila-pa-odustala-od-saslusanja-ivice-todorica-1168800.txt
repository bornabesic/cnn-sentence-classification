U sjeni najnovijih potresa na političkoj sjeni, na zagrebačkom Županijskom sudu odvija se ponovljeno suđenje bivšem premijeru Ivi Sanaderu te ostalim optuženim u aferi Fimi medija. Na optuženičkoj klupi je i HDZ koji je optužen da se financirao preko crnih fondova. Ponovljeno suđenje odvija se u posvemašnjoj medijskoj tišini, a kuriozitet je svakako da se na optuženičkoj klupi ne pojavljuje ni veći broj optuženika, uključujući i Sanadera. Naime, prema Zakonu o kaznenom postupku, ako je okrivljenik obaviješten o održavanju rasprave te ako se složio da se rasprava održi bez njegove nazočnosti, onda se on u sudnici ne mora pojaviti. Sanader to pravo koristi, pa ja na raspravi za Fimi mediju zadnji put bio 4. travnja, a na sudu 7. travnja, kada mu je izrečena nepravomoćna presuda za Planinsku. Osim njega, na sudu se ne pojavljuju ni Ratko Maček, Branka Pavošević i Nevenka Jurak, dok suđenje ne propušta Mladen Barišić. Društvo na optuženičkoj klupi rade mu predstavnici optuženih pravnih osoba, Fimi medije i HDZ-a. U dosadašnjem dijelu suđenja saslušano je 90-ak svjedoka, koji su uglavnom iskazivali o načinu na koji je poslovala Fimi media. Do početka srpnja predloženo je saslušanje svjedoka koji će iskazivati o načinu na koji je HDZ primao donacije, a među njima ima zanimljivih imena. Jedno do takvih je zasigurno i ime Ivice Todorića, posrnulog vlasnika Agrokora, čije je saslušanje bilo predviđeno za 16. svibnja. No na raspravi u utorak, Sanaderova obrana, koja ga je i predložila, bez prevelikih obrazloženja, odustala je od njegovog saslušanja. Todorić je kao svjedok bio predložen i na prvom suđenju, kada se također odustalo od njegovog saslušanja. Inače, njegovo saslušanje bilo je predloženo na okolnosti Sanaderove imovine. Obrana je u odustala od neposrednog saslušanja i Mate Radeljića, koji se na sudu trebao pojaviti 23. svibnja. Radeljić je trenutačno jedan od savjetnika predsjednice RH, a kako neće biti neposredno saslušan, u sudnici je pročitan iskaz kojeg je dao na prvom suđenju. U srijedu se na sudu nisu pojavili ni bivši ministar Dragutin Primorac, koji nedolazak nije opravdao, no obrana je odustala od njegovog saslušanja. Nije došao ni Darko Končar, koji se ispričao ranije dogovorenim poslovnim putem na Maltu, kao ni Božidar Longin, koji se ispričao obiteljskim obvezama. Na klupu za svjedoke tako je sjeo samo Antun Fabek, bivši direktor Gredelja, koji je ostao kod iskaza koji je do na prvom suđenju. Ponovio je tako kako ga je Barišić tražio da u ime Gredelja HDZ-u donira milijun kuna. - Meni je to bilo neprihvatljivo. No bio sam svjestan kako to funkcionira pa sam preko prijatelja skupio oko pola milijuna kuna, te sam to predao Barišiću u njegovom uredu u carini - kazao je Fabek. Pojasnio je da je Barišić nije bio zadovoljan time, nakon čega je Fabek bio pozvan na sastanak kod premijera. - Sanader je rekao da Gredelj dobro posluje pa me neće dirati, ali neka to smatram žutim kartonom - kazao je Fabek. Pojasnio je da je skupio i još 10.000 eura koje je zajedno s prijateljem odnio u središnjicu HDZ-a. Obrane Sanadera i Barišića prigovorile su istinitosti dijelova njegova iskaza.