Ministar financija Bosne i Hercegovine Vjekoslav Bevanda i zamjenik ministra financija Rusije Sergej Storčak u utorak su u Moskvi potpisali konačni sporazum po kojemu će ruska strana isplatiti BiH u gotovom novcu 125 milijuna dolara na ime duga nastalog u vrijeme bivše SFRJ odnosno SSSR-a. Rječ o tzv. klirinškom dugu nastalom temeljem robne razmjene između bivših država, o čijem je izmirenju Rusija posebno pregovarala sa svakom od zemalja koje su nastale na području bivše Jugoslavije.  BiH je jedina koja je to pitanje uspjela riješiti tako da joj Moskva cjelokupno dugovanje isplati u novcu. "Izuzetno sam zadovoljan činjenicom što smo jedina zemlja bivše SFRJ koja će dug naplatiti u gotovini, a ne u robama, kako su to uradili u drugim državama regije", izjavio je Bevanda nakon potpisivanja ugovora kako ga se citira u priopćenju Ministarstva financija BiH. Istaknuo je kako je u pregovorima bila jasna dobra volja Rusije da se ovo pitanje što prije riješi, što je doprinijelo postizanju konačnog dogovora. Dug kojega će platiti Rusija unutar BiH će se podijeliti između različitih razina vlasti. Tako će Federaciji BiH pripasti 58 posto ili 72,5 milijuna dolara, Republika Srpska dobit će 29 posto ili 36,2 milijuna, distrikt Brčko tri posto ili 3,7 milijuna dolara, dok će u proračun države BiH biti uplaćeno deset posto ili 12,5 milijuna dolara.