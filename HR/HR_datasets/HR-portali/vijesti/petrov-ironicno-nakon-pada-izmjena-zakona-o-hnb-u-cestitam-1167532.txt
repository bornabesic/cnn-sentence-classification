Hrvatski sabor usvojio je dva Mostova zakona, izmijenio je Zakon o arhivima i arhivskom gradivu te dopunio Zakon o HRT-u, dok je odbio izmijeniti Zakon o Hrvatskoj narodnoj banci, s prijedlogom izmjena koje bi omogućile da u HNB uđe državna revizija. Sa 94 glasa za i sedam suzdržanih prihvaćene su izmjene Zakona o arhivskom gradivu i arhivima kojima će se se omogućiti pristup dokumentima Državnog arhiva nastalim do 22. prosinca 1990. Mostovim dopunama Zakona o HRT-u javna radiotelevizija, umjesto posredstvom odvjetničkih ureda, sama će naplaćivati dugovanja po RTV pristojbi. "Čestitam" Nakon što nisu prošle izmjene Zakona o Hrvatskoj narodnoj banci (protiv je bilo 68, 17 za, dok je osam bilo suzdržanih) predsjednik Sabora Božo Petrov kratko je ironično poručio "Čestitam". Sabor je izmijenio i Prekršajni zakon, Zakon o procjeni učinaka propisa te Zakon o radnom vremenu i obveznim odmorima mobilnih radnika i uređajima za bilježenje u cestovnom prijevozu. U drugo je čitanje upućen prijedlog Zakona o subvencioniranju stambenih kredita. 