Pula je od srijede ujutro potresena strašnom viješću o pronalasku tijela trogodišnjeg dječaka Denisa koji je ubijen. Prema posljednjim informacijama iz policije, na ispitivanju je završila dječakova majka Chiara Rojnić (32), jedna maloljetna osoba te dvije muške osobe. Policija je u srijedu navečer izvijestila da su službeno, nakon kriminalističkog istraživanja, uhićene tri osobe: dvije žene i jedan muškarac, dok se nad još nekoliko njih radi kriminalistička obrada, nakon koje će se znati koliko je osoba upleteno u ovaj tragični slučaj. Premda novinarima policija nije htjela potvrditi niti opovrgnuti tu informaciju, neslužbeno se doznaje kako je među troje uhićenih i majka djeteta. Trogodišnje dijete pronađeno je u srijedu ujutro oko devet sati u blizini lučice Mandrač u Puli a tijekom noći  je njegova 32- godišnja majka prijavila nestanak djeteta. Dijete je nestalo pod čudnim okolnostima u utorak navečer, a iako se sumnjalo u istinitost dojave, policijski službenici su cijelu noć intenzivno tragali za djetetom. Obrat u potrazi dogodio se u jutarnjim satima kada je upravo majka  dovela policiju na mjesto pronalaska tijela. Radi se o dijelu pulskog zaljeva koji je bivša vojna zona i na kojem je teren teže pristupačan, a nalazi se u blizini adrese Akvilejski prilaz 2 na kojoj je dijete prebivalo. Iz nekih izvora čulo se i da je ovaj neviđeni zločin počinilo čak četvero osoba, neki od njih su navodno članovi obitelji, a još nekoliko osoba je na ispitivanju. Međutim, sve će se znati nakon kriminalističke obrade, odnosno ispitivanja tih četvero osoba. Službeno je pak Policijska uprava istarska potvrdila da su u postaji dan provele dvije žene i dva muškarca i do zaključenja članka kriminalističko istraživanje još uvijek nije bilo dovršeno, pa nije bilo ni jasno je li itko osumnjičen za ubojstvo. - Kriminalističko istraživanje provodimo na dvije ženske osobe, koje su u rodnom srodstvu, dok muškarci nisu - navode u policiji. Nagađa se da se radi o Chiari Rojnić i njezinoj polusestri, a o muškarcima koji su pod istragom ne zna se mnogo. Također, nakon obdukcije znat će se i na koji je način trogodišnje dijete ubijeno. A sve je počelo ujutro, kada su policijski službenici pronašli tijelo trogodišnjeg dječaka, negdje oko 9 sati, u blizini lučice Mandrač, u plićaku, nedaleko od Arene. Riječ je o bivšoj vojnoj zoni na nepristupačnom terenu, o dijelu koje inače ne posjećuje prevelik broj Puljana, mjestu na koje se mora doći ciljano, gdje se ne prolazi onako usput. Cijelo jutro na terenu su bili policijski službenici i zamjenik županijske državne odvjetnice Eddy Putigna, koji su provodili očevid na beživotnom tijelu malenog dječaka, posao koji i njih, koji se često susreću sa stravičnim događajima, u najmanje ruku ne ostavlja ravnodušnima. Očevid je trajao gotovo dva sata. Iza policijske trake nakon očevida izašli su policijski službenici i zamjenik državne odvjetnice, vidno potreseni. Izjava je bila vrlo kratka, rečeno je samo ono osnovno, kao što i inače biva u takvim situacijama. - Prema preliminarnim nalazima, radi se o nasilnoj smrti - rekao je Putigna. Drugim riječima, da je maleni Denis - ubijen! Navodno su, nedaleko od njegova malog beživotnog tijela, pronađena i dječja kolica, pretpostavlja se njegova. Zanimljivo je da je djetetov nestanak prijavila još preksinoć njegova majka. Kako potvrđuju iz Policijske uprave istarske, Chiara je u srijedu oko ponoći stigla u policijsku postaju Pula. - Rekla je da se dijete igralo u parku ispred zgrade u predvečernjim satima. U jednom trenu je primijetila da ga nema te je krenula u potragu za njime, no nije ga pronašla - ističe Suzana Sokač, glasnogovornica Policijske uprave istarske. Policijski službenici odmah su posumnjali u istinitost iskaza majke te su krenuli u potragu za nestalim Denisom. Na terenu su proveli cijelu noć, ali trogodišnjem dječaku nije bilo traga, iako se njegovo beživotno tijelo nalazilo samo nekoliko kilometara udaljenosti od stambene zgrade u kojoj je stanovao zajedno s majkom. Kako se bližio dan, tako je majka promijenila priču. Oko sedam sati ujutro sama je pozvala policiju i odvela ih na mjesto gdje je pronađeno beživotno tijelo malenog dječaka, na kojemu su bili vidljivi tragovi nasilja. Nakon očevida dječakovo tijelo je prevezeno na Odjel patologije pulske Opće bolnice kako bi se i službeno dokazao pravi uzrok Denisove smrti. Susjedi tog jutra nisu ništa znali o nesretnom događaju, pa su ostali šokirani kada smo im rekli što se dogodilo. Kako navode, 32-godišnja Chiara u stambenoj zgradi nedaleko od pulske željeznice nije živjela dugo, tek tri ili četiri mjeseca. - Ovdje se doselila navodno nakon djedove smrti, u njegov stan. Poznavao sam preminulog djeda, no nisam imao previše kontakta s njegovom unukom Chiarom - kaže nam jedan užasnuti susjed. Naime, nitko ne može vjerovati da se tako nešto dogodilo. Drugi tvrde i da se žena doselila u djedov stan iz Bosne, gdje je živjela sa suprugom i navodnim djetetovim ocem, Rašidom Pašićem. No, navodno je on bio nasilan, pa se Chiara s djetetom vratila u rodni grad. Sve su to nagađanja o kojima nema službenih dokaza, no o njima bruji gotovo cijeli grad. - Znamo da maleni Denis nije jedino Chiarino dijete. Postala je majka vrlo mlada, još kao srednjoškolka, pa se o tom djetetu više brinula Chiarina majka, odnosno njegova baka. Često su u zgradu gdje je stanovala Chiara dolazili muškarci. No ne znamo tko su oni - rekli su nam susjedi koji su bili u šoku nakon ove vijesti. Tragična vijest proširila se gradom i ubrzo poprimila nevjerojatne razmjere i svi se pitaju zašto se to dogodilo. Događaj je to koji je sve odmah podsjetio na stravično peterostruko ubojstvo obitelji Voschion, od kojeg je prošlo gotovo deset godina.