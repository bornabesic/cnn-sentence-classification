Dok država malo-pomalo uspijeva stabilizirati svoje financije i smanjivati deficit, privatni dugovi sporo se vraćaju. U ovome trenutku “na bubnju” se nalaze 503 zgrade koje služe za stanovanje, a koje se prodaju preko interneta. E-dražbe počele su 1. siječnja 2015., provodi ih Fina, koja je dosad zakazala 1621 prodaju na daljinu. Od tisuću okončanih, 101 e-dražba završila je valjanim ponudama. No, blokada računa i ovrha nad novčanim sredstvima i dalje je najefikasniji model utjerivanja dugova, a tek ako ona ne uspije ide se na zapljenu nekretnina i naplatu duga njihovom prodajom. 13. javna dražba na Trgovačkom sudu u Šibeniku - Video: Duško Jaramaz/PIXSELL Usporedbe radi, protekle je godine blokiranim građanima s računa u bankama skinuto sedam milijardi kuna, dok su u dvije godine, koliko se imovina dužnika prodaje elektroničkim javnim dražbama, potencijalni kupci ponudii samo 54,92 milijuna kuna za ovršenu imovinu. Odvjetnica i stečajna upraviteljica iz Pule Milena Veljović ističe da se na e-dražbama uglavnom kupuju stanovi ili skladišni prostori (kad je u pitanju stečajna imovina dužnika) dok ostale pokretnine i nekretnine nitko neće. Uz stanove i kuće na javnim se dražbama prodaju zemljište, livade, oranice, vinogradi. Procijenjena vrijednost najjeftinije nekretnine u ponudi je 20 kuna, a najskuplje 14,5 milijuna kuna, koliko vrijedi ovršena vila u Zagrebu. – Oni koji imaju novca prate javne objave i kupuju stanove – kaže M. Veljović, koja je po prirodi posla upućena u postupak elektroničke javne dražbe. Javna prodaja putem interneta uvedena je kako bi se smanjilo manipuliranje cijenama te olakšala pozicija dužnika, no kao i u svemu, i ovdje su ‘maheri’ našli načina da profitiraju. – Dražbe jesu javne, ali neupućenima je otežan pristup dražbovanju jer je za to potrebna dobra informatička pismenost i propisani certifikati. Ljudi koji su prije dolazili na sud i kupovali ne znaju skidati certifikate – kaže odvjetnica. Potencijalni kupci ponude mogu istaknuti i u poslovnicama Fine, no one imaju radno vrijeme, a dražbe traju 10 dana i završavaju u ponoć. Dobro informirani kupci svoje ponude šalju tik pred ponoć jer do zadnjeg trena čekaju s isticanjem cijena kako bi prošli što jeftinije. Nekretninu tako kupi onaj koji zadnji pošalje ponudu u 23.59, a ne onaj koji je spreman dati najveću cijenu. Suci kažu da u zadnjim sekundama i minutama e-licitacije gube i dužnici i vjerovnici. Najveći je interes za stanove u priobalju i u većim gradovima, dok zemljište ili kuće u unutrašnjosti nitko neće. Na dražbi se doista svašta nudi pa se tako iz drugog pokušaja za 12 kuna prodaje “poljski put površine 504 m2, na kojem se vide tragovi prolaska traktora bez vidljivih obilježja granica puta” u blizini ceste Barban – Petehi, a niz je i drugih ‘parcela’ čija je cijena ispod sto kuna. Nije rijetkost da se za nekoliko tisuća kuna ovršuje, odnosno prodaje jedna dvadesetina, sedmina ili osmina kuće pa je logično postaviti pitanje kakvom su se to financijskom logikom vodili vjerovnici kad utjeruju imovinu tako male vrijednosti jer su troškovi postupka višestruko veći. Odvjetnica Veljović ističe da vještačenje jedne nekretnine nije ispod 3000 kuna, a ono je obavezni dio ovršne procedure. Zamjerka prodaji na daljinu je to što ni internetska prodaja nije eliminirala mogućnost naštimavanja cijena. – Tržište je takvo kakvo je, postoji organizirana grupa kupaca koja te stanove kupuje za trećinu vrijednosti, pričekaju neko vrijeme i prodaju ih po punoj cijeni – ističe odvjetnica. Sudovi često dobivaju pritužbe zbog toga što su podaci o ponuđačima dostupni samo Fini. Inače, uvid u ponuđenu cijenu imaju samo kupci koji plate akontaciju. Viša sudska savjetnica u Puli Izabela Barbić objašnjava da je u Istri dosta ovrha i zbog toga što vlasnici kuća za odmor, često stranci, ne plaćaju redovno komunalne obaveze, a kako nemaju druge imovine u RH, dugovi se utjeruju ovrhama, po kojima prednjače Poreč, Rovinj, Umag i Pula, dok je ruralni dio Istre tu sličniji kontinentalnom dijelu Hrvatske. I suci se slažu da je dobra strana e-dražbi rasterećenje sudova. Nekretnine nad kojima se provodi ovrha Bjelovar: Kuća od 789 m2. Utvrđena vrijednost 895.000 kuna, na prvoj dražbi prodaju je za 716.000 Autor: Damir Špehar/PIXSELL Zagreb: Kuća u Zagrebu, na adresi Metalčeva 15, na javnoj je dražbi do 22. veljače, a prodaje se za 8,7 mil. Autor: Goran Stanzl/PIXSELL Vinkovci: Kuća površine 525 m2, procijenjena na 1,1 mil. kuna, na drugoj se dražbi prodaje za 661.000 Autor:Marko Mrkonjić/PIXSELL Dubrovnik, Lopud: Zgrada s vrtom površine 1267 m2, procijenjena je na 5,2 mil. kuna, na drugoj dražbi prodaje se za 3, mil. Autor: Grgo Jelavić/PIXSELL >> Josipović nudi SDP-u zakon za dužnike >> Pravna klinika: Pomogli smo ljudima u 8000 slučajeva, najviše ih muče ovrhe 