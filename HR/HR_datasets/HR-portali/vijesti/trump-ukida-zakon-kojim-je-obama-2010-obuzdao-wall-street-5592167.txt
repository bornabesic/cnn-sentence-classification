Američki financijski sektor jučer je s nestrpljenjem čekao da predsjednik Donald Trump ispuni još jedno od svojih obećanja i potpiše predsjedničku uredbu kojom će se ukinuti i revidirati tzv. Dodd-Frankov zakon, skup regulativa usvojenih 2010. godine kao odgovor na financijsku krizu. Osim Dodd-Franka, u planu je i potpis na uredbi koja zaustavlja fiducijarno pravilo koje je trebalo zaživjeti u travnju ove godine. Njime je Obamina administracija htjela zaštititi milijune umirovljenika od skupih i riskantnih investicija na kojima profitiraju prvenstveno mešetari. Punim imenom “Dodd-Frankova reforma Wall Streeta i Zakon o zaštiti potrošača” bila je najsveobuhvatnija promjena financijskih propisa u Americi od Velike depresije 1930-ih godina. Tom je reformom potpuno preoblikovano vršenje vladina nadzora nad Wall Streetom te je uspostavljena regulacija cijelog niza financijskih transakcija. U sklopu reforme, kojom se željela osigurati financijska stabilnost SAD-a, uspostavljeni su, među ostalim, sustav upozoravanja na financijske rizike, zatim Agencija za zaštitu potrošača te su određeni uvjeti za likvidaciju financijskih institucija pred propašću (onih “prevelikih da bi propale”). Uvedeno je i tzv. Volckerovo pravilo koje bankama zabranjuje da trguju vlastitom imovinom te im ograničava ulaganje u investicijske fondove. Cilj je reforme bio, rekao je Obama, učiniti (nedovoljno transparentan i nedostatno kontroliran) Wall Street odgovornim kako bi se spriječila kriza poput one 2008. godine. No, Trumpova administracija, odlučna izbrisati naslijeđe Baracka Obame, ne vjeruje da Dodd-Frank, kao ni Volckerovo pravilo, adresira prave probleme u financijskom sustavu i evidentno žele promjenu. Kakvu i za što točno, još se ne zna. Da će poduzeti “nešto veliko” po tom pitanju, Trump je najavio, doslovno tim riječima, u ponedjeljak na sastanku s malim poduzetnicima. Tada je ustvrdio da je Dodd-Frank uništio “poduzetnički duh” i ograničio pristup potrebnom kreditiranju. - Regulativa je bila užasna za velike kompanije, no još je gora za male tvrtke. Dodd-Frank je katastrofa - izjavio je Trump. Alternativa Dodd-Franku u interpretaciji Donalda Trumpa potpuna je nepoznanica. U Bijeloj kući, doduše, tvrde da će ovaj Trumpov potez ocrtati stav njegove administracije prema financijskom tržištu, u kojem će naglasak dati uklanjanju regulatornih opterećenja i stvaranju novih investicijskih prilika, ali ne zna se čak ni koliko će najavljena revizija potrajati. Oko tog Trumpova poteza, dosad najagresivnijeg na tom području, zna se samo da bi se njegov kandidat za ministra financija Steven Mnuchin trebao sastati s članovima Vijeća za nadzor financijske stabilnosti i dati svoje viđenje promjena koje bi administracija trebala poduzeti. Kao, čini se, i u svemu drugome, Bijela kuća očekuje trenutačni učinak, a to će možda značiti i kadrovske promjene u regulatornim tijelima. Pritom odbijaju otkriti podrazumijeva li to smjenu Richarda Cordraya, direktora Agencije za financijsku zaštitu potrošača - iako su spominjali kako vjeruju da su dijelovi Dodd-Frankova zakona, uključujući osnivanje novih agencija (referencija na spomenutu instituciju), neustavni. Mnuchin je, doduše, tijekom saslušanja rekao da bi agenciju trebalo sačuvati, ali bi Kongres trebao preuzeti direktniju kontrolu nad njezinim budžetom, no, moglo bi se reći u kontekstu Trumpove nepredvidivosti, “tko to više zna”. U međuvremenu je administracija užurbano radila. Bijela kuća upozorila je da uspostavljanje novih židovskih naselja na Zapadnoj obali potencijalno šteti miru, što je priličan zaokret od dosadašnje tvrdoglave podrške izraelskom premijeru Benjaminu Netanyahuu. Nisu, oprezno su dodali, još uvijek zauzeli službeni stav oko toga i na tome će, najavili su, poraditi nakon što se Trump sastane s izraelskim državnikom kasnije ovog mjeseca. Pune ruke posla imao je i državni tajnik Rex Tillerson koji se, među ostalim, sastao s njemačkim ministrom vanjskih poslova Sigmarom Gabrielom. “Novi dečki u kvartu”, kako ih je sam Gabriel opisao, razgovarali su o njemačko-američkom prijateljstvu. - Bilo je razdoblja kada Njemačka i SAD nisu imali isto mišljenje. Bilo je i razdoblja velikih sukoba. Ono što nas veže sa SAD-om, to je zajednička struktura vrijednosti, no nje se treba pridržavati. Ne smije biti odstupanja od toga, to uključuje vjersku slobodu i međusobno pošteno poslovanje u svijetu - rekao je Gabriel čiju zemlju - oko izbjeglica i manipulacije eurom - Trump neprestano podbada. Sastao se i s potpredsjednikom Mikeom Penceom s kojim je prošao temu NATO-a, koji Trump također kritizira. Osim Rexa Tillersona, sastančio je i ministar obrane James Mattis koji smiruje strasti u Aziji. Iz Južne Koreje je poručio Sjevernoj da će se ona u slučaju korištenja nuklearnog oružja suočiti s učinkovitim i premoćnim odgovorom SAD-a. Nakon Seula pilulu za smirenje dat će i Japanu. Kina je, pak, s vrlo visoke razine također poslala pomirljivu poruku Washingtonu: nadamo se pozitivnom rješavanju svih osjetljivih pitanja.