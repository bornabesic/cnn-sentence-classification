Foto: FaH  REINHOLD Hanning, bivši narednik SS-a koji je osuđen za suučeništvo u ubojstvu 170 tisuća ljudi u zloglasnom nacističkom logoru Auschwitz, umro je u 95. godini života.  Kako javlja Associated Press, Hanning je radio u Auschwitzu kao čuvar, te je prošle godine osuđen na pet godina zatvora. No, unatoč tome nije završio iza rešetaka jer su se njegovi odvjetnici žalili na presudu, a proces do danas nije bio doveden do svog sudskog epiloga.  Iako nije bilo direktnih dokaza da je Hanning osobno ubijao ljude u Auschwtizu, osuđen je kao suučesnik koji je kao čuvar radio u logoru smrti, čija je jedina funkcija bila ubijanje Židova i ostalih "nepoćudnih" u nacističkom režimu.  Hanning je tijekom suđenja rekao kako se "srami" jer je "vidio nepravdu a nije napravio ništa da ju spriječi".