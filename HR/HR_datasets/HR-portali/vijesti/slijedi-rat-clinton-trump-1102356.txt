Još od 1945. godine agencija Gallup u predizbornim godinama redovito provodi istraživanja o tome jesu li Amerikanci spremni za ženu kao predsjedničkog kandidata. Te godine za takvo što bila je spremna samo trećina Amerikanaca. No ove godine njih čak 92 posto izjasnilo se kako smatra da žena može biti idealan kandidat za Bijelu kuću koji će ispuniti svoja predizborna obećanja i svoj politički program. Hillary Clinton i dan 26. srpnja 2016. godine, kada je ona i službeno dobila predsjedničku nominaciju Demokratske stranke, već su postali dio američke političke povijesti. I njen protivnik na izborima u studenom Donald Trump također na svoj način ispisuje neke svoje stranice te iste povijesti. U trenutku kada se u večeras ugase svjetla i kada završi konvencija demokrata, počinje bitka za svaki glas, za savezne države koje su ključne za pobjedu na svakim predsjedničkim izborima, za biračke grupe koje također u velikoj mjeri odlučuju o krajnjem ishodu. Jedan od jakih aduta Hillary Clinton bilo je to što je bliska ženama koje su u Sjedinjenim Državama itekako bitna biračka grupacija. Trump je upravo među ženama vrlo loše stajao prvenstveno zbog svojih seksističkih izjava u kampanji za predizbore, ali i zbog svoga načelnog protivljenja pobačaju, iako nije potpuno jasno bi li on doista zabranio pobačaj ili ne. Zna se samo da bi ga ostavio legalnim u slučajevima silovanja ili incesta i kada je život majke ugrožen. Hillary je u ovome pogledu na izrazito progresivnoj strani jer želi da pobačaj bude legalan, ali u prvim mjesecima trudnoće. Velike su prijateljice Zbog loše prolazne ocjene kod ženske publike Trump je odlučio poraditi na tome. Izvrsno rješenje našao je u svojoj najstarijoj kćeri Ivanki koja je svojim govorom na konvenciji itekako privukla žensku pažnju govoreći o tome kako njen otac želi jednakost žena, izjednačavanje plaća s plaćama muškaraca, ali i to kako će on omogućiti otvaranje vrtića koji će biti jednako dostupni svim zaposlenim majkama. Ivanka će sigurno imati vrlo važnu ulogu u očevoj kampanji, a najbolji odgovor suparničke strane bio bi kada bi u kampanju ušla Chelsea Clinton, pametna i sposobna mlada žena i Ivankina bliska prijateljica. Imigracija je za Donalda Trumpa tema za sebe. Njegova politika prema imigraciji tako je oštra i radikalna da će teško dobiti glasove Latinoamerikanaca i drugih skupina čiji su korijeni u imigraciji. Trump nema rješenja za privlačenje birača iz ove skupine, a teško će ga i pronaći zato što njegovi pristaše upravo temu imigracije i Trumpove stavove o ovome pitanju smatraju temeljem njegove politike i nečim zbog čega su mu se pridružili u nadi da će Ameriku vratiti u ruke bijelih protestanata. Clinton s ovim skupinama birača nema problem. Štoviše, ona želi otići i nekoliko koraka dalje od Baracka Obame koji je morao posegnuti za izvršnom naredbom kako bi milijunima imigranata omogućio potpuno legaliziranje njihova statusa u Sjedinjenim Državama i od njih učinio nove, uredne porezne obveznike. Clinton je izraziti protivnik svih Trumpovih radikalnih mjera, što joj donosi mnogo sigurnih glasova. U popularnosti – izjednačeni I njihovi stavovi o kontroli držanja oružja radikalno se razlikuju. Trump želi čak i proširiti neka prava u tom pogledu, a Clinton neprekidno napominje da 33 tisuće Amerikanaca svake godine smrtno stradaju od metka, što je potpuno neprihvatljiv broj. Ima još jako puno tema na kojima će ovo dvoje lomiti koplja u predizbornoj kampanji koja će zasigurno biti izuzetno zanimljiva i napeta. Istraživanja biračkog raspoloženja pokazuju da je Trump nakon stranačke konvencije po popularnosti uspio prestići Hillary. No treba pričekati još tjedan dana jer će tek tada rezultati biti realniji. Trenutačno su gotovo izjednačeni, a izbori su zakazani za utorak 8. studenog. 