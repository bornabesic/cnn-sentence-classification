Županijsko državno odvjetništvo u Zagrebu je 23. lipnja 2016. podiglo optužnicu protiv dvojice državljana Republike Srbije, starih 58 i 53 godine, zbog ratnog zločina protiv civilnog stanovništva počinejnog u listopadu 1991. godine u selu Sibić, na glinskom području. Tereti ih se za smaknuće šest starijih civila, od kojih je jedna osoba uspjela preživjeti strijeljanje.   Okrivljenike se tereti da su počinili kazneno djelo ratnog zločina protiv civilnog stanovništva početkom listopada 1991. godine tijekom napada JNA i teritorijalne obrane te srpskih paravojnih formacija na hrvatska sela glinskog područja u sklopu vojne akcije „Kupa“. Prvookrivljenik je bio komandir voda (čete Luščani, Odreda Teritorijalne obrane Banski Grabovac), a drugookrivljenik  pripadnik te jedinice. Tereti ih se da su, nakon što su pripadnici njihovog voda ušli u selo Sibić i po zapovijedi prvookrivljenika pretražili kuće i druge objekte u selu u kojima su zatekli i na jednom mjestu okupili šest civilnih osoba, protivno odredbama međunarodnog prava, po zapovjedi prvookrivljenika, drugookrivljenom i danas pokojnom R. M. da se civili moraju ubiti, drugookrivljenik i danas pokojni R. M. iz svog osobnog naoružanja pucali u navedene civile i usmrtili njih petoro, dok je jedna civilna osoba preživjela. Žrtve su bili nenaoružani civili starije životne dobi koji nisu predstavljali nikakvu prijetnju.   Okrivljenici nisu dostupni hrvatskom pravosuđu te je u optužnici predloženo da se protiv obojice okrivljenika odredi istražni zatvor do okončanja kaznenog postupka. >> Ante Šprlje: 86 osoba na popisu Srbije i svi su obaviješteni >> Zbog miniranja crkve '91. zaradio kaznenu prijavu za ratni zločin 