Iz novog zahtjeva za skidanjem zastupničkog imuniteta Tomislavu Sauchi proizlazi da je predstojnik ureda bivšeg premijera Zorana Milanovića, osim sumnji zbog kojih mu je već skinut imunitet, odgovoran za još dva slučaja zlouporabe položaja i ovlasti te krivotvorenja službene isprave u kojima mu je pomagala ili ga je na njih poticala bivša administrativna tajnica u uredu premijera Sandra Zeljko. Kako se protiv zastupnika mogu voditi istrage samo za slučajeve koje odobri parlament glavni državni odvjetnik predložio je u pismu predsjedniku Sabora Boži Petrovu da se odobri zahtjev Uskoka čija je ravnateljica Tamara Laptoš zatražila ukidanje imuniteta na "nejavnoj sjednici", s obzirom da je "postupanje tijekom izvida tajno". Uskok sumnja da je Saucha, uz ranije optužbe da je na štetu državnog proračuna pribavio imovinsku korist od preko 540 tisuća kuna i 1360 eura, Sandri Zeljko omogućio nepripadajući honorar od 4300 kuna za prekovremeni rad. Honorar je, po tvrdnjama tužiteljstva, uplaćen na ime tajnice u vladi Sunčice Batestin koja je novac potom prebacila na račun majke Sandre Zeljko. S obzirom da su na honorar plaćani doprinosi i ostala davanja proračun je, po tvrdnjama Uskoka, time oštećen za više od 8600 kuna. Uskok tvrdi da je Saucha Sandri Zeljko odobrio honorar jer je zbog ovrha bila u teškoj financijskoj situaciji, a da su bili u dobrim odnosima potkrepljuju i tvrdnjom da ju je nakon odlaska s dužnosti zvao da s njim ode na novo radno mjesto. U proširenju istrage Saucha i Zeljko osumnjičeni su i za isplatu akontacija za još osam fiktivnih dnevnica savjetnicima bivšeg prmijera Milanovića u iznosu od 39.140 kuna. Uskok tvrdi da su taj novac "međusobno podijelili i zadržali za svoju korist". Državno odvjetništvo o proširenju istrage do sada se nije službeno oglasilo, a potvrdili su tek da je saborskom Mandatno imunitetnom povjerenstvu (MIP) upućen zahtjev za dodatnim skidanjem imuniteta Sauchi, dosadašnjem jedinom osumnjičeniku u "aferi dnevnice". Do odluke o zahtjevu za skidanjem Sauchinog imuniteta, koja bi prema neslužbenim informacijama mogla biti donesena u četvrtak, državno odvjetništvo najvjerojatnije neće objavljivati detalje o proširenju istrage u koju je uključena i Zeljko dosadašnja krunska svjedokinja, tajnica u uredima više premijera, koja je u Vladi radila sve do početka ožujka kada je otkriveno da su nezakonite isplate dnevnica nastavljene i nakon odlaska Sauche iz Banskih dvora. Kada je početkom ožujka u javnost procurila informacija da je Zeljko ponovno pozvana na ispitivanje u Uskok u Banskim dvorima su objavili da je premještena na drugo radno mjesto u državnoj službi sukladno njezinim kvalifikacijama. Isti je anonimni izvor iz Vlade tada kazao i da je nakon što je početkom veljače pokrenuta istraga protiv Sauche premijer Andrej Plenković od dvojice najbližih suradnika usmenim nalogom zatražio da provedu diskretnu provjeru jesu li se nezakonite isplate dnevnice događale i nakon Milanovićeve Vlade. Saucha je pak tvrdio da su nova saznanja u "aferi dnevnice" rezultat njegove istrage nakon koje je podnio prijavu protiv nepoznatog počinitelja za zlouporabe položaja i ovlasti i krivotvorenja isprava koja su se događala u 2016.