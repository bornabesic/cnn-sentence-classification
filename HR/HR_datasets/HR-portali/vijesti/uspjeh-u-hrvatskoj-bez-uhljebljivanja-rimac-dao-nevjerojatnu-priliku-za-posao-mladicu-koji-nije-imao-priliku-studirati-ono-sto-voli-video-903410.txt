"Kucao sam na mnoga vrata pokušavajući ući u taj svijet, ali nitko nije htio pružiti priliku 'neobrazovanom momku' koji nije studirao strojarstvo", ispričao je Martin kojemu je Rimac odlučio pružiti priliku uz riječi: "Nadam se da ćeš svoje snove ostvariti u Svetoj Nedelji i da će ti biti bolje nego u Njemačkoj!" Martin Nađ dvadesetogodišnji je mladić koji se neobičnom zamolbom prijavio za posao u tvrtki Rimac automobili. Uz životopis koji je predao, Martin je snimio i video kako bi se detaljnije predstavio, ispričao svoj životni put i pojasnio svoju ljubav prema automobilima i tehnologiji. Još od osnovnoškolskih dana Martin je zaljubljenik u automobile i tehnologije, a u videu se prisjetio svojih početaka i prvih izrada maketa. Nakon što je  svojom maketom rakete na jednom natjecanju osvojio drugo mjesto na natjecanju u Novom Sadu sve je, kaže, postalo ozbiljnije. “Priliku da studiram nisam imao, ali uvijek sam bio ‘up to date’ s novim tehnologijama, crtao sam stvari kako bi ih objasnio samome sebi. Uz učenje i traženje novih podataka samostalno sam naučio i engleski jezik. Kucao sam na mnoga vrata pokušavajući ući u taj svijet, ali nitko nije htio pružiti priliku ‘neobrazovanom momku’ koji nije studirao strojarstvo”, ispričao je Martin i dodao da je u lipnju prošle godine odlučio kontaktirati Matu Rimca koji je pročitao njegov e-mail i odgovorio mu. “Na moje veliko iznenađenje, gospodin Rimac je pročio moj e-mail, i na moje još veće iznenađenje, odgovorio je njega. Budući da je on sam veliki entuzijast, u meni je prepoznao isto”, rekao je Martin. Zalagao se da dođe u Svetu Nedelju i da odradi praksu, ali zbog pravnih zavrzlama koje ne dopuštaju da učenici iz Srbije dođu raditi u Hrvatsku, ta se ideja nije ostvarila. Martin je u međuvremenu otišao raditi u Njemačku, ali prije mjesec dana dobio je hrvatsko državljanstvo i odlučio ponovno kontaktirati Matu Rimca. “Ja sam svjestan da kod vas ne konkuriram za nijednu određenu poziciju, da nisam kvalificiran, ali jako brzo učim’, poručio je Martin kojega bi tvrtka u kojoj je trenutno zaposlen pustila da 1. svibnja ode na praksu u tvrtku Rimac automobili u Svetu Nedjelju. “Došao bih u potpunosti o svom trošku raditi kod vas. Čak bih i platio da radim kod vas, da učim. Samo tražim priliku da učim kod vas”, istaknuo je Martin. “Nadam se da će ova poruka stići do gospodina Rimca i da ćemo uskoro dogovoriti suradnju”, zaključio je mladić. Mate Rimac na svom se Facebook profilu osvrnuo na Martinov 13-minutni video: “U osnovnoj i srednjoj školi sam svaku kunu trošio na auto/moto časopise – čitao ih od korice do korice. Koristio sam svaku priliku da sa raznim klubovima i internet forumima obilazim muzeje, sajmove i tvornice. Tad sam maštao da radim u industriji i radio bih bilo što – besplatno, samo da mogu raditi na automobilima ili motociklima. Meni se san ostvario, a nadam se da će se kroz nas ostvariti i drugima. Svaka ti čast Martine – napraviti ću sve što mogu da dobiješ priliku koju zaslužuješ! Nadam se da ćeš svoje snove ostvariti u Svetoj Nedelji i da će ti biti bolje nego u Njemačkoj! (i oprosti što sam tek sad stigao pogledati video nakon 3 tjedna – bila mi je ludnica”,  napisao je Rimac.