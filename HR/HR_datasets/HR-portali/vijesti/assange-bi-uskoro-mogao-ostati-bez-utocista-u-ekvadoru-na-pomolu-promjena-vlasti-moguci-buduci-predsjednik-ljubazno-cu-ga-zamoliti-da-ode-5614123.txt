Julian Assange, šef WikiLeaksa, mogao bi uskoro biti zamoljen da napusti ekvadorsku ambasadu, piše Independent. Assange se od ljeta 2012. godine krije u Londonu u zgradi ambasade, izbjegavajući tako uhidbene naloge i zahtjeve za izručenjem iz Švedske, u kojoj ga traže kao seksualnog nasrtljivca. No, ekvadorski političari sada tvrde da će Assange dobiti rok od mjesec da napusti zgradu. Jedan od kandidata na predsjedničkim izborima u Ekvadoru obećao je da će 'ljubazno zamoliti' Assangea da napusti zgradu ambasade ako pobijedi na izborima. Čak je i aktualna vlast sugerirala da je nesretna zbog Assangeovog boravka u ambasadi. Podsjećamo, šef WikiLeaksa u ambasadi obitava kako bi izbjegao izručenje u Švedsku kako bi bio ispitan zbog sumnji da je seksualni zlostavljač. Guillermo Lasso, kandidat desne koalicije Creo-Suma, rekao je da će od Assangea tražiti da ode iz ambasade ako sljedeći tjedan pobjedi na izborima. 'Ekvadorski narod plaća cijenu koju ne bismo trebali', rekao je Lasso u intervjuu za The Guardian. 'Ljubazno ćemo zamoliti gospodina Assangea da ode unutar 30 dana od preuzimanja mandata.' Lasso je još uvijek sedam postotnih bodova ispred Lenina Morena, kandidata stranke koja je trenutno na vlasti. No, Lasso svakim danom smanjuje tu razliku te se očekuje da će izbori biti neizvjesni. Aktualni je ministar vanjskih poslova Guillaume Long doveo u pitanje boravak Assangea u ekvadorskoj ambasadi u Londonu, opisavši situaciju kao 'nešto što se može pročitati u romanima Johna le Carréa'. 'Naše je osoblje proživjelo puno toga. Ljudi plaćaju visoku cijenu. Radi se o najeksponiranijoj ambasadi na svijetu', rekao je Long. 'Situacija je neizvjesna.' 'U smislu komfora, mi smo napravili sve što smo mogli', dodao je Long. 'Međutim, (Assange) nema pristup vanjskom prostoru. Nema trijema ili vrta što znači da je većinu vremena proveo na prvom katu zgrade gdje nema baš puno svjetla, pogotovo zimi.' Assange živi u jednom od ureda u ambasadi te se smatra da je s osobljem većinom u dobrim odnosima. No, Assangeov boravak u ambasadi nije bio bez kontroverzi. Tijekom američkih izbora uskraćen mu je pristup internetu jer je objavom emailova naočigled uplitao Ekvador u američku politiku. Osnivač WikiLeaksa jednom je prilikom rekao da će sam izaći iz ambasade ako američki predsjednik Barack Obama pomiluje zviždačicu Chelsea Manning. Kada je Obama Manningovoj skratio kaznu, Assange je izbjegao dati direktan odgovor na pitanje kani li ispuniti svoje obećanje.