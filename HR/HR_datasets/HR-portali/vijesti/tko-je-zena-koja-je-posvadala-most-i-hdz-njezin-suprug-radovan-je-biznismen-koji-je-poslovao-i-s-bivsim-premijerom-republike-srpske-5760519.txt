- Višnju Tafru upoznao sam 2000. u Ministarstvu obrane i već me na prvom sastanku impresioniralo njezino znanje, a kasnije je bila profesionalan i korektan suradnik. Nikad nije pripadala niti jednoj političkoj opciji, što mnogima ne odgovara. Možda u nekom uređenijem društvu ne bi imala problema, ali mi se ovdje borimo s vjetrenjačama, pa takve osobe imaju problema, ispričao nam je Josip Budimir, ekonomist i gospodarski strateg HSLS-a. Budimir je radio u Ministarstvu obrane s Tafrom, bivšom SDP-ovom visokom dužnosnicom koja je ovih dana počela raditi u Ministarstvu uprave oko čega su se sukobili Most i HDZ. Dvojac Budimir-Tafra radio je u Ministarstvu obrane u mandatu Joze Radoša. Budimir je također bio poslovno povezan, do 2012. godine, sa Višnjinim suprugom Radovanom Tafrom, nekadašnjim direktorom u Končaru, s kojim ga, po poslovnim registrima, povezuje tvrtka Aikon Tehnik iz Zagreba. - Da, trebali smo nešto raditi zajedno, ali se nikad nije realiziralo - kaže Budimir. Istražili smo čime se, među ostalim, tvrtka Aikon Tehnik d.o.o. tih godina bavila te otkrili da je 2008. bila dio konzorcija koji je kupio većinski paket dionica dotad državnog poduzeća Trudbenik Doboj (Republika Srpska) za proizvodnju kompresora i pneumatskih alata. To je poduzeće lani otišlo u stečaj. Kao predstavnik konzorcija tada se u medijima predstavljao Radovan Tafra, a njegov je partner bio bivši premijer Republike Srpske Pero Bukejlović. - Obećanja Tafre i partnera Bukejlovića nisu se nikad realizirala, a tvrtka je otišla u stečaj - rekao nam je sindikalist Predrag Jorgić iz Trudbenika u stečaju te dodao da je u tvrtki radilo 350 ljudi. Pokušali smo doći do Radovana Tafre u tvrtki Aikon Tehnik, ali nitko se nije javljao. U kuloarima se njega ovih dana spominje kao navodnu vezu između supruga i ministra uprave Ivana Kovačića jer su obojica iz Omiša. Radovan je rodom iz Omiša, ali izvori nam kažu da se u rodnom gradu nikad nije politički angažirao, da je više u Zagrebu i da ga u Omišu rijetko viđaju. Taj odnos nitko nam jučer službeno nije potvrdio, ali neslužbeno doznajemo da se dvojac poznaje. Također nam govore da nipošto nije zanemariv ni odnos koji Višnja Tafra ima s Davorom Božinovićem, koji jučer nije ništa odgovorio na naš upit o odnosu s Tafrom. Božinović je bio šef kabineta bivšem predsjedniku Stipi Mesiću, u vrijeme dok je na Pantovčaku bila i Tafra. Kasnije se, 2011., učlanio u HDZ i bio ministar obrane u mandatu premijerke Jadranke Kosor. Tafra je, pak, godinama na visokim funkcijama u državnoj službi i slovi za velikog stručnjaka. - Gospođu Tafru imenovala je Vlada nakon javnog natječaja, za što su znali svi u Vladi - isticao je ovih dana u medijima Ivica Relković, savjetnik ministra uprave. Višnja Tafra je diplomirana pravnica koja je, kako je objavio portal Direktno, 80-ih radila u Sekretarijatu za obranu Grada Zagreba, u kojem je karijeru započeo i Božinović. Početkom 90-ih radila je u Uredu za obranu zagrebačke Općine Trešnjevka gdje je ostala do 2000. godine. Tada je došla na mjesto glavne tajnice MORH-a gdje ju je postavio HSLS-ov ministar Jozo Radoš.  Na mjestu glavne tajnice MORH-a ostala je i u mandatu SDP-ove Željke Antunović. Odlaskom Račanove koalicije s vlasti krajem 2003. godine gubi poziciju u Ministarstvu obrane te prelazi u Ured tadašnjeg predsjednika Stjepana Mesića, i to na dužnost pomoćnice savjetnika za obranu. Na toj je poziciji ostala i nakon dolaska Ive Josipovića na Pantovčak. U MORH se vraća 2011. godine kad je postala zamjenica ministra obrane Ante Kotromanovića. Posljednjih je godinu dana Višnja Tafra u Ministarstvu obrane vodila Službu za graditeljstvo koja nadzire sve nekretnine MORH-a, a neki kažu da je te nekretnine “dovela u red”. Tafra je sada imenovana na dužnost državne tajnice u Ministarstvu uprave. Višnja Tafra je svojedobno bila aktivna i u privatnom sektoru te se njezino ime u poslovnim registrima povezuje s tvrtkama Elsil i Silex. U Elsilu d.o.o., čiji je osnivač Drago Boras, od 1997. do 2000. godine bila je direktorica, a danas je ta tvrtka ugašena. Tafra se također od 2005. do 2007. godine spominje kao članica Nadzornog odbora u još jednoj tvrtki povezanoj s poduzetnikom Borasom, koji je također svojedobno bio na čelnim funkcijama u Končaru, a riječ je o Silexu d.o.o. čiji su računi posljednjih oko 200 dana u blokadi.