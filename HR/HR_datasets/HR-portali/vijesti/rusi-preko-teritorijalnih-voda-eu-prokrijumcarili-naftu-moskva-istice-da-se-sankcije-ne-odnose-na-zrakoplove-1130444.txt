Ruski tankeri prokrijumčarili su gorivo u Siriju preko teritorijalnih voda EU-a, objavili su u utorak dobro upućeni izvori, dok Moskva ističe da se europske sankcije na isporuku nafte Siriji ne mogu odnositi na ruske zrakoplove koji u toj zemlji pružaju potporu režimskim snagama protiv pobunjenika. Protivno europskim sankcijama, najmanje dva ruska broda prevezla su naftu preko Cipra, izjavio je Reutersu obavještajni izvor iz Europske komisije i dodao da su se isporuke povećale u listopadu. Drugi izvor rekao je da su brodovi uplovili u ciparske i grčke luke prije nego što su isporučili gorivo u Siriji. Reagirajući na te navode, glasnogovornik ruskog ministarstva obrane rekao je da se sankcije na isporuku nafte Siriji ne odnose na ruske zrakoplove u toj zemlji, prenijele su ruske novinske agencije. Glasnogovornica europske povjerenice za vanjsku i sigurnosnu politiku rekla je da su za provedbu sankcija odgovorne države članice EU-a. "Vjerujemo da vlasti ispunjavaju svoje obveze kako bi se provele restriktivne mjere i spriječili bilo kakvi pokušaji izbjegavanja", rekla je. Grčko ministarstvo vanjskih poslova odbilo je komentirati te navode. Ciparska vlada objavila je da nije odobrila nikakvo uplovljavanje ruskih tankera s naftom za Siriju. >> Jesu li u pravu? Gotovo polovina Rusa smatra da bi sukobi u Siriji mogli dovesti do trećeg svjetskog rata