Britansko istraživanje pokazalo je da muškarci puno češće griješe dok se koncentriraju na jednu zadaću ukoliko slušaju rock glazbu nego ako im u pozadini svira Mozartova muzika, za razliku od žena koje su uspješno obavile zadane im poslove bez obzira na glazbenu podlogu, pišu francuski mediji.  Tristopedesetdvoje sudionika godišnjeg znanstvenog skupa liječnika odazvalo se pozivu britanskih znanstvenika s londonskog Imperial Collegea i Visoke Kraljevske glazbene škole te sudjelovalo u društvenoj igri "Doktor" u kojoj je uz pomoć pincete potrebno što brže izvaditi određeni organ iz virtualnog pacijenta ne dodirujući pritom metalne dijelove "tijela".  Ispitanici su na ušima imali slušalice iz kojih su neko vrijeme dopirali zvukovi Mozartova Andantea iz Sonate za dva glasovira u D-duru, a potom "Thunderstruck" hard rock grupe AC/DC.  Na kraju je izračunato vrijeme koje je ispitanicima bilo potrebno za uklanjanje triju organa i broj počinjenih pogrešaka.  Rezultati su pokazali da su muškarci koji su tijekom "operacije" slušali "Thunderstruck" posao obavili sporije i uz više pogrešaka u odnosu na grupu kolega koji su isti posao obavili uspješnije slušajući Mozartovu glazbu. Odnos je bio 28 - 36. Žene su isti posao obavile jednako kvalitetno i brzo, bez obzira na glazbu koja im je puštana.  Znanstvenici smatraju da rock glazba kod muškaraca uzrokuje svojevrstan auditivni stres, odnosno stanje koje izaziva glasna ili diskordantna glazba.  Drugi kriterij u izvršenju zadanog posla odnosio se na sklonost određenoj vrsti glazbe. Istraživanje je pokazalo da su osobe koje su kazale da više vole klasičnu glazbu ili u ovome slučaju Mozartovu sonatu, zadaću obavile puno uspješnije.  U širem istraživanju britanski znanstvenici istražuju blagotvoran efekt glazbe na učinkovitost u raznim drugim područjima, od govorništva do rezultata koji se postižu u sportskim natjecanjima.  Ranije provedene studije pokazale su da su u operacijskim dvoranama u kojima je puštana glazba, jamajčanski ritmovi ili hip hop povećavali brzinu rada i baratanje kirurškim instrumentima liječničkog tima, a nasuprot tome, kod svakog četvrtog anesteziologa bilo kakva vrsta glazbe smanjivala je oprez.  Rezultati istraživanja objavljeni su u časopisu Medical Journal of Australia.  