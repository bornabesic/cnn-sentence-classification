Mađarska ne prihvaća da bilo tko iz bilo kojeg razloga blokira pristupanje Srbije EU, rekao je premijer te zemlje Viktor Orban na sastanku sa srbijanskim kolegom Aleksandrom Vučićem u Beogradu i poručio da su "jedino mjerilo" u tom procesu obveze koje neka država ima u procesu eurointegracija. Srbija i Mađarska unaprijedile su suradnju na svim poljima, surađivat će i u rješavanju migrantske krize, a srpsko-mađarska suradnja dodatno će ojačati zajedničkom sjednicom dviju vlada, priopćila su dvojica premijera na zajedničkoj tiskovnoj konferenciji poslije razgovora u četiri oka i susreta izaslanstava dviju država. Orban, koji je uz najviše državne i vojne počasti u ponedjeljak dočekan na početku službenog posjeta Beogradu, poručio je kako Mađarska ne prihvaća da bilo tko iz bilo kojeg razloga blokira pristupanje Srbije EU, ocijenivši kao "jedino mjerilo" u tom procesu obveze koje neka država ima u procesu eurointegracija. – To mora biti odlučujuće, a ne sama integracija niti to dopada li se netko nekome ili ne – rekao je Orban, naglašavajući da je domaćinu prenio kako će Mađarska ustrajati u tom svom stajalištu jer je i Budimpešta na putu integracija prolazila kroz različite faze potpore i otežavanja integracije u EU. – Ja za sada ne znam što da vam ponudim, nego to da se što više približite (Uniji), a ne želim govoriti o tome da ima nastojanja da se Srbija spriječi da postane članicom EU ili da joj se taj put oteža – rekao je Orban. Mađarski premijer izjavio je kako se ne može isključiti mogućnost eskalacije i pogoršanja migrantske krize "i da države Europe moraju za to biti spremne", ali je naglasio i da Mađarska "neće učiniti ništa što bi moglo ugroziti Srbiju" kao suverenu zemlju koja na svojim granicama može dopustiti "samo ono što država želi". – Nama je interes da nitko na ilegalan način ne uđe u Srbiju, time se povećava i sigurnost Mađarske... Nije ni interes Srbije da 10.000 ljudi bude blokirano u zemlji – poručio je Orban naglasivši da je migrantska kriza bila jedna od ključnih tema s Vučićem. Istodobno, srbijanski je premijer istaknuo kako je Orban "dva ili tri puta ponovio" da nije optimist glede situacije u svijetu, pa tako ni migrantske krize. – Moramo se pripremiti i za jesen i za zimu. Danas je više od 5000 migranata na teritoriju Srbije... Spremni smo formirati timove koji će raditi strategiju i pripreme za ono što nas čeka u budućnosti – rekao je Vučić. Srbijanski premijer najavio je dodatno poboljšanje odnosa i suradnje dviju država kroz zajedničku sjednicu vlada do kraja godine u Srbiji te formiranje posebne radne skupine sa po tri do četiri člana iz svake zemlje. – Trebamo analizirati rješenja u svakoj od zemalja i primjenjivati ono što se pokazalo boljim – objasnio je Vučić. Ocijenio je "iznimno važnim" da ekonomije i gospodarstva dviju država napreduju i najavio je više mađarskih investicija u Srbiji. – Zahvalan sam Orbanu što je rekao da ćemo vidjeti mađarske investicije, ne samo u Vojvodini i na sjeveru već svugdje u Srbiji – rekao je Vučić. >> Vučić i Čović uvjereni u bolje odnose Srbije i Hrvatske: 'Referendum u RS ništa neće promijeniti'