Ovo su bili izbori za život i budućnost zemlje, za naprednu, slobodnu i jedinstvenu Makedoniju, kazao je za Večernji list čelnik SDSM-a Zoran Zaev ističući kako je padom režima pobijedio život. Dodao je kako za Makedoniju i njezin narod počinje novo razdoblje. – Makedonija je ispisala svjetsku povijest i srušila režim papirom i olovkom – kazao je Zaev koji nije htio otkriti jesu li počeli pregovori s albanskim strankama o formiranju nove makedonske vlade naglašavajući da je prerano govoriti o tome jer izborna komisija još nije objavila konačne rezultate. Albanci razjedinjeni Koalicija oko VMRO-DPMNE osvojila je 444.014 glasova, a koalicija oko SDSM-a 428.683, priopćila je rano jutros Državna izborna komisija na osnovi 99,34 posto prebrojenih glasova. Najjača albanska partija DUI osvojila je 85.774 glasa, Pokret BESA 57.749, Savez za Albance 35.103 i DPA 30.971 glas. Predsjednik DIP-a Aleksandar Cicakovski kazao je da jutros do tri sata nije bilo prigovora vezanih uz glasovanje na izborima. Državno izborno povjerenstvo trebalo bi danas objaviti službene rezultate. Najveći su gubitnici izbora, prema riječima čelnika albanske Demokratske unije za integraciju (DUI) Alija Ahmetija, Albanci koji su izgubili mandate zbog, kako kaže, rasipanja glasova između manjih stranaka, umjesto da su se držali zajedno i dali podršku DUI-ju. Međutim, izvjesno je da će upravo Albanci odlučivati o formiranju vlade. I jedna i druga strana mogu formirati vladu jer oko 20 zastupnika iz albanske stranke može donijeti stabilnu vladu. Kome će se oni prikloniti još ne žele otkriti. Iako je DUI za sada uvijek bio sklon koaliciji s VMRO-DPMNE, sada je nova situacija jer pokret BESA i Savez za Albance, koji su bili ljutiti suparnici koaliciji VMRO i DUI, osvojili su isti broj mandata kao i DUI (10 ili 11). Koalicija ili novi izbori Ako DUI dade glasove VMRO-u, neće moći formirati vladu jer će imati isti broj mandata kao i SDSM i BESA te Savez za Albance. Glavni tajnik stranke “Aleanca për Shqiptarët” dr. Arben Taravari kazao je kako njihova stranka zasigurno neće koalirati sa strankama kao što je VMRO-DPMNE koje su zemlju dovele u krizu prisluškivanjem više od 20 tisuća ljudi i s ljudima koji su Makedoniju doveli na rub siromaštva i bijede. Postoje tri mogućnosti, ili će se svi mandati Albanaca pripojiti jednoj ili drugoj opciji kako bi imali stabilnu vladu ili će se ipak složiti velika koalicija između VMRO-DPMNE-a i SDSM-a koju će svakako, prema mišljenju analitičara, predložiti EU i SAD, ili će Makedonci morati ponovno izaći na nove izbore. S druge strane, u ovoj situaciji, analitičari daju prednost Zaevu jer je na njegovoj listi bilo mnogo Albanaca koji bi mogli lobirati da se DUI pripoji SDSM-u. Također, Ahmeti je kazao da će DUI nastaviti odlučno braniti interese Albanaca. Sobranje ima 123 zastupnička mjesta. DUI je stranka koja je vladala zajedno s VMRO-DPMNE, dok su ostale albanske stranke bile oporbene. Građani i međunarodna zajednica očekuju da bi nova makedonska vlada trebala izvesti državu iz duboke političke krize, kao i da će konačno riješiti problem s imenom države koje osporava Grčka. >> Američki dužnosnik upozorava: Cijeloj regiji prijeti veći dolazak terorista 