Policija je dovršila očevid u slučaju VW Passata koji je planuo u utorak oko 3 sata ujutro u Ulici Slavka Kolara u Velikoj Gorici. Automobil daruvarskih registracija, u vlasništvu leasing kuće bio je parkiran na parkiralištu. Očevidom je utvrđeno da je automobil najvjerojatnije zapaljen. BMW zagrebačkih registracija se zapalio u utorak u vožnji na autocesti A3 kod čvora Rugvica. Požar je buknuo ispod poklopca motora.  Automobil je vozio muškarac (56). BMW je u potpunosti izgorio. Požar su ugasili vatrogasci, a ozlijeđenih osoba nije bilo. Materijalna šteta iznosi oko 180.000 kuna. Na Trešnjevci u Beethovenovoj ulici je u utorak oko 21,30 sati iz zasad neutvrđenog razloga planuo kontejner za staklo. Požar se proširio na kontejner za papir te dva automobila koji su djelomično oštećeni. Oštećeni su Hyundai Getz zagrebačkih registracijskih oznaka u vlasništvu 75-godišnjakinje i Chevrolet Lacetti zagrebačkih registracijskih oznaka u vlasništvu 43-godišnjaka. Požar su ugasili vatrogasci, a ozlijeđenih osoba nije bilo. Očevid će se obaviti u srijedu.