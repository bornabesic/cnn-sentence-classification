Foto: Twitter  TERORISTIČKA organizacija Islamska država preuzela je u utorak odgovornost za napad u Manchester Areni u ponedjeljak navečer, u kojem su poginule 22 osobe, a 59 je ranjeno.  U priopćenju koje je IS objavio preko jednog od svojim komunikacijskih kanala na društvenim mrežama, kaže se da su "vojnici kalifata postavili bombu među mnoštvo" tijekom koncerta.  Džihadisti su ujedno zaprijetili novim napadima.  "S Alahovom milošću i pomoći vojnik Kalifata je uspio postaviti eksplozivnu napravu u središtu okupljanja križara u britanskom gradu Manchesteru, kao osvetu za Alahovu religiju, u nastojanju da se terorizira nevjernike i da se odgovori na njihove transgresije protiv muslimanskih država. Eksplozivne naprave aktivirane su u besramnoj dvorani za koncerte, rezultirajući smrću 30 križara i ranjavanjem njih 70. A ono što slijedi bit će još ozbiljnije za poklonike Križa i njihove saveznike, uz Alahovu dozvolu", stoji u objavi džihadista.  Najmanje 22 ljudi poginulo je u napadu bombaša samoubojice u ponedjeljak navečer u Manchester Areni, objavio je nešto ranije šef policije Ian Hopkins.  Napadač, koji je djelovao sam i također je poginuo u napadu, aktivirao je bombu kućne radinosti u foajeu dvorane oko 22.30 sati, neposredno nakon završetka koncerta američke pjevačice Ariane Grande.  Među žrtvama ima i djece, a ozlijeđenih je 59.  "Ovo smatramo terorističkim napadom i u ovoj fazi istrage vjerujemo da je napadač bio sam. Sada nam je prioritet utvrditi je li bio dio neke mreže", rekao je Hopkins.  "Vjerujemo da je nosio improviziranu eksplozivnu napravu i aktivirao je", dodao je.