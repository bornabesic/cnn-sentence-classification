Uzorak radioaktivnog materijala otkriven kod poljske državljanke V. B. na graničnom prijelazu Karasovići na hrvatsko-crnogorskoj granici stigao je na Institut “Ruđer Bošković” (IRB) u Zagrebu. Kako je priopćeno s IRB-a, analiza će biti obavljena u Laboratoriju za radioekologiju, dok će se rezultati znati početkom idućeg tjedna.  “IRB će rezultate analize dostaviti naručitelju, odnosno Državnom zavodu za radiološku i nuklearnu sigurnost. S obzirom na to da je istraga u tijeku, a da je uzorak dokazni materijal, vjerujemo da će Državni zavod za radiološku i nuklearnu sigurnost javnost o svim rezultatima analize pravodobno obavijestiti”, priopćili su iz naše najveće znanstvene kuće. Ipak, neslužbeno doznajemo kako je riječ o malim količinama radija 226. Također, zaplijenjeni materijal nije visoke radiokativnosti i smatra se da nije opasan za ljude i okoliš. Kao što je Jutarnji list objavio, poljska državljanka, rođena na Krimu, uhićena je u ponedjeljak kasno navečer u automobilu Toyota Corolla poljskih registarskih tablica nakon što su portalni monitori za detekciju ionizirajućeg zračenja na graničnom prijelazu pokazivali vrlo visoko zračenje. Neslužbeno doznajemo da su portalni monitori na ovom graničnom prijelazu nedavno kalibrirani pa su sad vrlo osjetljiv instrument. U njezinu automobilu pronađen je sumnjivi predmet koji je hitno prebačen u Zagreb, a poljska državljanka je privedena.  U svojem priopćenju Državno odvjetništvo navodi kako je državljanka Poljske preko državne granice pokušala prenijeti staklenu kutijicu i tri platnene vrećice ispunjenje ionizirajućom tvari Ra-226. U istrazi je, kako doznajemo, rekla da je automobilom namjeravala obići talijansku i hrvatsku obalu te da joj je krajnja destinacija bila Grčka. U Crnu Goru je išla jer se ondje željela susresti s nekim prijateljima. U Hrvatsku je ušla iz Slovenije na graničnom prijelazu Pasjak. Tvrdi kako nije nigdje plaćala smještaj, već je spavala u svojem automobilu.  Također nije posjećivala restorane, nego se kao vegetarijanka hranila integralnim žitaricama jer naši restorani to rijetko nude. Stoga je nemoguće provjeriti njezino kretanje kroz Hrvatsku na osnovi registracije u hotelima. Poljakinja je u istrazi tvrdila da je spornu staklenku pronašla na manjoj plaži kod Brsečina, kamo je otišla na kupanje, te da nije imala pojma što je u njoj. Istražitelje je odvela na tu lokaciju te im rekla kako je paket bio umotan u grubi konop pa joj se to svidjelo. Kako je i inače zanimaju minerali, paket joj se činio zanimljiv te ga je ponijela sa sobom.  Nakon što ju je istražni sudac Županijskog suda u Dubrovniku saslušao, odredio joj je jednomjesečni pritvor, a daljnju istragu preuzelo je Državno odvjetništvo u Dubrovniku. Sumnjiči je se za kazneno djelo rukovanja općeopasnim tvarima, a vezano uz nepropisno prenošenje, za što je zakonom predviđena kazna do tri godine zatvora. U Institutu “Ruđer Bošković” jučer su demantirali informaciju da će uzorak zaplijenjenog radiokativnog materijala biti pohranjen u institutskom skladištu radioaktivnog otpada. Naime, to je skladište zapečaćeno prije dvije godine. Stoga na IRB-u smatraju malo vjerojatnom mogućnost da bi radij 226 otkriven kod poljske državljanke mogao potjecati iz njihova skladišta.