Izabrni američki predsjednik Donald Trump bira kandidate za ostale vodeće pozicije u administraciji nakon što je političkog insajdera Reincea Priebusa imenovao šefom osoblja Bijele kuće, a "jastreba" i outsidera Stephena Bannona za glavnog savjetnika. Manje od tjedan dana od iznenađujuće pobjede nad demokratskom protukandidatkinjom Hillary Clinton, Trumpov izbor Priebusa, predsjednika Republikanskog nacionalnog odbora i prijatelja predsjednika Kongresa Paula Ryana, mogao bi mu pomoći da popravi narušene odnose s vrhom Republikanske stranke. No, Trump je izabrao i Branona, bivšeg šefa ultrakonzervativnog portala Breitbart News i voditelja kampanje, za svog stratega i glavnog savjetnika. U priopćenju je naveo da će Brannon i Priebus "kao ravnopravni partneri raditi na transformaciji savezne vlade". Izbor te dvojice najbližih suradnika mogao bi razljutiti dio Trumpovih birača. Oni najzagriženiji, koji su računali da će Trump održati obećanje o "isušivanju močvare" u središtu političke moći u Washingtonu mogli bi biti razočarani izborom Priebusa. Tradicionalniji republikanci, pak, mogli bi biti nezadovoljni imenovanjem žestokog Bannona za jednu od ključnih funkcija u Bijeloj kući. Trump je rekao da su "Steve i Reince su visoko kvalificirani vođe koji su dobro zajedno radili u kampanji i doveli nas do povijesne pobjede. Sada ću ih imati obojicu u Bijeloj kući dok radimo da Ameriku ponovno učinimo velikom". Demokrati su oštro kritizirali Bannonovo imenovanje. "Izbor Stevea Bannona nije iznenađujuće, ali je uznemirujuće. Njegovim radikalno desnim, antisemitskim i mizogoničnim stavovima nema mjesta u Bijeloj kući", napisao je na Twitteru zastupnik Adam Schiff. Otkako je u prošli utorak izabran za predsjednika, Trump je ublažio neka od glavnih predizbornih obećanja, poput onog da će izgraditi zid na granici s Meksikom. U intervjuu CBS-u u nedjelju rekao je da će privatiti žičanu ogradu umjesto zida od cigala i betona. Trump koji je tijekom kampanje predložio ukidanje reforme zdravstvenog osiguranja Baracka Obame, Obamacare, rekao je u razgovoru objavljenom u petak da razmatra zadržavanje nekih njezinih dijelova. Zakon "Obamacare će biti nadopunjen, ili ukinut ili zamijenjen", rekao je novoizabrani predsjednik u razgovoru za The Wall Street Journal. Također je najavo da će raditi na prevladavanju podjela u američkom društvu i istaknuo da se Amerikanci ne trebaju bojati njegovog mandata. "Ne bojte se. Vratit ćemo našu zemlju natrag", rekao je Trump. Izabrani predsjednik i njegov tranzicijski tim moraju donijeti još niz ključnih odluka, uključujući izbor članova vlade i čelnika saveznih agencija. Među onima koji se spominju su bivši predsjednik Kongresa Newt Gingrich kao mogući državni tajnik ili ministar zdravstva, Stephen Bradley, bivši savjetnik za nacionalnu sigurnost predsjednika Georgea W. Busha kao ministar obrane, nekadašnji gradonačelnik New Yorka Rudy Giuliani kao ministar pravosuđa i bivša guvernerica Aljaske Sarah Palin kao moguća ministrica unutarnjih poslova.