Europska komisija očekuje da će države članice EU 13. prosinca otvoriti nova poglavlja u pregovorima sa Srbijom, no dok je otvaranje poglavlja 5. o javnim nabavama praktički već usuglašeno, postoje rezerve najmanje dviju članica, među kojima je i Hrvatska, oko otvaranja poglavlja 25 i 26 o znanosti, obrazovanju i kulturi, neslužbeno doznaje Večernji list u Bruxellesu. Druga država članica koja izražava rezerve je Bugarska. Premijer Srbije pohvalio se danas u Beogradu kako je obaviješten da Njemačka daje potporu za otvaranje triju novih pregovaračkih poglavlja do kraja godine.  – Ponosan sam na činjenicu da nam je baš Njemačka izrazila podršku, makar se neki iz drugih zemalja naljutili, ali podrška jedne Njemačke zaista mnogo znači – rekao je Vučić. Hrvatska je, podsjetimo, ljetos bila posljednja država članica EU koja je dala zeleno svjetlo za otvaranje dvaju važnijih poglavlja 23 i 24, koja se tiču pravosuđa i temeljnih prava i sloboda.  Ministar vanjskih i europskih poslova Davor Ivo Stier danas je, na marginama sastanka u NATO-u u Bruxellesu, ovako odgovorio na pitanje hoće li Hrvatska dati podršku za otvaranje novih triju poglavlja u pregovorima EU sa Srbijom: – Mislim da je naš povjerenik (europski povjerenik za susjedstvo Johannes Hahn, op.a.) jučer u Beogradu govorio ne samo uime Komisije, nego svih država članica. Mi smo se i prije njegova puta u Beograd čuli. On je sve jasno objasnio i poslao jednu poruku ohrabrenja za ispunjavanje svih potrebnih reformi na putu Srbije prema EU. I to je poruka koja odražava i stanovište država članica EU, pa tako i Hrvatske. >> Hrvatska se protivi da Srbija otvori poglavlja 25 i 26 