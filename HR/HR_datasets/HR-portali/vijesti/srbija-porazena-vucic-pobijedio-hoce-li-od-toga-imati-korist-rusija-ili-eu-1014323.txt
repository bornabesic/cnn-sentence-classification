Što se odnosa s Hrvatskom u budućnosti tiče, to apsolutno ovisi o tome hoće li Srbija stupiti u EU ili ostati privržena Rusiji. Srbijanski ultranacionalist Aleksandar Vučić postao je predsjednikom države čija će vanjska politika biti vrlo važna, ako ne i presudna, u geopolitičkim previranjima koji već neko vrijeme potresaju vrlo nestabilnu Europu. Vučić, čovjek vrlo nejasnog i neodlučnog vanjskopolitičkog stava, pobrao je glasove, uglavnom ruralne Srbije pri čemu je u glavnom gradu Beogradu bio apsolutni gubitnik sa svega 4,32 posto glasova za razliku od Ljubiše Belog Preletačevića za kojeg je glas dalo čak 11,82 posto građana. Nije neobična čestitka hrvatske predsjednice koja je Vučiću kurtoazno zaželjela uspjeh, no svakako je neobična njena uvjerenost da će “na toj odgovornoj dužnosti uspješno raditi za sveukupni napredak Srbije i za dobrobit svih njezinih građana”. Čak i ako izuzmemo Vučićev neprijateljski odnos spram Hrvata tijekom proteklog rata i zažmirimo na njegove povijesne sramote, neophodno je zapitati se kakav će njegov stav biti u budućnosti. Europska Unija koja iščekuje ulazak Srbije u zajednicu, sve je manje blagonaklona prema činjenici da Vučić istovremeno koketira s Rusijom koja ih u posljednje vrijeme pojačano naoružava. Europa traži jasno odricanje i odmak Srba od Rusije, no sasvim je sigurno da novi predsjednik nema dovoljno snage za prekid stoljetne prijateljske veze dviju zemalja. Kako je Aleksandar Vučić Srbiju uspio uvaliti u tako nezahvalan položaj, nije jasno ni tamošnjim analitičarima koji samo nagađaju za koju će se opciju odlučiti novoizabrani vođa države. Što se odnosa s Hrvatskom u budućnosti tiče, to apsolutno ovisi o tome hoće li Srbija stupiti u EU ili ostati privržena Rusiji. Nekoliko dana prije izbora Vučić je predizbornom mitingu u Kruševcu održao govor koji je po mnogočemu podsjećao na onaj iz Gline. Iako se u svom govoru pred mnoštvom ljudi fokusirao na ekonomsku stabilnost i socijalnu politiku, nije odolio masama podilaziti velikosrpskom retorikom. Vučić je rekao da će Srbija dobiti novo naoružanje kako ih nitko više ne bi bombardirao i ponizio. Dodao je i da će najbolje brinuti o interesima Srba u Republici Srpskoj, kao da više nikada nitko neće izvoditi “Bljesak” i “Oluju”. Gnjev prema Hrvatskoj i NATO-u koji je Vučić pokazao na svojim predizbornim skupovima nedvojbeno ukazuje na otklon prema “zapadnoj” politici i sklonost Rusiji. Upravo zato, Vučićeva pobjeda blagonaklono je dočekana od strane Putina koji je bio i jedan od prvih čestitara: “Vaša uvjerljiva pobjeda ukazuje na široku podršku naroda vašim naporima usmjerenim na rješavanje hitnih ekonomskih i društvenih zadataka, s kojima se Srbija suočava, kao i na provođenje smislene i uravnotežene vanjske politike”, navedeno je u čestitki Putina koji je dodao i nešto vrlo znakovito: “Vučić je u Rusiji poznat kao veliki pristalica jačanja prijateljskih odnosa između dviju zemalja”… 