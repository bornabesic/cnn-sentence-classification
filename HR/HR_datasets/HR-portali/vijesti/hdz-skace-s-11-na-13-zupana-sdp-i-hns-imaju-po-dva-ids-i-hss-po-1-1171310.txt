Kao i do sada, HDZ ostaje dominantna politička stranka na razini županija – nakon drugog kruga HDZ bi mogao skočiti sa sadašnjih 11 na 13 župana. Zadržavaju 11 dosadašnjih, a na putu su da dodaju dvije nove županije – Osječko-baranjsku, gdje vodi njihov kandidat Ivan Anušić, te Koprivničko-križevačku gdje su podržali bivšeg HSS-ovca Darka Korena. Skok za ta dva mjesta Andrej Plenković vjerojatno će ponuditi kao dokaz da HDZ raste te da iz ovih izbora izlazi kao pobjednik. SDP-u birači ovaj put nisu dali takav argument, premda se i SDP može pohvaliti jednim mjestom više koje im je donio HSS-ovac Stjepan Kožić koji je pobijedio uz podršku SDP-a. Župani su se pokazali najdugovječnijim političarima, a ljudi ih očito vole jer je većina župana pobijedila već u prvom krugu. HDZ-ovi kandidati za župana iz tri županije (Zadarske, Karlovačke i Požeško-slavonske) u nedjelju su potvrdili primat već u prvom krugu, za razliku od prošlih lokalnih izbora gdje je HDZ u tim županijama morao ići u drugi krug. Sedam preostalih župana, ne računajući Grad Zagreb, dijele ostale stranke – po dva župana imaju SDP i HNS, a jednog IDS i HSS, dok je bjelovarsko-bilogorski župan Damir Bajs nastupao kao nezavisni kandidat, ali uz podršku lijevog političkog spektra. Hrvatska nakon ovih izbora nema nijednu županicu pa se slobodno može reći da su mjesta župana rezervirana isključivo za muške političare. Hrvatska je u prvom krugu dobila 12 sigurnih župana, a u osam županija održat će se i drugi krug. Most će se za dva tjedna pokušati izboriti za poziciju župana u Dubrovačko-neretvanskoj i Vukovarsko-srijemskoj županiji, no u obje te sredine HDZ-ovi kandidati značajno vode. Od dvadeset županijskih središta u samo njih pet gradonačelnik je izabran u prvom krugu, i to u Čakovcu, Vukovaru, Zadru, Virovitici i Krapini, među kojima je četiri HDZ-ova i jedan SDP-ov gradonačelnik. Kad je riječ o većim gradovima i sjedištima županija, oštra utrka vodila se i u Bjelovaru gdje je za dlaku na prvo mjesto izbio Dario Hrebak, kandidat HSLS-a i HSS-a, ispred Davorina Posavca (SDP i partnerske stranke) i HDZ-ova Ante Topalovića. Hrebak i Posavac sučelit će se tako i u drugom krugu. Zadarski liječnik Branko Dukić glatko je pobijedio SDP-ovku Sabinu Glasović. SDP-ova sisačka gradonačelnica Kristina Ikić-Baniček značajno vodi ispred svog protukandidata tako da ona ima najveću šansu biti jedina žena gradonačelnica u jednom od 20 županijskih sjedišta. Uz Ikić-Baniček, žensku kvotu u drugom krugu, ali s bitno lošije startne pozicije brani i HDZ-ova Ivana Šojat u Osijeku (16 posto glasova). Kandidati Živog zida nisu se probili u drugi krug za neku gradonačelničku poziciju, a veće uspjehe na lokalnim izborima nisu postigli ni nezavisni kandidati. Istarski župan Valter Flego sa 65 posto dobivenih glasova vodi u prvom krugu među županima, dok je među gradonačelnicima prvi vukovarski gradonačelnik Ivan Penava, koji je dobio 60,87 posto glasova. Bivši ministar i šef HNS-a Radimir Čačić kroz iglene se uši provukao u drugi krug za mjesto župana.