Predsjednik kluba zastupnika HDZ-a Branko Bačić komentirao je u četvrtak za N1 televiziju buran dan u Saboru u kojem je propala inicijativa oporbe, kojoj se pridružio i Most, za opozivom ministra financija Zdravka Marića. Prvo pitanje Bačiću bilo je smatra li da je ovo bila pobjeda HDZ-a. - Ja bih rekao da je prvo poluvrijeme gotovo u kojem su HDZ i premijer Plenković pobijedili tako da oporba na čelu s SDP-om i Most nisu uspjeli u namjeri da razriješe dužnosti ministra financija Zdravka Marića. A nakon što je Božo Petrov podnio ostavku s mjesta predsjednika Sabora, čeka nas izbor novog predsjednika - rekao je Bačić. Bačića su potom podsjetili na prijepor oko toga je li potpredsjednik Sabora Željko Reiner smio preuzeti predsjedanje Saborom nakon ostavke Petrova, uz napomenu i da su u petak razgovori predstavnika stranaka kod predsjednice Republike. U tom kontekstu, pitali su ga je li na pomolu stabilizacija situacije. - Sutra ćemo najprije prihvatiti mišljenje Odbora za Ustav, Poslovnik i politički sustav. Mi smatramo da će Odbor reći da smo postupali u skladu s Poslovnikom i da je preuzimanje predsjedanja Sabora od strane Željka Reinera apsolutno u skladu s Poslovnikom. Time će se stabilizirati situacija u Saboru do izbora predsjednika Sabora i trenutka kada će predsjednik Vlade birati nova 4 ministra - rekao je Bačić i na pitanje kada će to biti odgovorio. - Hoće li to biti prije lokalnih izbora ili neće biti, nije još određeno. Tog trenutka će HDZ i Vlada imati potrebnu većinu u Saboru - rekao je Bačić. Na pitanje zašto vjeruje da će HDZ imati tu većinu, pogotovo u kontekstu prigovora nekih zastupnika (Esih, Hasanbegović) koji ne žele surađivati sa SDSS-om i Miloradom Pupovcem, odgovorio je: - Što se tiče gospodina Pupovca, on je već od prvoga dana činio s nama većinu u Saboru i ne vidim nikakvog razloga da s njima i dalje ne nastavimo surađivati. Neki vaši kolege vide to kao problem - bilo je zadnje pitanje. - Ja ne vidim, mislim da svaka većina u Saboru treba voditi računa o nacionalnim manjinama i ne vidim nikakvih problema u surađivanju s njima - zaključio je Bačić.