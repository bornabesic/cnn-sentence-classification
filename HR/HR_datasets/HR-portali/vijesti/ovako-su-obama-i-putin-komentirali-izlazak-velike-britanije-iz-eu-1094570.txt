Velika Britanija i Europska unija ostat će "prijeko potrebni partneri za SAD", rekao je američki predsjednik Barack Obama nakon što su Britanci glasovali za izlazak iz EU. – Narod Ujedinjenog Kraljevstva je rekao svoje i mi poštujemo njegovu odluku – rekao je Obama, podsjećajući na posebne odnose SAD-a i Britanije i ističući njezinu ulogu kao saveznika u NATO-u. Bijela kuća pohvalila je također Europsku uniju za njezin rad na promicanju stabilnosti, gospodarskog rasta i širenja demokratskih vrijednosti. – Ujedinjeno Kraljevstvo i EU ostat će prijeko potrebni partneri SAD-a čak i kada počnu pregovarati o svojim daljnjim odnosima kako bi osigurali nastavak stabilnosti, sigurnosti i prosperiteta za Europu, Veliku Britaniju i Sjevernu Irsku te svijet – rekao je. "Rusija nije utjecala na britansku odluku" Rusija nije utjecala na britansku odluku da napusti Europsku uniju, rekao je ruski predsjednik Vladimir Putin, odbacujući time izjave britanskog premijera Davida Camerona da Rusija podržava Brexit.  Rezultati referenduma odražavaju britansko nezadovoljstvo oko migracija i sigurnosti, kao i nezadovoljstvo oko europske birokracije, rekao je Putin novinarima tijekom posjeta Uzbekistanu u sklopu summita o sigurnosti. Brexit će na svijet i Rusiju imati i pozitivne i negativne posljedice, no situacija će se u bliskoj budućnosti sama ispraviti, rekao je Putin, dodavši kako će Rusija prilagoditi svoju gospodarsku politiku ako to bude nužno.  Putin ne očekuje da će britanski izlazak iz Europske unije utjecati na gospodarske sankcije koje su nametnute Rusiji. Spreman je na dijalog s EU, no za rješavanje pitanja sankcija ključnim smatra da ukrajinsko vodstvo provede obveze iz mirovnih pregovora u Minsku.  >>Velika Britanija izlazi iz EU! Merkel: Ne smijemo okolišati, ovo je veliki rez. Morgan Stanley seli iz Londona u Dublin ili Frankfurt >>Analitičari: Brexit nije iznenađenje, rezultat je Cameronove pogreške 