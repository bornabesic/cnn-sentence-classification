Nekadašnji predsjednik Sabora i visoki HDZ-ov dužnosnik Vladimir Šeks izjavio je u srijedu navečer u Mostaru da je najgnjusnija krivotvorina tvrdnja da je pokojni hrvatski predsjednik Franjo Tuđman sa tadašnjim srbijanskim predsjednikom Slobodanom Miloševićem dijelio Bosnu i Hercegovinu.  "Najgnusnija krivotvorina je ta da su Tuđman i Milošević kao ortaci podijelili BiH i time fingirali rat, odnosno da na Hrvatsku nije izvršena agresija JNA, a na Bosnu i Hercegovinu agresija Srbije, nego da je to bio dogovor između dva diktatora koji su se dogovorili da trguju tuđim teritorijem", rekao je Šeks predstavljajući knjigu '1991.: Moja sjećanja na stvaranje Hrvatske i Domovinski rat'.  Istaknuo je da je knjiga zapravo njegov "obračun s kovačima neistina".  Najavio je da će na proljeće objaviti nastavak sjećanja na ta turbulentna zbivanja te da će u njima otkriti kako su tekli pokušaji rekonstrukcije Bosne i Hercegovine. Dodao je kako je od iznimne važnosti danas dogradnja Daytonskog mirovnog sporazuma kako bi se ostvarila jednakopravnost Hrvata.  O Šeksovoj knjizi su govorili i nekadašnji ministar pravosuđa i saborski zastupnik Bosiljko Mišetić, bivši državni tajnik zadužen za iseljeništvo u ministarstvu obnove, razvoja i iseljeništva Marin Sopta, te Ivica Miškulin i Ivo Lučić s Hrvatskog instituta za povijest u Zagrebu.