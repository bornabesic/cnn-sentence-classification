Sutra će Vlada održati sjednicu na čijem dnevnom redu su čak 33 točke. Na zatvorenom dijelu sjednice naći će se još pet točaka, među kojima je i kadroviranje. Opozvani premijer Tihomir Orešković danas je posjetio Badel 1862, društvo koje je već tri godine u predstečajnoj nagodbi i za koje postoji znatan interes potencijalnih ulagača, no za koje je isto tako upitno smije li tehnička Vlada donijeti odluku o prodaji. "Vlada može potvrditi odluku koja je u interesu RH. Badelu je potreban partner koji će investirati. U razgovoru sam čuo da Badel radi na 40 posto kapaciteta", rekao je Orešković. No kada će se odluka donijeti nije rečeno, a mora je potvrditi Povjerenstvo za prodaju Badela. Ništa od 1000 eura za novorođenče Na sutrašnjem dnevnom redu ipak se nije našla odluka o 1000 eura po novorođenoj bebi. Od tog obećanja Vlada je, doznaje RTL, konačno odustala. Ali nisu odustali od drugih važnih uredbi i odluka koje su mogle pričekati novu vladu. "Zapravo bi trebali obavljati poslove koji su neophodni...", kazao je Mato Palić, stručnjak za ustavno pravo. Vezani članak  Da je tehnička Vlada u brojnim odlukama prekoračila svoje ovlasti, tvrde i neki ustavni suci. No isto tako kažu da sami ne smiju reagirati dok netko ne pošalje žalbu na rad tehničke Vlade. Na ovaj sud do danas nije stigla žalba, a i da dođe – o njoj bi ustavni suci mogli odlučivati tek u rujnu kad im završe godišnji odmori. Govoreći o sadašnjoj tehničkoj Vladi, danas je i predsjednik SDP-a Zoran Milanović ustvrdio kako to nije tehnička Vlada već "bivša, smijenjena i najurena Vlada". "Sve što rade sada je protuzakonito, sva ta imenovanja, to je utuživo i nemoralno. To se radi na nezakonit način", rekao je. 