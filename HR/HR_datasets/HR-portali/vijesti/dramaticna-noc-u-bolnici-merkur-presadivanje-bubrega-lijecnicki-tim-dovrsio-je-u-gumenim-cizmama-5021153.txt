Jedan je u noći i zgrada Kliničke bolnice Merkur je u mraku. U punom je pogonu samo liječnički tim u dvorani za transplantacije. Datum je 3. listopada, izvode hitnu transplantaciju bubrega i za taj tim već rutinska operacija prolazi mirno, a pacijentica je stabilno. U dvorani je tiho, čuju se samo zapovjedi kirurga. - Skalpel. Stezaljka, usisavanje krvi - govori smireno. A onda, pri samom kraju operacije, počinje kaos. - Kakva je ovo voda na podu, otkud to navire - pita. Svi su u čudu. Negdje je pukla cijev, gase tihu glazbu koja je dotad svirala u pozadini. - Što da radimo? Ubit će nas struja, pazite da ne dođe u dodir s medicinskim uređajima - nervozno se pokušavaju prilagoditi. Sestre po podu počinju bacati zelene bolničke plahte, odnekud donose nove krpe. Treba zaštititi medicinske aparate i spašavati se od doticaja vode sa strujom. Operacija se u ovom trenutku ne može prekinuti. Stabilnim treba održati i pacijenticu, ali i zaustaviti bujicu vode koja ulazi u dvoranu. Nitko od njih do prije nekoliko trenutaka nije očekivao postavljanje zečjih nasipa usred bolnice, i to tijekom operacije. Naravno, nisu nikad prošli obuku za ovakvu situaciju. Na fakultetu se to ne uči. Treba ostati staložen, za dobrobit svih, ali nervoza je već poprilična. - Brzo, neka netko ode po francuski ključ - kaže liječnik, a asistent odmah kreće. Njih dvojica jedini su muškarci u timu i imaju dovoljno snage da zavrnu ventil. Mladi kirurg u samo par sekundi postaje vodoinstalater. Anesteziologinja negdje pronalazi gumene čizme i navlači ih. Dok je zavrtao ventil, asistent je porezao ruku. Morao se sterilizirati kako bi se vratio na svoje radno mjesto. Problemi se gomilaju.   Pacijentica je na kraju uspješno operirana i ostaje još samo pokupiti vodu iz operacijske dvorane. Sredstva se više ne biraju. Poslužila je čak i sisaljka kojom se usisava krv iz utrobe pacijenta. Ovom bi prilikom, međutim, trebala sniziti razinu vode na podu... Ovako je prije dva dana izgledala dramatična noćna transplantacija bubrega u KB-u Merkur, koja je počela kao rutinska, a zbog loših uvjeta u operacijskoj dvorani umalo se pretvorila u tragediju.  Naime, ne treba naglašavati koliko je za pacijenta važno da je sve oko njega sterilno, jer ulazak bakterije u organizam može biti poguban. Doslovno! No, sreća je ovaj put bila na strani pacijentice, ali i cijelog tima koji je mogao doživjeti udar struje. Pribranost i stručnost i ovaj su put bile presudne. No, ono što neslužbeno doznajemo i više je nego zabrinjavajuće. Ovo nije izoliran slučaj kaotične situacije u operacijskoj dvorani. - Ovo nije prvi put, samo je posljednji. Barem se nadamo da je tako - doznajemo neslužbeno u bolnici. I dok liječnici ulažu svoje neupitno znanje i sposobnosti, a često spašavaju i one koje je praktički nemoguće spasiti, to rade u uvjetima koji nisu dostojni posla koji obavljaju, ali ni svih nas ostalih koji se možemo naći na tom stolu. Gorka je istina, doznajemo u bolnici, da se u Merkuru radi u operacijskim dvoranama koje ni u ludilu ne bi prošle inspekciju. - Da inspekcija prođe ovuda, bilo bi svega. Vrlo je teško održavati ih sterilnima, što liječnike smeta u obavljanju posla - kažu nam u bolnici.  Dodaju kako se osjećaju loše jer bi, s obzirom na posao koji rade, trebali imati bolje uvjete za rad. Barem bi operacijske dvorane, kažu, trebale biti adekvatne za ovakav posao. - Zovem vas zbog puknute cijevi u operacijskoj dvorani tijekom transplantacije koja se dogodila prije dvije noći - obraćam se ravnatelju Mariju Starešiniću. Pomalo zbunjeno, ravnatelj naglašava da mu je to prvi glas o događaju. - Mi imamo jedinicu za kvalitetu, koja se brine o tome, ali iskreno moram priznati da me o tome što se dogodilo nitko nije obavijestio - kaže ravnatelj, koji je tada sve provjerio. Nakon unutarnje analize zaključeno je da je puknula cijev ispred transplantacijske dvorane. - Cijev je puknula pri samom kraju transplantacije i ni u jednom trenutku nije bio ugrožen pacijent niti je bilo ugroženo osoblje. Dvorana nije bila u upotrebi dok nisu obavljeni svi izvidi i dok se sve nije u potpunosti saniralo - kaže ravnatelj KB-a Merkur. Iako smo mala zemlja, transplantacije su naš ponos. Naime, po broju darovanih organa smo prvi, a prednjačimo i po broju transplantacija u odnosu na broj stanovnika. Upravo su u KB-u Merkur izvedene neke od prvih transplantacija i u toj su bolnici uvođene novosti u sustav hrvatskog zdravstva. Priznati smo i na način da dobivamo upite stranih državljana koji žele darovati organ bliskom srodniku i operirati se u Merkuru. Dakle, priznati smo po svim preferencama. Svim dosadašnjim ministrima puna su usta našeg transplantacijskog programa, ali kada treba uložiti novac, očito nikoga nema. Pomalo je neobična situacija da smo jučer, ne znajući da se upravo tijekom te noći odvijala drama, odlučili napraviti temu o stanju operacijskih dvorana u KB-u Merkur. Povod nam je bila činjenica da je sastavni dio projekta gradnje Centra za transplantaciju organa uređenje postojećih operacijskih dvorana i nadogradnja još dvije na prvom katu. Jednako tako, javna je tajna da su te dvorane trenutno neprikladne za rad, osobito za transplantacije, i da je u planu bio nastavak projekta. S tim pitanjima obratili smo se ravnatelju Starešniću. Rekao je da njihovi rezultati pokazuju stanje bolnice. Istina, rezultati su tu, ali koja je njihova cijena? Ravnatelj je pohvalio svoj liječnički tim, ali i naglasio da se radi u “hrvatskim uvjetima”.   - Centar za transplantaciju otvoren je u svibnju 2015. godine. Riječ je o jedinici intenzivnog liječenja, što je omogućilo pružanje još kvalitetnije zdravstvene skrbi našim pacijentima - pojasnio je prije dva dana Starešinić i s opravdanim ponosom nastavio nizati brojke o transplantacijama. Godine 2014. bilo ih je 159, lani 188, a i ove godine se očekuje isti uspjeh. - Napominjem da transplantacije organa u našoj ustanovi prate svjetske standarde i rezultate uz izvrsne pokazatelje ishoda liječenja, što je prije svega rezultat stručnosti i iznimno velikog entuzijazma i zalaganja svakog zaposlenika bolnice - kaže ravnatelj. Provođenje transplantacijskog programa, kaže, podrazumijeva logističku potporu i opremu koja u KB-u Merkur postoji. - To dokazuju i rezultati samog transplantacijskog programa i sukladna je hrvatskom standardu istih - zaključuje Starešinić. I dok je potpuno u pravu kad govori o rezultatima vrhunskih liječnika svoje bolnice, postavlja se pitanje jesu li hrvatski standard operacije u gumenim čizmama?