Vladin prijedlog izmjena Zakona o posebnim pravima predsjednika Republike Hrvatske nakon prestanka obnašanja dužnosti, kojima se bivšem predsjedniku Republike Stjepanu Mesiću ukida trajno pravo na ured, vozača i službeno vozilo, izazvao je u srijedu poslijepodne u Saboru dvosatnu žestoku raspravu između Mostovih i SDP-ovih zastupnika, koji su predložene zakonske izmjene ocijenili nepatriotskim i protuustavnim. U raspravi koja je prerasla u spor oko lika i djela Stjepana Mesića, vladajući su isticali da u pravima žele izjednačiti sve bivše predsjednike, te postići uštedu od gotovo milijun kuna, dok je za oporbu riječ o revanšističkom zakonu kojim se obračunava s bivšim predsjednikom i koji je protuustavan jer retroaktivno ukida stečena prava. Mostov Miro Bulj rekao je da bivši predsjednik nije štitio nacionalne interese kada je početkom 2000. dokumentaciju iz Domovinskog rata osobno davao stranim novinarima. Istaknuo je da je riječ i o osobi koja je koketirala s ustaškim pokretom u Australiji 90-ih, te da je Mesić tijekom rata poručio Srbima da mogu na "opancima odnijeti onoliko zemlje koliko su i donijeli!" Najavio je da će Most podržati zakonske izmjene jer je riječ o reformskoj mjeri u sklopu ukidanja bespotrebnih ureda i agencija te izjednačavanju prava svih bivših predsjednika. SDP-ovi zastupnici predložene zakonske izmjene nazvali su populističkim i revanšističkim prema bivšem predsjedniku. Upozorili su i da se stečena prava ne mogu ukidati retroaktivno, zbog čega će zakonske izmjene biti srušene na Ustavnom sudu. Na obrazloženje vladajućih da je potrebno smanjiti "kastu politički privilegiranih osoba", SDP-ov Nenad Stazić ustvrdio je da je riječ o nepatriotskom, protuustavnom zakonu koji je na štetu hrvatskoj državi. Planirana ušteda od 600.000 kuna godišnje nije pravi razlog za predloženo ukidanje Mesićeva ureda, nego obračun s bivšim predsjednikom države, istaknuo je SDP-ov Arsen Bauk, dok je Ingrid Antičević Marinović (SDP) prozvala mostovce da od svih reformskih mjera koje su obećavali jedino što poduzimaju je "reformiranje Mesićeva ureda". Vladajuće je pozvala i da izračunaju koliko košta što su dvojica potpredsjednika Vlade uvrštene u štićene osobe II. kategorije. Govoreći u ime Kluba SDP-a, Nenad Stazić istaknuo je da su koristi za RH iz dosadašnjeg Mesićeva djelovanja daleko veće od 600.000 kuna. Vladajuće je upitao, ako im je već toliko stalo do ušteda, zašto nisu inzistirali da sadašnja predsjednica države održi svoje obećanje - da će se preseliti u Visoku i smanjiti broj djelatnika u svom uredu. "Neka ispuni ono što je obećala - postigli biste uštedu. Mogli ste inzistirati i da plati porez za donaciju koju je dala HDZ-u, eto novca u proračunu. Pa kad se toliko brinete o proračunu mogli ste i na taj način", rekao je Stazić. Ustvrdi je i kako je ove zakonske izmjene inicijalno pokrenuo HSP Ante Starčević "koji je dobio manje preferencijalnih glasova na izborima od broja ljudi s kojima se Mesić rukuje tijekom prijepodneva". "Ne mogu se pomiriti s antifašizmom koji propagira Mesić. Ovo je pakosni zakon, gotovo privatni koji ide osobno na bivšeg predsjednika kojega ne podnosite jer je veći od vas i onoga što ćete ikada biti. Ovo će vjerojatno doživjeti ustavnu tužbu jer se Mesiću prava ne mogu oduzimati retroaktivno", poručio je Stazić. Na Stazićevo izlaganje reagirala je HDZ-ova Margareta Mađerić rekavši da je "teško uvrijedio instituciju predsjednice Republike prozvavši ju za laž" te je pozvala SDP-ova zastupnika da frustracije zbog gubitka izbora liječi negdje drugdje. "Predsjednica je uštedjela milijune iz proračuna, smanjila broj savjetnika koji su državni dužnosnici i povećala boj savjetnika-volontera", istaknula je. Milorad Pupovac (SDSS-a Reformisti) također je rekao da predložene zakonske izmjene neće podržati. "Ne možemo ukidati pravo koje je već dano bivšem predsjedniku - i to retroaktivno i s ovakvim obrazloženjem. Mesić je obnašao funkciju u dva mandata, iznimno je važna figura za Hrvatsku zbog oslobađanja od hipoteka iz poratnih godina koje nisu bile u skladu sa zakonom i moralnošću. Na međunarodnom planu Mesić je činio i čini dobre stvari, zato nije opravdano da mu se sužava prostor djelovanja. Dosta nam je slike u svijetu o tome kako nemamo povjerenja jedni u druge. Danas je to Mesić, jučer je bila Vesna Pusić. Ne gledamo svi jednako na našu zajedničku prošlost, ali moramo naći mjesto gdje se toleriramo", rekao je Pupovac također upozorivši da je intencija zakonskih izmjena revanšizam prema Mesiću. Mostov Ivica Mišić prozvao je oporbu da "gotovo milijun kuna smatra nebitnim", a riječ je, kaže, o novcu koji se troši za posao u kojemu se ne vidi neki napredak". "Smatram da to nije primjereno u ovom gospodarskom trenutku. Moramo krenuti u racionalno trošenje novca, a ne da se ponašamo kao pijani milijarderi", poručio je Mišić. Poslijepodnevna saborska raspravom o ukidanju Mesićeva trajnog prava na ured, vozača i službeno vozilo, prekinuta je nakon dva sata iz protokolarnih razloga, pa će njezinim nastavkom Sabor početi sutrašnje zasjedanje. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!