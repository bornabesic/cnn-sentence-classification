Tijekom maratonske rasprave o Lex Agrokor, koja je započela u srijedu, a završila u noći na četvrtak, oko 23:20 u vrijeme izlaganja Ivana Pernara, u izravnom prijenosu Saborske TV moglo se vidjeti da netko od zastupnika koristi laser kako bi omeo Pernara. U jednom je trenutku laser uperen u Pernarove oči pa je on nakratko zastao s raspravom i požalio se predsjedavajućoj Milanki Opačić, optuživši HDZ-ovca Josipa Đakića za ometanje. - Zastupnik Đakić mi s laserom ide u oči, mislim da je to sramota. Mene su iznijeli iz Sabora jer sam govorio protiv Karamarka, a ovaj čovjek mi s laserom svijetli u oči, je li to normalno?, upitao je Pernar, a Opačić mu je uzvratila da nije ništa primijetila te ga zamolila da nastavi s raspravom, što je on i učinio. Inače, rasprava o lex Agrokor završila je nešto poslije 1 sat u noći.