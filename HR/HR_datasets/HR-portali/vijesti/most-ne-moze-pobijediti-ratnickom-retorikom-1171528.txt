Bivši Mostov strateg, sada neovisni analitičar Ivica Relković, mjesecima uoči prvog kruga lokalnih izbora prognozirao je uravnotežen rast nezavisnih lista u cijeloj Hrvatskoj. Jesu li se vaše prognoze ostvarile? Za nekakvu ozbiljnu statističku usporedbu s prošlim izborima još je prerano, pogotovo kad je riječ o gradovima i općinama. Vidljivo je, međutim, da su na razini županija vidljivi pomaci, primjerice u Lici, gdje je nezavisna lista Karla Starčevića osvojila gotovo 23 posto na izborima za Županijsku skupštinu, što je velik rezultat s obzirom na to da je HDZ u Lici tradicionalno nedodirljiv. Otegotna okolnost im je bila što se u utrku za župana uključio Darko Milinović. U Senju je nezavisna lista tek nastala, a njezin je kandidat u drugom krugu. Značajno su zastupljeni i u Gradskom vijeću. Zapažen rezultat ostvarile su i nezavisne liste okupljene oko Željka Lackovića u Koprivničko-križevačkoj županiji, u kojoj su osvojili dva od tri veća grada. Ipak, Lacković nije uspio ući u drugi krug u utrci za župana. Da, situaciju mu je otežala afera Agrokor. Lacković je ujedno i saborski zastupnik, u Sabor je ušao s liste Milana Bandića i kada se glasovalo o povjerenju ministru financija Zdravku Mariću i imenovanju novog predsjednika Sabora, nije želio raditi na svoju ruku. Dio birača odbila je i činjenica da je pritom davao kontradiktorne izjave, što je automatski smanjilo motivaciju birača u Županiji da glas daju njemu, ali i drugim nezavisnim listama okupljenim oko njega. I druge nezavisne liste platile su danak aferi Agrokor jer su u kampanji umjesto komunalnih počele dominirati nacionalne teme. Ta je činjenica koštala i Hrvoja Burića u Rijeci i druge nezavisne liste na području Primorsko-goranske županije jer je Burić bio prisiljen koncentrirati se isključivo na Rijeku pa je izostao sinergijski učinak s Gorskim kotarom. Prijelomni trenutak bio je kad su u prvi plan izbile nacionalne teme. Bez toga, nezavisne bi liste polučile puno bolji rezultat. Što je bilo sa Stipom Petrinom? I on je okupljao nezavisne liste. Petrina je ostvario sličan rezultat kao i prije četiri godine. U šibensko-kninskoj županijskoj skupštini je na 15-ak posto. Kad se svemu ovom dodaju liste koje su potpuno ili djelomično vezane uz Most, jasno je da se nezavisne ubuduće neće moći zaobići. Koliko je u cijeloj priči pridonio sam Most? Na prvi pogled vidljivo je da su “klasično nezavisne” liste, dakle one koje su na izbore išle kao liste grupe birača, ostvarile puno bolji rezultat nego one vezane uz Most. Primjerice, Tomislav Panenić kandidat je grupe birača i u Vukovarsko-srijemskoj županiji oko sebe okuplja uglavnom takve liste. Iznimka su Vinkovci, gdje su na izbore išli pod Mostovim imenom, a u svim drugim gradovima u županiji riječ je o ljudima koji nemaju veze s Mostom. To znači da birači vole autentičnost svojih lokalnih nezavisnih lista, onih iz svog mjesta. Ujedno to znači da Mostu, ako želi biti stranka, prijeti opasnost gubitka najsnažnijih nezavisnih lista koje su sada vezane uz Most kao političku platformu. Tri mostovca ušla su u drugi krug u utrci za župane. Hoće li Hrvatska dobiti prvog nezavisnog župana? Najbolje izglede za to ima Panenić, upravo zato što je potpuno neovisan. On kampanju nije gradio na animozitetu i malom nacionalnom ratu dojučerašnjih partnera Mosta i HDZ-a. On ima puno širi i mekši nastup od Mire Bulja i Nikole Grmoje, koji će teško uspjeti zbog činjenice da je HDZ itekako motiviran obraniti dvije južne županije, što bi im bio lijek za loš izborni rezultat u Zagrebu. Pitanje je i koliko će SDP-ovi birači biti motivirani izići na izbore u drugom krugu i glasovati za Mostove kandidate. Most je za sada uspio obraniti Metković. Stanje u Metkoviću ide debelo u korist HDZ-a. Birači Stipe Gabrića Jamba visoko su motivirani jer s HDZ-om u Gradskom vijeću mogu složiti većinu. Tu je i stari animozitet između Jamba i Mosta. Izgubi li Most Metković, izgledno je da će nezavisne liste s njihove platforme tražiti vlastiti put jer neće htjeti vlastitu snagu podrediti nečemu što nema snage, posebno ako se bude išlo na nove parlamentarne izbore. U tom bi slučaju onima koji imaju snagu na lokalnoj razini štetila Mostova ratnička retorika jer su usmjereni na suradnju s državnom vlasti.