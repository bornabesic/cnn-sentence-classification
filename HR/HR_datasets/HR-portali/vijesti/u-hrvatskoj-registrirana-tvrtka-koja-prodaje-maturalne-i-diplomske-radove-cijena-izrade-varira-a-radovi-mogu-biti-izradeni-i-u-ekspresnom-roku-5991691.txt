Osobe koje pišu akademske radove umjesto drugih, u teoriji ne rade ništa kažnjivo, niti za svoj rad mogu odgovarati. Donedavno su to obično bili studenti, koji su na relativno lagani način zarađivali na tuđoj gluposti. No, portal Srednja.hr je naišao na tvrtku koja se bavi upravo pisanjem i prodajom akademskih radova. Naime, tvrtka Qwerty d.o.o putem Facebook profila 'Tajni pisac' za vas će napisati bilo koju vrstu rada, imaju detaljno razrađene uvjete poslovanja, a zapošljavaju upravo studente i registrirani su u Student servisu pod šifrom 650196. Garantiraju 'profesionalnu, diskretnu, brzu i povoljnu izradu svih vrsta akademskih radova' i to pod sloganom 'Prepustite pisanje nama... sigurno imate pametnijeg posla'. Napravit će umjesto vas seminarski rad, završni rad, kritički osvrt, prezentaciju, esej, ma što god poželite. Društvo Qwerty učenicima i studentima garantira sigurnost podataka, stručnost i jedinstvenost svakog rada, te tvrde, prilagođavaju se uvjetima koje postavlja fakultet ili škola. Cijena ovisi o opsegu i zahtjevnosti rada, te roku izrade, a kažu, rad može biti izrađen 'i u ekspresnom roku, dok je prosječno vrijeme izrade rada od 48 sati do 15 dana.' Facebook   Tvrtka je razvila i čitav pravilnik općih uvjeta poslovanja, sastavljen od 10. članaka. U pravilniku je jasno definirano da je društvo trgovačko društvo Qwerty d.o.o iz Kostrene, čiji je direktor, prema podacima iz Poslovne Hrvatske, Filip Simonić, a cijena rada uvjetovana je veličinom rada i temom, te nekim drugim varijablama. Zanimljiv je 7. članak ovog pravilnika koji detaljno opisuje odricanje od odgovornosti. Prema tom članku, tvrtka se ograđuje od mogućeg plagiranja tuđih autorskih djela, ali i akademskog neuspjeha osoba koja je naručila rad. Svjesni su da bi kupovanje rada moglo sa sobom povući određene disciplinske i pravne radnje, pa su se pravilnikom ogradili i od toga, kako i od gubitka stipendije ili titule studenta. Za kraj, nude potpunu anonimnost, pa tako osobne i identifikacijske podatke klijenata čuvaju u tajnosti, osim kada je otkrivanje podataka potrebno za ispunjavanje pravnih obaveza i zahtjeva javnih tijela. Nedavno je oglas za posao u toj tvrtki objavljen i na jednoj Facebook grupi koja okuplja studente. Tražilo se tako 10 studenata (potreban studentski ugovor), koji bi pisali kritičke osvrte, seminarske radove, poslovne projekte i sve ostalo čime se tvrtka bavi. Radi se od kuće, a radno vrijeme je fleksibilno, pa tako zaposlenici sami biraju koliko će raditi. No, ako je suditi prema oglasu, ne može ovaj posao obavljati svatko, pa su tražene kompetencije odgovornost i pouzdanost, a prednost je ako imate iskustvo u izradi akademskih radova. Profil djevojke koja je oglas objavila u međuvremenu je nestao s Facebooka. Facebook   Tajnom piscu portal Srednja.hr javio se putem maila s upitom o tome kolika je prosječna cijena rada, iz kojih područja najčešće pišu akademske radove, te na koji je način uređeno plaćanje PDV-a, no dgovore na pitanja nikada nisu dobili.