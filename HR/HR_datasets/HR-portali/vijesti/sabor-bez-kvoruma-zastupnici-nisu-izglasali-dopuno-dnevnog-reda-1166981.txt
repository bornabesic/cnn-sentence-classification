Sabor je danas zasjedanje počeo minutom šutnje za 12 redarstvenika ubijenih u Borovu selu 1991. godine, nakon čega se krenulo s nadopunom dnevnog reda, između ostalog i s točkom razrješenja predsjednika Sabora Bože Petrova. Kako u sabornici u tom trenutku nije bilo dovoljno zastupnika za kvorum (SDP je u tada imao sjednicu Kluba zastupnika), dnevni red nije nadopunjen, a Petrov je rekao da će se to napraviti kada bude kvoruma. Prije početka sjednice i Klub zastupnika HDZ-a održao je svoj klub na koji je došao i predsjednik Vlade Andrej Plenković, no nije davao nikakve izjave. U trenutku kada je Petrov htio započeti s raspravom o Mostovu prijedlogu zakona o otvaranju arhiva, zatražene su stanke oko krize vlasti i razrješenja Petrova. Osim što je zatražio razrješenje trojice potpredsjednika Sabora iz HDZ-a, SDP je prije sjednice Državnom arhivu uputio dopis kojim im unaprijed daju dopuštenje za korištenje arhivske građe bivšeg Saveza komunista Hrvatske. Klub se još nije izjasnio kako će se postaviti u glasovanju o povjerenju Boži Petrovu, kada na to dođe red, a poručuju kako je u ovom trenutku ključno da se utvrdi uživa li Vlada na čelu s Andrejem Plenkovićem potporu većine zastupnika te kako "ne namjeravaju držati ljestve HDZ-u, ali ni sudjelovati u kampanji Mosta".     U nastavku pratite tijek događaja: 13.22 – Željko Reiner na pitanje novinara o većini rekao je da postoji niz država koje imaju manjinsku vladu. Na pitanje ima li Plenković većinu, odgovorio je da je to "u ovom času irelevantno". – Važno je da Vlada funkcionira. A Vlada cijelo vrijeme normalno funkcionira – rekao je Reiner. 13.00 – Nikola Grmoja (Most) rekao je da je najavljena rasprava o Mostovu prijedlogu izmjena Zakona o arhivskom gradivu i arhivima izazvala opću strku u HDZ-u i nekim drugim strankama zbog bojazni od otkrivanje istine o arhitektima Hrvatske kakvu danas imamo.   – Nemojte vjerovati onima koji vam prodaju priču, poput Ivana Vrdoljaka (HNS), da je ovo neka priča o prošlosti. Ovo nije priča o prošlosti, ovo je priča o sadašnjosti – o Ivici Todoriću, Gregoriću, Božinoviću, Šeksu, ovo je priča o arhitektima ovakve Hrvatske – izjavio je Grmoja novinarima u Saboru nakon što je rasprava o Mostovu prijedlogu zakona o arhivima u drugom čitanju izazvala protivljenje i HDZ-a, ali i dijela saborske oporbe. Više čitajte ovdje. 11.47 – Vi zlorabite demokraciju – poručio je Željko Reiner (HDZ) Petrovu. – Da sam ja na vašem mjestu, ja bih još tijekom vikenda dao ostavku jer bi to bilo časno. Ako većina onih koji su mi dali povjerenje sada ga uskraćuje, jasno je da se jednostavno trebam povući – rekao je Reiner, dodajući da se čudi Petrovu da pokušava izbjeći izglasavanje i grčevito se drži fotelje umjesto da napravi ono što bi bilo normalno. – Što se tiče fotelja, dokazali smo prošle godine da nam nije do fotelja, vi ste pokazali da vam jest stalo do fotelja – rekao je Petrov. 11.42 – Bačić je ponovno zatražio dopunu dnevnog reda, na što je Petrov predložio dopunu s osam novih točaka, uključujući prijedlog za razrješenje Petrova i SDP-ov prijedlog za razrješenje potpredsjednika Sabora. Bačić ga je opet upitao hoće li se održati sjednica Predsjedništva Sabora, a Petrov je rekao da će poštovati sve članke Poslovnika i Ustava. – U ovom trenutku moramo odraditi zakon koji sam predložio prije tjedan dana, a za koji se niste očitovali da vam je sporan, i zbog toga je sada na čitanju – rekao je Petrov. – Ako u saborskim klupama bude 76 ruku koje će podržati ministra financija, u tom trenutku ćete imati sjednicu Predsjedništva i moju točku – rekao je Petrov. Ivan Lovrinović rekao je da ovdje očito imamo problema s elementarnom logikom jer Petrov ignorira 79 potpisa na zahtjevu za njegovom smjenom. – Obavimo prvo to. Ne mogu se oteti dojmu da se ovime još želite dodatno obračunati sa svojim dojučerašnjim koalicijskim partnerom. Pozivam zastupnike da poštujemo elementarnu logiku. Ako predsjednik Sabora ne prihvaća glasovanje o povjerenju, predlažem da napustimo Sabor – rekao je Lovrinović. Petrov je rekao da su kolege iz HDZ-a nakon slučaja Manolić imali vremena promijeniti Poslovnik, ali da im je očito ovakav odgovarao. 11.35 – Petrov je poručio da će se postupati u skladu s Ustavom i Poslovnikom te je HDZ-ovcima poručio da ga ne prozivaju za Ustav.  – Prije glasovanja o Zdravku Mariću bit će glasovanje o arhivu, moći ćete glasovati neovisno i nestranačkom mašinerijom – rekao je Petrov. 11.34 – Branimir Bunjac iz Živog zida rekao je da je Petrov mogao postati heroj hrvatskog naroda da je ispunio barem dio onoga što je najavljivao. Umjesto toga, vidjeli smo loše provođenje porezne reforme, poskupljenja... – Dvaput ste vi iz Mosta dignuli ruke za Marića, dignuli ste ruke za ''lex Agrokor''. Mogli ste biti heroji, ali propustili ste svoju priliku. Da ste htjeli slušati i razmišljati, mogli ste znati još 2012. godine kakva je situacija u Agrokoru i tko je Zdravko Marić. Da ste pogledali sat na njegovoj ruci, bilo bi vam jasno da ne brine za narod. Tek sad, kad vam je fotelja u pitanju, sjetili ste se da je premijer Plenković diktator. Zašto tek sada? – rekao je Bunjac. Petrovu je poručio da više nema podršku zastupnika, ali ni naroda. – Jedini časni izlaz koji imate u ovom trenutku jest da smjesta podnesete ostavku. Želite raspravljati o arhivima i udbaškim metodama, a koristite se istim metodama kao Josip Manolić 1994. kada nije htio napustiti mjesto predsjednika Sabora – rekao je Bunjac. Bunjac je rekao da je ova vlada na razini latinoameričkih diktatura te da bi, da nismo u Europi, danas ulicama Zagreba tutnjali tenkovi. 11.29 – Milorad Pupovac (SDSS) rekao je da iz ovakvog zamršenog klupka nećemo moći izaći ako ne postignemo neku vrstu dogovora. Za Bačićev prijedlog sazivanja Predsjedništva Sabora rekao je da je najnormalniji prijedlog te da taj institut treba aktivirati. Pupovac je u emotivnom nastupu napao Petrova zbog njegovih izjava o manjinskim zastupnicima. – To su moje kolege s lijeve strane prečuli – zaderao se Pupovac. – Hvala Bogu da se nikome nisam predstavljao kao četnik, iako me tako neki zovu, za razliku od onih koji su se predstavljali kao ustaše – rekao je Pupovac. – Ili stabilna Vlada ili izbori. To je naš izbor – poručio je. 11.24 – Peđa Grbin rekao je da se ovo što danas imamo u Saboru može nazvati jedino travestijom u režiji Mosta i HDZ-a. – Bačić nas nakon 27 godina HDZ-a i njihove šape nad Hrvatskom poziva da im vjerujemo – rekao je Grbin, koji je kritizirao i Most zbog godinu i pol dana nestabilnosti. – Prvo, raspravljamo o povjerenju ministru Mariću. Drugo, raspravljamo o opozivu i povjerenju ne samo Petrovu već i trima potpredsjednicima koji tvrde da su dio većine. Ako tvrdite da ste dio većine, to u glasovanju u Saboru i dokažite – rekao je Grbin, koji je vladajućima poručio da se mogu sramiti. 11.15 – HDZ-ov Branko Bačić traži od Petrova da kaže kada će staviti na raspravu točku o njegovu opozivu jer, prema Ustavu, tvrdi, ne može predsjedavati dok se ne utvrdi da ima većinu. – Pokušaj izvlačenja i prebacivanja odgovornosti na to ima li Vlada većinu promašena je teza. Neka se na dnevni red stavi pitanje povjerenja Vladi i premijeru, pa ćemo vidjeti – kaže Bačić kojeg zanima ima li i SDP većinu za opoziv ministra financija Zdravka Marića. Važnije je to dokazati, tvrdi, nego ima li Vlada većinu. Ponovno je uputio zahtjev da se sastane Predsjedništvo Sabora i utvrdi točan plan rada za iduća četiri dana prije nego što se Sabor raspusti zbog lokalnih izbora. Miro Bulj rekao je da je činjenica da su skupili većinu za smjenu Petrova, ali ih je pitao jesu li skupili većinu za novog predsjednika Sabora. – U ovom trenutku jedino što Božo Petrov može jest poštovati Poslovnik. Ako izađe izvan Poslovnika, onda vi, gospodo, možete tražiti to što tražite. A kada pokažete 76 potpisa za čovjeka koji je rekao da je Most skupina opasnih ljudi, u tom trenutku ja ću osobno glasati za odstupanje Bože Petrova. Most je skupina opasnih ljudi samo zato što je tražila da se istraži gospodarski kriminal u Agrokoru, Hanfi, HNB-u. Zbog toga smo, gospodine Jandrokoviću, mi skupina opasnih ljudi. Jesmo li mi krivi za transferiranje i lociranje dok se pljačkala država, jesmo li mi krivi za "bijele noći"? – rekao je Bulj, dodajući da se štite kriminal i kriminalci. Ivan Vrdoljak ponovno je pozvao na smirivanje strasti i poručio da sada ne treba raspravljati o prošlosti i arhivima, iako s njima nema problem. – Ja nisam u arhivima, premlad sam. Ali danas nam treba poruka. Glasajmo o Mariću, glasujmo o povjerenju predsjedniku Sabora, nakon toga jasno treba definirati postoji li većina ili ne postoji – rekao je Vrdoljak. Rekao je da Hrvatskoj ne trebaju profesionalni domoljubi i nacionalisti, pozivajući se na francuskog kandidata za predsjednika Emmanuela Macrona. 11.09 – Bernardić je u izjavi za medije u Saboru rekao da će svi zastupnici SDP-a sutra glasati za opoziv ministra Marića, a Plenkovića je opet pozvao da pokaže većinu. 10.52 – Više zastupnika zatražilo je stanku prije glasovanja o dnevnom redu. 10.48 – Miro Bulj (Most) rekao je da je otvaranje arhiva vrlo važno jer se oni koji su odgovorni za stanje u gospodarstvu i koji sada hvale Plenkovića sigurno nalaze u tim arhivima te smatra da su upravljali sustavima kroz Udbu. – O tim ljudima hrvatska javnost treba raspravljati. Oni su bili u Savezu komunista, a poslije su bili još jači u zadnjih 25 godina – rekao je Bulj.  Petrov je, odgovarajući na pitanje kada će na dnevni red staviti svoje razrješenje, rekao da Vlada treba pokazati da povjerenje postoji te da će ga pokazati u trenutku kada se bude glasovalo o povjerenju ministru Mariću.  – Ako budu imali 76 potpisa, prva sljedeća točka je rasprava o opozivu predsjednika Sabora – rekao je Petrov. 10.44 – Petrov je najavio raspravu o Zakonu o državnim arhivima, a Peđa Grbin (SDP) rekao je da za taj zakon i druge najavljene zakona za raspravu nisu prispjela mišljenja radnih tijela Sabora. – Mislim da je potpuno neprimjereno da provodimo raspravu o ovim zakonima i da se pravimo kao da se ništa događa – rekao je Grbin i zamolio za odgodu rasprave o ovim točkama. Petrov je rekao da su uvjeti stečeni prema Poslovniku jer nije potrebno mišljenje matičnog odbora. Dodao je da će se tijekom rasprave dobiti mišljenje matičnih odbora. – Ja ću započeti raspravu, a u međuvremenu ćete dobiti i mišljenja, tako da će svi uvjeti biti ispunjeni – rekao je Petrov, nakon čega ga je Ivan Vrdoljak pitao misli li stvarno da je sada vrijeme za raspravu o državnim arhivima. Branimir Bunjac iz Živog zida rekao je Branku Bačiću iz HDZ-a da nemaju većinu. – Vaš premijer je premijer isto kao i ja. Evo, ja sam premijer. Morate dokazati da imate većinu u parlamentu, koju nemate – rekao je Bunjac. 10.39 – Davor Bernardić (SDP) rekao je da su zatražili zahtjev za razrješenje triju potpredsjednika Sabora iz redova HDZ-a kako bi se uspostavila nova parlamentarna većina. – Plenković je  zaštitom sukoba interesa, kriminala u Agrokoru i glasanjem o nepovjerenju trima ministrima doveo Hrvatsku u stanje velike političke nestabilnosti koja će za rezultat imati veliku ekonomsku nestabilnost. Pozivamo vas da pokažete većinu ili da napravimo ono što treba, preuzmemo odgovornost za Hrvatsku. Imate priliku presložiti većinu, a ako ne možete, onda ćemo to zajedno jasno i glasno konstatirati – rekao je Bernardić. 10.37 – Robert Podolnjak iz Mosta rekao je da je ovo dio opasnog i promišljenog scenarija neustavne uzurpacije ovlasti Sabora, koja se počela ostvarivati odlukom premijera Plenkovića o smjeni Mostovih ministara. – Smatramo da je primjeren i razuman rok da premijer predloži nove ministre sedam dana od dana razrješenja prijašnjih ministara – rekao je Podolnjak, dodajući da svako otezanje u tom procesu znači da parlamentarna većina ne postoji te da će se vršiti pritisak na zastupnike. – Za omogućivanje takvog neustavnog scenarija nužno je smijeniti predsjednika Hrvatskog sabora Božu Petrova jer je on trenutačno, u institucionalnom smislu, jedina brana neustavnom širenju ovlasti od predsjednika Vlade, s obzirom na to da se o sadašnjoj ustavnoj krizi ne žele očitovati ni predsjednica Republike, a ni Ustavni sud – rekao je Podolnjak. 10.31 – Ivan Vrdoljak iz HNS-a rekao je da raspad koalicije HDZ-a i Mosta i mogući novi izbori nisu kraj svijeta. – Svatko od nas mora voditi računa o tome da smo ovdje ponajprije izabrani kao predstavnici naroda. Kad pokušate ogaditi političke protivnike neprimjerenim rječnikom, gadite cijeli politički prostor, a i građane koji su te druge izabrali u Sabor – rekao je Vrdoljak, dodajući da nije normalno nazivati druge mafijaškom organizacijom ili pozivati ljude na ulicu. – Čuvajte dignitet politike, hrvatskih institucija, države i hrvatskih građana koji su nas izabrali u ovaj Sabor – rekao je Vrdoljak, pitajući se čemu strah od pozitivnog natjecanja. – Jasno je da je opet država destabilizirana, da jedan partner izlazi iz Vlade, a drugi treba pokazati većinu, a ako ne pokaže većinu, idemo, nažalost, na izbore koji nisu jeftini – rekao je Vrdoljak. 10.25 – HDZ-ov Branko Bačić zatražio je predsjednika Sabora Božu Petrova da odstupi sa svoje dužnosti, a ako to ne želi, pozvao je da se održi sjednica Predsjedništva Sabora kako bi se dogovorio plan rada iduća četiri dana. – Petrov nema potreban legitimitet da dalje predsjedava sjednicom. Brojni ustavni stručnjaci kažu da je najstarija praksa, kad predsjednik Sabora izgubi taj legitimitet jer 79 zastupnika želi da ode, da je onda dužan tu točku staviti odmah na glasovanje. S obzirom na to da mi još nismo utvrdili dopunu dnevnog reda, jer su sad ispunjene okolnosti za kvorum, stavite kao prvu točku odlučivanje o povjerenju vama. Ako to ne namjeravate, onda predlažem uime Kluba HDZ-a da se odmah sazove sjednica Predsjedništva Sabora na kojem ćemo definirati rad Sabora iduća četiri dana. To je minimum da zastupnici znaju kako raditi – kazao je Bačić te dodao i kako HDZ traži da se sutra raspravlja o opozivu ministra financija Zdravka Marića te da nije istina da HDZ to želi izbjeći. 10.20 – Ivan Pernar iz Živog zida pozvao je premijera Andreja Plenkovića da podnese ostavku jer nema većinu. – Po svemu sudeći, vlast HDZ-a i Mosta nije stabilna vlast, a promjene koje su radile u suštini nisu donijele ništa. Ja i Ivan Vilibor Sinčić upozoravali smo Most da podržavanjem HDZ-a neće riješiti probleme u zemlji, da HDZ nije stranka koja će donijeti bolju i sretniju budućnost. Usprkos lažnim obećanjima HDZ-a, Most ih je svejedno podržavao, pa čak i kod uvođenje poreza na nekretnine, što će reći da je Most aktivno sudjelovao u kreiranju HDZ-ove politike. Sad se Most probudio iz sna, malo prekasno, ali bolje ikad nego nikad – kaže Pernar te dodaje kako HDZ-ova vlada nema budućnosti i s njom nitko neće koalirati. – Nema većinu i mora otići pa pozivam premijera da da ostavku. Glas za HDZ je glas za korupciju, za nastavak politike kakva se vodila zadnjih 25 godina. Pozivam građane da na izborima ne podrže tu organizaciju. Petrov bi mi uzeo riječ kad bi rekao da su zločinačka organizacija, a sad ih i on tako zove. Mi nećemo podržati takvu vlast – poručio je Pernar. Pozvao je građane da ne podržavaju opcije kao što su Bandić Milan 365 koji, kako je rekao, drži većinu samo da bi se zaštitio od kaznenih procesa. 