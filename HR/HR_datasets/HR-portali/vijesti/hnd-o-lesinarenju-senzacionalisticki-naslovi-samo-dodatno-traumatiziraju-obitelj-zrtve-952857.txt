Foto: Pixsell/Žarko Bašić NA ADRESU redakcije nam je pristiglo priopćenje iz HND-a povodom neprofesionalnog ponašanja pojedinih medija vezanog za ubojstvo Kristine Krupljan.   Podsjećamo, Kristinina majka je zamolila Index da uputi javni apel kako bi mediji prestali s korištenjem tragedije u senzacionalističke svrhe.   >>Majka ubijene Kristine: "Prestanite s lešinarenjem njenog privatnog života"  Priopćenje prenosimo u cijelosti:  "Hrvatsko novinarsko društvo osuđuje senzacionalističke novinarske priloge povodom ubojstva Kristine Krupljan   Više hrvatskih medija objavilo je proteklih dana novinarske priloge povodom  ubojstva 18-godišnje Zagrepčanke Kristine Krupljan kršeći Kodeks časti hrvatskih novinara i temeljne profesionalne standarde.   Krajnje je neprimjereno i neodgovorno objavljivati priloge pune senzacionalističkih informacija, pa čak i nagađanja, realno potpuno nebitnih za sam događaj. Istovremeno takvi medijski sadržaji dodatno traumatiziraju obitelj žrtve a niti na koji način ne služe potpunijem informiranju niti javnom interesu.   Poštivanje etičkih i profesionalnih načela  Zadaća profesionalno odgovornih novinara i medija jest da izvještavaju na temelju ključnih činjenica stavljajući ih u ispravan kontekst. Također, zadaća je novinara i medija da preventivno djeluju uporno ukazujući na pogreške u sustavu koje omogućavaju tragediju poput ove, pokušavajući utjecati da se te pogreške isprave.  U konkretnom slučaju (kao i u mnogim ranijim slučajevima koji su završili tragično), od javnog interesa bilo bi preispitivanje konkretne odgovornosti pojedinaca i institucija za činjenicu da je osvjedočeni nasilnik koji je već ranije teško ozlijedio žrtvu pa čak i usmrtio pješaka automobilom, uopće bio na slobodi i mogao počiniti zločin. Time bi se pokazalo poštovanje prema ovoj i svim ranijim žrtvama sličnih zločina i pomoglo da ih u budućnosti bude manje.  Objavljivanjem senzacionalističkih opisa tragedije i izjava koje nemaju nikakvu stvarnu informativnu vrijednost samo se dodatno unižava novinarska struka i potiču negativne emocije.  HND se zalaže za poštivanje etičkih i profesionalnih načela. Ujedno podsjećamo kako je Novinarsko vijeće časti jedino aktivno samoregulatorno tijelo u hrvatskom novinarstvu te da i svaki građanin može tom tijelu prijaviti sumnju u kršenje Kodeksa časti hrvatskih novinara.