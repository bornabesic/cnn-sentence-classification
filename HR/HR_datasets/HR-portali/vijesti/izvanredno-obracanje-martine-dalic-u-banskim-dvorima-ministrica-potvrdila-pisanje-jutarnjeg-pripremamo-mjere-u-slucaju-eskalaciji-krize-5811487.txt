Potpredsjednica Vlade i ministrica gospodarstva Martina Dalić na izvanrednoj konferenciju u Banskim dvorima potvrdila je pisanje Jutarnjeg lista i objavila da Vlada priprema Zakon koji bi trebao spriječiti gospodarsku krizu u slučaju propadanja velikih tvrtki: - Moja želja je da vas informiram o aktivnostima koje vlada poduzima o aktivnostima potaknutih poslovnim problemima s kojima se suočavamo. Potaknuti ovim zbivanjima i vijestima koje pratimo vezano uz Agrokor, a imajući u vidu da u RH postoji i drugi niz kompanija koje mogu uzrokovati rizike za cjelokupni sustav, želim vas izvijestiti da u Vladi radimo na zakonu koji će zaštititi hrvatski sustav od kompanija koje se suočavaju s problemima koje nisu u stanju riješiti. -  Radimo na zakonskom prijedlogu, konzultiramo se i drugim državama, a cilj nam je stvoriti zakonodavni okvir koji će štititi hrvatsko gospodarstvo. Nacrt prijedloga zakona bi se mogao primijeniti na bilo koju kompaniju koja ima više od 8000 zaposlenika i više od milijardu eura duga koju kompanija više ne može samostalno i uredno financirati. - U ovom nacrtu koji je u pripremi stvara se procedura koja osigurava uvjete za transformaciju kompanije, pritom u najkraćem mogućem roku stvaraju uvjeti za isplatu dobavljača i za normalno postojanje kompanije dok traje restrukturiranje. - Ovaj zakon ne pripremammo za Agrokor i Todorića, ali će se primijeniti i na njih ako bude potrebno. - Moja osobna želja je da se ovaj zakon nikada ne primjeni ni na jednu hrvatsku kompaniju, međutim, naša je zadaća da brinemo o rizicima koji mogu imati na cjelokupno hrvatsko gospodarstvo. - Ovaj naš današnji razgovor ima svrhu da budete informirani o aktivnostima koje vlada radi, potaknuta rizicima koji se mogu pojaviti za hrvatsko gospodarstvo. Potaknuti Agrokorom, vijestima o mogućim financijskim poteškoćama, Vlada je dužna raditi na stabilnosti. Zato radimo na nacrtu zakonskog prijedloga. Želimo da imate pravu informaciju kako se ne bi rukovodili neprovjerenim informacijama. Želimo ovo predstaviti na najtransparentniji mogući način. - U ovom trenutku je nemoguće govoriti o tehničkim detaljima prijedloga, ali moći ćemo o tome govoriti vrlo brzo. - Vlada prati stanje u gospodarstvu, a u ovom konkretnom slučaju i trenutku, Vlada smatra da je potrebno osnažiti pravni okvir koji se odnosi na kompanije od najmanje 8000 zaposlenih i s više od milijardu eura duga. Nije Agrokor jedina takva kompanija u Hrvatskoj. - Osobina ovog Zakona je, koristeći iskustva koja se primjenjuju u drugim članicama EU, usmjeravanje na efikasnosti i stabilnosti poduzeća. - Izrada ovog nacrta je u visokoj fazi dovršenosti. Očekujem da će on biti upućen u proceduru vrlo brzo. Rekla bih to da je period od sljedećeg tjedna - kazala je ministrica Dalić. - Ovaj zakonski okvir ne podrazumijeva da država ulazi u vlasništvo, nego u izradu procedure kojom se omogućava transformacija kompanije koja se suočava s teškoćama, a država je nepristrana strana. - Nije razlog broj zaposlenih i razina duga već razlozi povezani s nemogućnošću ispunjavanja obaveza i plaćanja na vrijeme u predstojećem razdoblju. Dakle, ovi kriteriji buduću primjenu ograničavaju na sistemski bitne kompanije, a to je povezano s klasičnim uvjetima vezanog uz uredno servisiranje obveza - zaključila je ministrica. Ministar poljoprivrede Tomislav Tolušić izjavio je u petak nakon Poljoprivredne konferencije, koju su organizirali Europska komisija i Jutarnji list, pod pokroviteljstvom Ministarstva poljoprivrede, da Vlada prati situaciju u Agrokoru i da će pomoći maksimalno koliko može.- Kad govorimo o  Agrokoru, čuli ste riječ premijera i svih onih koji su vezani uz taj problem. Pratimo situaciju, naravno da ćemo pomoći maksimalno koliko možemo - kazao je Tolušić.