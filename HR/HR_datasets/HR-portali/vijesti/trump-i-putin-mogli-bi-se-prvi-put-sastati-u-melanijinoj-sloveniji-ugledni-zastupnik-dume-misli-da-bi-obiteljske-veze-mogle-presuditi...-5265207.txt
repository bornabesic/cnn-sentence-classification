LJUBLJANA - Izabrani američki predsjednik Donald Trump i ruski predsjednik Vladimir Putin mogli bi se prvi puta sastati u Sloveniji, rodnoj zemlji nove američke prve dame, rekao je zastupnik u ruskoj Dumi Vjačeslav Nikonov, a prenosi agencija STA. "Susret Putina s Trumpom mogla bi ugostiti Slovenija, no to je moje osobno mišljenje", kazao je u emisiji "60 minuta" na ruskoj televiziji Rosija 1 Nikonov, predsjednik Odbora za obrazovanje i znanost. Kako prenosi STA, koja Nikonova naziva uglednom članom Dume u koju je prvi put biran 1993., on je kazao kako misli da bi obiteljske veze mogle presuditi u odabiru zemlje koja će ugostiti taj susret. Melania Trump rođena je u Sloveniji, a njen se djed borio kao sovjetski partizan protiv fašista u Bjelorusiji, kazao je Nikonov. U Sloveniji je zadnjih mjeseci objavljeno mnogo priča o povijesti obitelji Knavs, kako se Trumpova supruga prezivala prije nego što se udala za njujorškog milijardera, ali podatak o navodnoj bjeloruskoj epizodi njenog djeda nije se nigdje spominjao. Nikonov, unuk nekadašnjeg sovjetskog šefa diplomacije Vjačeslava Molotova, bio je u ruskoj delegaciji koja je pratila Putina u neslužbenom posjetu Sloveniji u srpnju ove godine. Slovenija je ugostila i prvi susret bivšeg američkog predsjednika Georgea W. Busha na početku njegova prvog mandata i ruskog predsjednika Putina na Brdu kod Kranja, u situaciji kad odnosi Zapada i Rusije nisu bili zategnuti kao sada.