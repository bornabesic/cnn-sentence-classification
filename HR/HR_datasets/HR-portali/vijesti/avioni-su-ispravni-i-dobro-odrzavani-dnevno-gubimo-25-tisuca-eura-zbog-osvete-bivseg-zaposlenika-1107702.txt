Hidroavioni zrakoplovne tvrtke Europski obalni avioprijevoznik (eng. ECA) koji povezuju našu obalu s hrvatskim otocima sigurno neće letjeti do utorka 23. kolovoza, a tvrtka kojoj je Hrvatska agencija za civilno zrakoplovstvo (ACZ) privremeno oduzela odobrenje za letenje 13. kolovoza, čini sve kako bi što prije dokazala da je otklonila nedostatke.  - Zrakoplovi su privremeno prizemljeni te su privremeno oduzeta i pojedina odobrenja za letenje zbog utvrđenih nedostataka u sustavu održavanja. Vraćanje odobrenja biti će moguće kada ECA dokaže otklanjanje nedostataka, a postupak otklanjanja nedostataka je započeo - kažu u Hrvatskoj agenciji za civilno zrakoplovstvo.  Podsjetimo, do prizemljenja hidroglisera tvrtke ECA je došlo u jeku turističke sezone zbog zviždača, bivših zaposlenika tvrtke koji su izašli u javnost s informacijama da se održavanje aviona izvodi neprofesionalno, a ACZ  im je zbog toga privremeno zabranio letenje. - Privremeno nam je oduzeto takozvano CAMO odobrenje, odnosno odobrenje Programa tehničkog održavanja. Naši avioni su ispravni i dobro održavani, ali kako samo manje svakodnevne popravke poput zamjene ulja i pranje obavljamo u Hrvatskoj, a većinu većeg održavanja radimo u Švicarskoj, jer u Hrvatskoj nismo još dobili hangar i to nam znatno povećava troškove, većina dokumentacije je u Švicarskoj. Radi se o tonama dokumenata, više tisuća stranica koje dostavljamo ACZ-u, ali nadam se da ćemo do utorka uspjeti to riješiti i početi opet letjeti. Znate kakva je hrvatska birokracija, u Švicarskoj bi nam trebalo 10% od tih dokumenata, ali ljudi iz ACZ-a samo rade svoj posao i mi s njima surađujemo – rekao nam je njemački poduzetnik i vlasnik ECA-e Klaus-Dieter Martin. Martin kaže da zbog toga tvrtka gubi 25.000 eura dnevno i da ne može vjerovati da je osveta jednog nezadovoljnog pilota kojem je otkazao ugovor stavila na cjedilo 130 radnika u kompaniji koji se danonoćno trude da ovaj veliki projekt, prvi ovakav u Europi, uspije. - Kanadskom pilotu Davidu Mathiesonu, jednom od 26 naših pilota, dao sam otkaz jer je bio neugodan prema našim mehaničarima i jer je imao telefonske troškove na službenom mobitelu veće od 5000 eura. A ovo je njegova osveta – kaže Martin. Tvrtka ECA s komercijanlim letovima hidroavionima u Hrvatskoj započela je 2014. godine nakon višegodišnje pripreme i ishođenja dozvola te za relativno prihvatljivu cijenu povezuje obalne gradove s našim otocima duž Jadranske obale. U njihovoj su floti četiri hidroaviona Dehavilland Twin Otter 6-300, a ove godine su otvorili još pet sletišta u Novalji, Lumbardi, Malom Lošinju, Rijeci i drugo u Splitu te ih ukupno imaju 11. Za sve te aerodrome na vodi potrebno je mnogo dokumentacija i odobrenja, a zbog toga je dolazilo do kašnjenja u rasporedu letenja na što su se žalili neki putnici. - Ako zakasni jedan avion na jednu destinaciju, cijeli se raspored poremeti. Isto tako, ako otkažemo let zbog lošeg vremena ljudi su ljuti. Pa i Jadrolinija otkazuje povidbu u slučaju nevremena, pa sigurnost je najvažnija. U dvije godine nismo imali nijednu nesreću  – kaže Martin. Ipak, lani se avion Lake L-4-200 u njihovom vlasništvu srušio na plaži u Resniku u Kaštel Štafiliću, a u tragičnoj nesreći poginula su dva njihova pilota, dok je treći Splićanin Ivan Raos teško ozlijeđen. Istražitelji Agencije za istraživanje nesreća u zračnom prometu su utvrdili da se nesreća dogodila jer se u filtrima goriva i rezervoaru pronađena je znatna količina nečistoća koja je mogla omesti protok goriva i uzrokovati prestanak rada motora. - To jest bio naš avion, ali vrlo mali avion koji nije bio namijenjen za komercijalne letove. Nažalost, to se dogodilo vjerojatno zbog toga što je u gorivu ostalo vode koja se nije isušila. Ostali smo bez tri odlična pilota – kaže Martin. 