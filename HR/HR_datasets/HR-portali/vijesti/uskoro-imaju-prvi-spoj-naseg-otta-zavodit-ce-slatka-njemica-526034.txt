Nova nastamba joj se sviđa, a budući da je se često može vidjeti u vodi, možemo reći da je upravo ona otvorila sezonu kupanja u Maksimiru. Kažu to timaritelji u zagrebačkom Zoološkom vrtu o ženki patuljastog vodenkonja koja je stigla iz zoološkog vrta Halle u Njemačkoj. Prinova je mnogo sitnija i mlađa od patuljastog vodenkonja, 22-godišnjeg Otta, koji već 19 godina živi u zagrebačkom zoološkom.  I on je rođen u Njemačkoj, u Hoyerswerdu, pa se timaritelji šale kako između njega i šarmantne vodenkonjice ne bi smjelo biti kulturoloških razlika. Vodenkonji su trenutačno razdvojeni, no preko ograde se mogu gledati, slušati i njušiti. Patuljasti vodenkonji ni u prirodi ne žive u paru nego se druže samo u vrijeme parenja.  Tako će i mlada Njemica i Otto još neko vrijeme pričekati na spoj. Patuljasti vodenkonji su ugrožena vrsta.