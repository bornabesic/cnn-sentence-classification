Vladin tim osmislio je model za otkup dionica Ine od strateškog partnera MOL-a koji se temelji na prodaji 25 posto dionica HEP-a putem inicijalne javne ponude, ali za zeleno svjetlo čeka se konsenzus koalicijskih partnera. Iako je razmatrana i mogućnost osnivanja nove tvrtke konzorcija, analizama je utvrđeno da se tako ne bi osiguralo dovoljno novca. Mogućnosti se razrađuju posljednja dva mjeseca, od kada se sumnja u ishod arbitraže koja je završena negativno za Hrvatsku. Pripremljene su i zakonske izmjene kako bi se doskočilo imovinskopravnim opterećenjima koja su zakočila djelomičnu privatizaciju HEP-a prošle godine. Hoće li se zaista prodavati dio HEP-a da bi se otkupila Ina ovisi ponajviše o odluci MOL-a, koji se mora izjasniti misli li zaista napustiti Hrvatsku i po kojoj cijeni. Cijena je ključna, pogotovo uzmemo li u obzir da su rezerve Ine značajno pale, što uvelike utječe na njezinu današnju vrijednost. Vlada je uvjerena da IPO HEP-a može realizirati za šest mjeseci jer može koristiti pripremu iz 2015. Sve je na dugom štapu jer se čeka MOL i Most te obraćanje premijera Andreja Plenkovića koje je najavljivano do kraja tjedna. Službeno je tek rekao da će se o Ini raspravljati na zatvorenom dijelu sjednice Vlade održane jučer, a nakon koje je potpredsjednik Vlade iz Mosta Ivan Kovačić poručio da “još nisu ništa odlučili, već se samo upoznali”. Moguće je da će Vlada tražiti novog strateškog partnera koji bi kontrolirao 25 posto kompanije, dok bi Hrvatska u svojim rukama držala kontrolni paket nešto manji od 75 posto. Podsjetimo, mirovinski fondovi posjeduju 4,31 posto Ine, a na slobodnom tržištu je oko 1,7 posto dionica. >> Inu kupuje konzorcij? U njemu bi bile državne tvrtke HEP, Janaf, Plinacro >> Ina je nacionalni interes, ali nema viziju i financijski plan 