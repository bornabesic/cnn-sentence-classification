Američki predsjednik Donald Trump očito je uvjeren da će ispuniti svoje obećanje iz kampanje i "Ameriku ponovno učiniti velikom". Zbog toga je američkom zavodu za zaštitu intelektualnog vlasništva već podnio zahtjev da zaštiti slogan koji namjerava koristiti na izborima za drugi mandat - "Keep America Great" (Održimo Ameriku velikom). Trump je zahtjev podnio i prije negoli je prisegnuo. Zatražio je zaštitu navedene fraze u kombinaciji s uskličnikom i bez njega. Novinarima Washington Posta još prošli tjedan u intervjuu je rekao da je izabrao "Keep America Great!" za svoj budući izborni slogan. Po pisanju Posta, to mu je palo na pamet usred intervjua. Pozvao je odvjetnika, ovaj je stigao za dvije minute te dobio uputu što treba napraviti. Trump je potom nastavio s intervjuom. 