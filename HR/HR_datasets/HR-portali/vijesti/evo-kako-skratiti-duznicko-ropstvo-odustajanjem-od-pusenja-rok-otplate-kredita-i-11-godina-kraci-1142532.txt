Pušenje je skupa navika – to nije novost. Osim novca i zdravlja, smrada, polarizacije prijatelja na one koji žele trpjeti takvo društvo ili ga odbijaju, ali i kolateralne štete od neugoda zbog getoiziranja u raznim društvenim prigodama, ovaj porok uistinu je prava gnjavaža. Ali za sve one koji puše, a usto imaju i drugu gnjavažu, poput kredita u banci, dobar bi motiv za prestanak mogao biti brži izlazak iz dužničkog ropstva. A koliko blizu može biti horizont bez tog tereta, izračunali smo na primjeru stambenog kredita od 80 tisuća eura na 25 godina, što je neki prosječan iznos za obitelj s djecom. Računica je uistinu otrežnjujuća: ako je u obitelji jedan pušač koji odustane od te navike, kredit bi mogla otplatiti pet godina ranije, no ako se oba pušača odreknu cigareta, rok otplate skraćuje se za više od desetljeća – čak 11 godina. Ostalo bi i za životni san Kako smo došli do tih brojki? Jedan pušač u obitelji koji dnevno potroši 25 kuna na cigarete mjesečno u dim pretvori 750 kuna, a tijekom 25 godina čak 225 tisuća kuna. Za dvoje se iznos penje na vrtoglavih 450 tisuća kuna! Taj iznos ne samo da pokriva sve kamate koje bi tijekom otplate stambenog kredita uz kamatu od 4,5 posto dali banci, nego preostane još i pristojna svota za ispunjenje nekog drugog životnog sna – recimo egzotičnog putovanja. Jer, za posuđenih 80 tisuća eura, banci se uz trenutačne uvjete na tržištu vrati oko 133 tisuće eura; kamata iznosi oko 53 tisuće eura, odnosno 400-tinjak tisuća kuna, 50 tisuća manje nego što dva pušača u obitelji popuše u 25 godina. To je 134 rate od 3343 kune koliko su mjesečno izdvajali ta dva i pol desetljeća, više od 11 godina. No, nemaju svi ovakav porok, ali uvijek ima prostora za naoko “nevidljive” uštede. Jedna kava dnevno manje, koju plaćamo osam kuna, za 25 godina donijela bi uštedu od 72 tisuće kuna, doručak kod kuće umjesto peciva od pet kuna dodatnih 45 tisuća kuna, a za dvoje bi odricanje od peciva i jedne kave dnevno nakon 25 godina donijelo uštedu od 234 tisuće kuna, što je gotovo 70 rata kredita ili 5,8 godina otplate. Jednako učinkovito kao odricanje od cigarete jednog pušača u obitelji! A ekstremna štednja na koju bi se odlučilo dvoje novih nepušača koji bi apstinirali i od jedne kave i od peciva na dan, donijelo bi im tijekom dva i pol desetljeća 684 tisuće kuna, više od 200 rata kredita ili 17 godina otplate! Najbolja ušteda – niža kamata Da, izračun neopisivo podsjeća na vic o Muji i Hasi u kojem Haso Muju propitkuje puši li još i koliko. Uskoro mu ispali da je u 15 godina popušio novi Ferrari. A Mujo ga, u stanki između dva dima, priupita puši li on. Haso mu sav ponosan zavrti glavom, a ovaj će njemu mirno: – Pa gdje ti je onda Ferrari? Skeptici će prokomentirati da bismo se mogli odreći i zraka, a najbolje bi bilo da se odreknemo kredita. Ili da bi najbolju uštedu imali kad bismo plaćali kamate stambenih kredita kakve plaćaju naši susjedi “sa zapadne strane”. Uz kamatu od dva posto mjesečna bi rata kredita iz naše priče bila niža gotovo 800 kuna, a ušteda na kamatama za 25 godina 185 tisuća kuna. Tad bi se stvarno lakše disalo. No, nije loše znati ni kako se može skratiti dužničko ropstvo u realnosti koju živimo sada... >> Dužničko ropstvo: Posudio 40.000 eura, vratio 120.000 i još je dužan