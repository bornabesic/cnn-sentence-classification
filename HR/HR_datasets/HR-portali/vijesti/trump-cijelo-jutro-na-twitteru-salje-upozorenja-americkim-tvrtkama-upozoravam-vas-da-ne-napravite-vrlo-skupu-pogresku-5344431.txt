Novi američki predsjednik Donald Trump je u nedjelju ujutro odaslao masu tweetova upozorenja američkim tvrtkama da ne naprave "vrlo skupu" pogrešku preseljenja proizvodnje u inozemstvo. "Upozoravam vas da ne napravite vrlo skupu pogrešku! Poslovi se mogu obavljati u Sjedinjenim Državama!" napisao je Trump i ponovo napisao kako želi spriječiti američke tvrtke da presele proizvodnju u inozemstvo, gdje je jeftinija radna snaga, da bi zatim uvezli te proizvode u Sjedinjene Države. To je poznata poruka koju je ponavljao ne samo tijekom predsjedničke kampanje već i prošlog tjedna tijekom turneje pobjede, koju je počeo u tvornici u Indijani, čiju je upravu prisilio da u zamjenu za fiskalnu olakšicu zadrži 1000 radnika koji su trebali otići u Meksiko. Stil poruka na Twitteru i dalje je obilježje djelovanja Donalda Trumpa. "Sjedinjene Države će bitno smanjiti poreze i propise za tvrtke, ali griješi ona tvrtka koja napusti našu zemlju, otpusti djelatnike, sagradi novu tvornicu u nekoj drugoj zemlji, pa misli da će moći nekažnjeno prodavati te proizvode u SAD-u", zaprijetio je Trump i podsjetio da želi uvesti porez od 35 posto na taj uvoz. To obećanje zaštite i povrata radnih mjesta donijelo je Trumpu brojne radničke glasove država koje inače redovno daju glas za demokrate, pa je tako dobio priliku za pobjedu na izborima 8. studenoga.