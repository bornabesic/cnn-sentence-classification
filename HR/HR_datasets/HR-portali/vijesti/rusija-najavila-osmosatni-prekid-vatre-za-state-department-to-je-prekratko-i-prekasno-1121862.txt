Ruski plan prekida vatre u trajanju osam sati u četvrtak kako bi se omogućilo civilima i pobunjenicima da napuste taj sirijski grad stiže prekasno i prekratko je, rekao je danas američki State Department nakon što su i Europska unija i UN ocijenili da je ponuđen prekratak rok.  Rusija je najavila da će ruska avijacija i sirijska vojska prekinuti bombardiranje i svaku drugu vatru na Alep od 8 do 16 sati po mjesnom vremenu kako bi se civilima omogućio slobodan odlazak iz grada, kao i evakuaciju bolesnih i ranjenih i osiguralo povlačenje naoružanih pobunjenika. "Osmosatna stanka kako bi se prekinule neprestane patnje ljudi u Alepu bila bi dobra stvar, no iskreno to je premalo i prekasno", rekao je glasnogovornik State Departmenta Mark Toner na sastanku s novinarima.  Osmosatni prekid vatre u Alepu koji je za četvrtak predložila Rusija "pozitivna" je, ali nedovoljno duga stanka za isporuku potrebne pomoći opkoljenom sirijskom gradu, ocijenio je ranije u ponedjeljak glasnogovornik Ujedinjenih naroda Stephane Dujarric. Visoka predstavnica Europske unije za vanjsku politiku i sigurnost Federica Mogherini rekla je da prekid vatre "može biti početak... pozitivan korak",  (Međutim), zadnje procjene humanitarnih agencija govore da je potrebno 12 sati pa još treba raditi na tome da se donese zajedničko stajalište". Katastrofalno stanje  Drugi najveći sirijski grad Alep podijeljen je između pobunjenika i sirijske vlade koja je, potpomognuta ruskim bombardiranjem, prije tri tjedna počela ofenzivu u svrhu osvajanja istočnog, pobunjeničkog dijela u kojem je, prema podacima Ujedinjenih naroda, 275.000 civila i 8000 pobunjenika. Zapadne sile optužuju Rusiju i Siriju da čine ratni zločin bombardirajući bolnice, ubijajući civile i sprečavajući evakuaciju ranjenih, a Sirija i Rusija tvrde da one gađaju samo militante te optužuju Sjedinjene Države da su prekršile raniji sporazum o prekidu vatre bombardirajući sirijsku vojsku.  UN upozorava na katastrofalno stanje u istočnom Alepu gdje se iscrpljuju zalihe hrane, lijekova i drugih potrepština. U pet i po godina rata u Siriji poginulo je 300.000 ljudi od ožujka 2011. 