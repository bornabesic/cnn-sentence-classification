Sjeverna Koreja ispalila je danas dvije balističke rakete, a jedna od njih eksplodirala je odmah po lansiranju, objavila je američko strateško zapovjedništvo. Druga raketa pala je u vode ispred sjevernokorejske istočne obale, a po riječima japanskog premijera Shinzoa Abea pala je unutar japanske Eksluzivne ekonomske zone. Abe je ovo lansiranje nazvao "nečuvenim djelom i velikom prijetnjom nacionalnoj sigurnosti zemlje". "To je jasno kršenje rezolucija Vijeća sigurnosti Ujedinjenih naroda. Uložili smo snažan prosvjed Sjevernoj Koreji", kazao je Abe novinarima. Riječ je o balističkim raketama srednjeg dometa Redong koje su lansirane istodobno s mjesta u blizini sjevernokorejskog grada Hwangju, javila je južnokorejska novinska agencija Yonhap. Po riječima južnokorejskog dužnosnika, ove rakete prelete oko 1.000 km udaljenosti. Američki State Department priopćio je u srijedu da ima izvješća o sjevernokorejskom lansiranju raketa istaknuvši da snažno osuđuje najnovija lansiranja koje je izvela ova izolirana zemlja. "Spremni smo raditi s našim saveznicima i partnerima diljem svijeta kako bi odgovorili na provokacije Sjeverne Koreje te također obranili sebe i svoje saveznike od bilo kakvog napada ili provokacije", kazala je glasnogovornica State Departmenta Julia Mason.  Raketa koju je rano u srijedu lansirala Sjeverna Koreja a završila je unutar ili u blizini japanskih voda "jasan je znak da Sjeverna Koreja ima ambiciju napasti susjedne zemlje",  kazao je dužnosnik južnokorejskog združenog zapovjedništva vojske. U srpnju su se Južna Koreja i SAD dogovorile da rasporede napredan raketni obrambeni sustav u južnokorejskom okrugu Sengju kako bi odgovorili na prijetnje Pjongjanga u razvijanju balističkih raketa. raspoređivanje tog sustava predviđeno je krajem 2017. godine. >> Sjeverna Koreja ponovno prijeti susjedima: 'Pretvorit ćemo vas u ogromnu buktinju i gomilu pepela' 