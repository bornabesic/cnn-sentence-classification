Za spektakularnu provalu i krađu 280.000 eura, oko pola milijuna kuna te dva kilograma zlata iz sefa načelnika Službe organiziranog kriminaliteta zagrebačke policije Željka Dolačkog prije 20 dana policija je jučer osumnjičila samoga Dolačkog, koji je uhićen te je protiv njega podnesena kaznena prijava zbog zloporabe položaja i ovlasti. Nevjerojatan slučaj, koji je duboko uzdrmao čitavu hrvatsku policiju, jučer je doživio još nevjerojatniji epilog. Dolačkog, koji je u međuvremenu suspendiran, jučer ujutro uhitila je policija te mu je pretražena obiteljska kuća u Starom Čiču kod Velike Gorice. Kad je ekipa Jutarnjeg lista došla, ispred kuće su bila parkirana tri policijska automobila bez oznaka i jedan sa službenim oznakama. Ulaz u kuću zapriječili su nam policajci u civilu koji su nas zamolili da izađemo iz dvorišta jer je riječ o privatnom posjedu. Nedugo nakon toga iz kuće je izašla skupina policajaca u civilu i sam Dolački koji nam se javio jer se poznajemo te u prolazu rekao: “Ma ništa. Ništa nije nađeno!” Nakon toga sjeo je na zadnje sjedalo jednog automobila te su se sva tri automobila puna policajaca odvezla. Njegova odvjetnica Gordana Miljević, koja je prisustvovala pretrazi, kratko nam je rekla da je još rano za bilo kakve izjave te da će se sve vidjeti tijekom dana. Vijest o uhićenju u 13 sati na izvanrednoj konferenciji potvrdio je i sam ministar Vlaho Orepić, međutim ni on nije želio iznositi nikakve detalje pa do poslijepodnevnih sati nije bilo poznato s kojim dokazima policija raspolaže protiv Dolačkog. Tijekom dana pojavile su se spekulacije kako je uz Dolačkog pod istragom zbog krađe još jedna službenica iz istog odjela, međutim iz Ravnateljstva policije su nam to demantirali te rekli da je Dolački jedini osumnjičeni.  Međutim prema nekim neslužbenim informacijama istražitelji su u prošlih 20 dana pronašli indicije da je provala u Heinzelovoj bila namještena, odnosno da u zgradu nije provaljeno izvana, već je plijen odnio netko iz same policije, a zatim namjestio mjesto zločina da izgleda kao provala. Na koji su to točno način istražitelji uspjeli rekonstruirati za sada nije poznato. Također, tijekom istrage u Heinzelovoj su provedena masovna poligrafska testiranja kojima su morali pristupiti doslovce svi službenici iz Heinzelove. Među prvima policija je testirala i Dolačkog jer su iz njegova sefa ukradeni zlato i novac. Prema krugovima bliskim Dolačkom, on je prošao poligrafsko testiranje. Premda su se prošlog tjedna pojavile neslužbene informacije kako su pod sumnjom trojica policajaca iz Heinzelove, za sada za provalu policija sumnjiči samo Dolačkog koji bi tijekom dana trebao biti prepraćen na ispitivanje u prostorije USKOK-a u Gajevoj ulici. Tu su se već od podneva počeli skupljati novinari i televizijske ekipe, a oko 15 sati u prostorije USKOK-a ušao je odvjetnik Željka Dolačkog Veljko Miljević, no novinarima je rekao da je tu zbog drugog posla. No na pitanje novinara o Dolačkom je rekao da “za sada nije vidio ni jedan dokument iz kojega bi proizlazilo da je Dolački doista uhićen”. Kada se dogodila u noći na 4. travnja, provala i krađa u samom središtu kriminalističke policije u najvećoj policijskoj upravi u zemlji izazvala je konsternaciju. Samo dan nakon tog događaja “otišao je” čitav policijski vrh. S dužnosti su odstupili ravnatelj policije Vlado Dominić, načelnik unutarnje kontrole u MUP-u Stjepan Jurenec, načelnik zagrebačke policije Goran Burušić, te šef zagrebačke kriminalističe policije Danijel Žugel. Dolački je pak udaljen s dužnosti. Novi moment u istrazi dogodio se kad se otkrilo prilično nevjerojatno porijeklo zlata i novca koje je ukradeno iz sefa, a koje su policijske Kobre mjesec dana ranije oduzele od 25-godišnjeg Antonija Ivića. Naime, ispalo je da se ne radi o slučajnoj zapljeni Kobri, nego o pripremama za hapšenje velike grupe osumnjičenika zbog pranja nevjerojatnih 630 milijuna kuna, koji su se već mjesecima nalazili pod tajnim nadzorom Samostalnog ureda za sprečavanje poreznih prijevara te USKOK-a. Prema informacijama koje su hrvatske institucije dobile preko međunarodne pravne pomoći, tu grupu ljudi se preko niza hrvatskih te nekoliko talijanskih tvrtki povezivalo s kolumbijskim narkokartelom Sanches-Perades, protiv kojeg je američka DEA 2012. pokrenula istragu zbog sumnji da novac zarađen od prodaje kokaina peru preko svoje kompanije koja se bavi rudarenjem i prodajom metala. Istražitelji su postavili hipotezu da pripadnici tog kartela i njihovi pomagači peru novac simulirajući da u Europi trguju zlatom. Tjedan dana nakon provale policija i USKOK uhitili su 15 osoba, među kojima je bio i Antonio Ivić kod kojega je pronađeno zlato, te njegov otac Pejo Ivić, čime su se potvrdile informacije koje je prvi otkrio Jutarnji list. Međutim pronađeno zlato koje je ukradeno u Heinzelovoj, pokazat će se, uopće nije bilo dokaz USKOK-a u ovom slučaju; štoviše prije može poslužiti kao dokaz obrane osumnjičenika da doista jesu trgovali zlatom. Naime, USKOK tereti osumnjičenike da su jedni drugima ispostavljali fiktivne fakture za otkup zlata kojega uopće nije bilo, te da bi zatim tako isplaćen novac dizali na ruke i tako ga prali. No zlato koje je pronađeno kod Ivića pak dokazivalo je da je zlato u određenim količinama ipak postojalo.   Veljko Miljević, odvjetnik Željka Dolačkog, rekao je u petak da Dolački ima puno neprijatelja, piše N1. - Djelo koje mu se stavlja na teret je iz službenih odnosa, on je to djelo okolnosno porekao. Opisao je okolnosti koje prethode onome što mu se stavlja na teret, i koje su vezane uz kritični dan iz kojih iznosi konzistentnu obranu, koja predstavlja poricanje kaznenog djela - rekao je Miljević za N1 . Kada su Miljevića upitali zašto je Dolački uhićen, Miljević se nasmijao: - Zna se tko je Željko Dolački. Pogotovo mi neki znamo u čemu je sve sudjelovao, znamo koliko je akcija on vodio, on je samo naznačio da sasvim sigurno postoji masa ljudi koja je nezadovoljna njegovim radom. Ne samo onih iz kriminalnih sfera nego koji su bili i u istim službama u kojima je on radio, ili više nisu tamo. Više ne mogu reći - izjavio je Miljević. - Sada ga vraćaju u Oranice i sutra smo kod sutkinje istrage da se odredi hoće li biti određen istražni zatvor ili ne. Stavljaju mu se na teret stvari koje nisu sada poduprte, a teško mi je zamisliti kako bi bile poslije - kazao je Miljević i dodao da je njegov klijent za sada jedini osumnjičeni. - Mi znamo samo da će biti zahtjeva za određivanje istražnog zatvora. Taj dio prava zaista dobro znam, i teško mi je zamisliti kako bi se mogla obrazložiti bilo koja osnova za istražni zatvor. Meni je to teško zamisliti - zaključio je Miljević, a piše N1. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!