Župan dubrovačko-neretvanski Nikola Dobroslavić iz HDZ-a i Mostov kandidat za to mjesto Nikola Grmoja jučer su se sučelili. Zbog tehničkih problema sučeljavanje će biti prikazano danas u emisiji RTL Direkt (22.15). - Naglasio sam važnost promjena – županiji treba energičan, a ne pasivan župan koji je više vremena proveo po putovanjima u Bruxellesu nego na rješavanju problema u županiji. Najavio sam i rezanje troškova Ureda župana, troškova dnevnica i putovanja kao i da ću osigurati sredstva za besplatne udžbenike svoj djeci naše županije - komentirao je Grmoja. - Nisam zaboravio ni poljoprivrednike, za koje moramo hitno razraditi strategiju razvoja, ni naše starije sugrađane za koje sada županija ne skrbi dovoljno. Potrebno je poboljšati i osigurati jednaku zdravstvenu zaštitu za sve stanovnike županije, zadržati liječnike poticajnim mjerama poput rješavanja stambenog pitanja i pružanja mogućnosti stručnog usavršavanja liječnika specijalista. Financiranje projekata bit će učinkovitije kroz plansku prijavu na natječaje za sredstva iz fondova Europske unije, a posebno ćemo se usmjeriti na održivo korištenje kulturne i prirodne baštine grada Dubrovnika i županije – izjavio je Nikola Grmoja.