Foto: FAH ZELENA akcija traži da Vlada Republike Hrvatske oštro osudi odluku američkog predsjednika Donalda Trumpa o napuštanju Pariškog sporazuma o klimatskim promjenama te su se tim povodom oglasili priopćenjem za medije, koje u nastavku prenosimo u cijelosti.  "Trump je ovim potezom pretvorio SAD u svojevrsnog 'zlikovca' u borbi protiv klimatskih promjena te je on samo izraz očaja naftnih kompanije, a ne njihove snage. Ostale države moraju odlučno krenuti naprijed bez vodećeg svjetskog zagađivača, ako gledamo povijesne emisije stakleničkih plinova. Ne smiju koristiti SAD kao izgovor za izbjegavanje vlastitih odgovornosti jer je neprihvatljivo daljnje slabljenje Pariškog sporazuma.  Ako se prisjetimo, George Bush je 2001. godine povukao potpis SAD-a iz Kyoto protokola (pa ga nije ni ratificirao), ali zbog tog poteza protokol nije propao pa neće niti Pariški sporazum. SAD zapravo desetljećima minira pregovore u sklopu UNFCCC-a (Okvirna konvencija UN-a o promjeni klime) što je rezultiralo oslabljenim Pariškim sporazumom.   Od gotovo 200 zemalja koje su 2015. godine potpisale Pariški sporazum, skoro 150 zemalja je do sada provelo ratifikaciju, uključujući Hrvatsku (24.5.2017.). Svjetski lideri sada trebaju koristiti svoj gospodarski i politički utjecaj kako bi prisilili SAD da doprinese svoj pravedan udio u akciji protiv klimatskih promjena. Nema podršku  Važno je dodati kako većina Amerikanaca i Amerikanki ne podržava Trumpa te njih čak 71% želi akciju protiv klimatskih promjena odnosno podržava Pariški sporazum (izvor: Guardian). Čak je i naftna kompanija Exxon Mobile, čiji bivši izvršni direktor vodi Državno tajništvo SAD-a, zagovarao ostanak u sporazumu što pokazuje apsurnost ove situacije.  Dodatno, ako pogledamo svjetska kretanja, vrijeme fosilnih goriva bliži se kraju. Razvoj solara i energije vjetra postaje toliko jeftin da taj proces nitko ne može zaustaviti, čak ni Trump. Glavna se tranzicija događa u Kini i Indiji, tako da EU i te dvije zemlje mogu osigurati međunarodni moment za nastavak tranzicije. Danas se očekuje njihova reakcija na Trumpovu odluku.  Također, Zelena akcija želi naglasiti kako sporazum u Hrvatskoj stupa na snagu 23. lipnja ove godine te da povlačenje SAD-a - proces koji će trajati gotovo 4 godine - ne mijenja ovu činjenicu. Vlada RH se od sada treba voditi ovim sporazumom u donošenju svih budućih zakona i strategija, poput strategije niskougljičnog razvoja i energetske strategije", navode iz Zelene akcije.