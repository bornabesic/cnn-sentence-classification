Foto: Instagram DANAS je Dan grada Zagreba. Iako mnogi misle da je danas rođendan glavnog grada Hrvatske, to nije istina. Dan Grada Zagreba obilježava se 31. svibnja na blagdan Majke Božje od Kamenitih vrata, odnosno - njegove zaštitnice. Tim povodom donosimo vam deset činjenica o Zagrebu koje možda niste znali. Najposjećenija turistička lokacija u Zagrebu je Trg bana Josipa Jelačića. Njime prošeće svaki drugi posjetitelj Zagreba, dok Mirogoj posjeti njih 15 posto. Jägerhorn u Ilici 14 je najstariji zagrebački hotel. Otvoren je 1827., a preuređen je prije šest godina. Suprotno uvjerenjima mnogih, Zagreb nema milijun stanovnika. Prema popisu stanovništva iz 2011. u njemu živi 790.017 stanovnika. Zagrebačka uspinjača u Tomićevoj smatra se najkraćom žičanom željeznicom na svijetu namijenjenoj javnom prijevozu. Vožnja od Donjeg do Gornjeg grada traje 64 sekunde, a pruga koja ih spaja duga je 66 metara. Prvi neboder bio je Loewyev neboder u Masarykovoj lici izgrađen 1933. godine u Zagrebu, ima 9 katova i visok je 50 metara.l Zgrada HNK svečano je otvorena u listopadu 1895., a otvorio ju sam car Franjo Josip 1. Projektirali su je poznati graditelji Fellner i Helmer, a 1912. godine ispred nje postavljen je Zdenac života Ivana Meštrovića. Basaričekova ulica na Gornjem gradu zvala se i "pivarskom ulicom" jer se u njoj nalazila prva pivovara u Zagrebu (i druga u Hrvatskoj) od 1721. do 1848. Nalazila se na adresi Basaričekova 4. Najstariji zagrebački lift koji je još uvijek u pogonu je Stigler lift u Arheološkom muzeju u Zagrebu, a radi od 1917. godine. Tri velika glavna lustera u zagrebačkoj katedrali potječu iz Gold Coast Casina u Las Vegasu, a dar su hrvatskog useljenika Stefana Stankića. U Muzeju grada Zagreba nalazi se pozlaćena brončana replika Oscara koju je osvojio Dušan Vukotić za crtić Surogat. Riječ je o prvom Oscaru ikad dodijeljenom autoru neameričkog animiranog filma.