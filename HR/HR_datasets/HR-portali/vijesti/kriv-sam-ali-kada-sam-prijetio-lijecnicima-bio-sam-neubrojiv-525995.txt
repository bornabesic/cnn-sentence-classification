Smatram se krivim za djelo za koje me terete, ali želim napomenuti da sam u to vrijeme bio u psihijatrijskoj ustanovi na forenzičnom odjelu na liječenju te da sam prema svim medicinskim nalazima u to vrijeme bio neubrojiva osoba, kazao je nekadašnji odvjetnik iz Vinkovaca Darko Zadro (53). Na Općinskom kaznenom sudu u Zagrebu kod suca Vjerana Blažekovića počelo mu je suđenje zbog prijetnji psihijatrici N. B. i ravnatelju zagrebačke Klinike za psihijatriju prof. dr. sc. Vladi Jukiću iz srpnja 2014. godine. Rekao je i da je bez prihoda i imovine te da honorarno radi za jedan odvjetnički ured za što prima naknadu. Njegov odvjetnik Andrej Ilić kazao je da će, bez obzira na njegovo očitovanje da se smatra krivim, dokazati da nije kriv jer je djelo počinio u stanju neubrojivosti. Kako bi se utvrdilo je li Zadro u vrijeme kad je prijetio liječnicima mogao shvatiti značenje svojeg postupanja ili mogao vladati svojom voljom, sud je naložio dopunu psihijatrijskog vještačenja. Zadro je iskoristio svoje zakonsko pravo da se brani šutnjom i napomenuo da će obranu iznijeti na kraju dokaznog postupka. Na Zavodu za forenzičku psihijatriju bolnice Vrapče završio je 2012. godine odlukom Županijskog suda u Zagrebu gdje mu se sudilo zbog ubojstva iz 2011. godine. Problemi su nastali kada je doktorica N. B. zamijenila kolegu koji je inače liječio Zadru.   Pozvala ga je na razgovor jer je iz bolnice nazivao i slao neprimjerena pisma jednom odvjetničkom uredu. Rekla mu je da zbog toga neće smjeti izaći u krug bolnice dok ne riješe situaciju. Zadro nije skrivao nezadovoljstvo.   - Kunem se svojom djecom da ću se osvetiti - zaprijetio joj je. To je ponovio i pred medicinskim osobljem, a prijetio je i ravnatelju bolnice Vladi Jukiću.   - Rekao je da mu se ne pojavljujem na oči i ne pokušavam ući u njegovu sobu, a tehničarima je dobacio da ih je premalo da ga obuzdaju. Na vrlo agresivan i prijeteći način je spominjao i moju kćer - ispričala je istražiteljima liječnica koju je posebno zabrinula činjenica da Zadro zna sve o njima, gdje i s kim tko živi te njihove adrese stanovanja.  Sam ravnatelj Vrapča nije bio prisutan dok je Zadro prijetio već mu je to ispričala liječnica, a prijetnje su u svom izvješću spomenuli i medicinski tehničari. Njihova procjena bila je da Zadro u trenutku prijetnji nije bio neubrojiv te da može sudjelovati u kaznenom postupku,  a nakon tog događaja zatražili su da se Zadru premjesti u drugu instituciju te je s liječenjem nastavio u Popovači.   Nakon izlaska iz zatvora u prosincu prošle godine u kojemu je služio kaznu zbog nasilničkog ponašanja u obitelji, Zadro se trudi vratiti normalnom životu. Radi za jedno odvjetničko društvo, upisao je postdiplomski studij građanskog prava i polaže ispite.