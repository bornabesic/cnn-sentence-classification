Prvi dio godine donio je u državnu blagajnu 1,5 milijardu kuna više PDV-a nego što je uplaćeno poreza do sredine mjeseca srpnja 2014. Na PDV-u se vidi da dolazi do rasta potrošnje, koja je posebno važna na Jadranu. Festival Ultra digao je, naprimjer, dnevni promet gotovinom u Splitu za 10 %, odnosno u Splitu se tijekom Ultre trošilo između 3 i 4 milijuna kuna više nego tjedan ranije. Dnevno je tako u Splitu ostvaren promet od 31 do 34 milijuna kuna, uključujući i prodaju u trgovinama. Na samom stadionu, gdje je tri dana partijalo 25 tisuća mladih, sudeći po prodanim ulaznicama, u tri dana popilo se oko 25 milijuna kuna, neslužbeno doznajemo u Ministarstvu financija. Velik je to novac ako se ima na umu da dnevni promet u dubrovačkim kafićima i restoranima 10. srpnja bio 6,7 milijuna kuna. Fiskalizacija je omogućila poreznicima da dnevno prate prijavljeni promet lokala i interveniraju ako uoče nepravilnosti. Primjerice, dnevni promet u Poreču na 10. srpnja ove se godine smanjio za 5 milijuna kuna, pa će poreznici pročešljati o čemu se radi. U ostalim mjestima uglavnom se bilježi povećanje prometa, u Opatiji su primjerice 10. srpnja ugostitelji imali 2,5 milijuna prometa, Zadru 4,9 milijuna... Dnevno se na Zrću u vrijeme Hide out festivala trošilo 1,5 do 2 milijuna kuna. Osim PDV-a bolja je naplata i kod trošarina i poreza na dobit, dok prihodi od doprinosa blago rastu. Do sredine srpnja proračun je bio u deficitu 10,8 mlrd. kn, od čega je 7 milijardi otišlo na kamate. U ministarstvu kažu da potrošnju drže pod kontrolom, a deficit će se smanjiti nakon što u rujnu povuku oko tri milijarde kuna iz drugog mirovinskog stupa, od osiguranika s beneficiranim stažem kojima se mirovine isplaćuju iz prvog stupa, neovisno o tome što su razvrstani u drugi stup. Dosad je iz EU povučeno 2,7 milijardi kuna, što je dva puta više nego lani u isto vrijeme, no ipak manje od plana, po kojemu bi ove godine iz EU fondova trebalo pristići oko 7 milijardi. >>Partijaneri će u pet dana u Splitu  i Hvaru potrošiti  15 milijuna eura >>Više od 30.000 ljubitelja glazbe uživalo na spektakularnoj prvoj večeri Ultre