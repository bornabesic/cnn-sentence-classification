Tijekom svoje duge i u konačnici uspješne kampanje za predsjednika SAD-a Donald Trump je više puta izrazio svoje divljenje ruskim predsjednikom Vladimirom Putinom i naznačio da će se odnosi SAD-a i Rusije popraviti jednom kad uđe u Bijelu kuću. Potencijalno duboke veze Trumpa i Rusije uznemirile su mnoštvo američkih političara, naročito nakon optužbi da su ruski hakeri utjecali na ishod američkih izbora (što još uvijek nije dokazano) te pokretanja istrage obavještajnih službi protiv dva bliska Trumpova suradnika koji su tijekom kampanje navodno primili novčane iznose od ruskih banaka. Kakvi god bili odnosi Trumpa i Putina, nema sumnje da su odnosi SAD-a i Rusije za vrijeme drugog mandata Baracka Obame bili na rekordno niskim razinama, neviđenim još od Hladnog rata. Glavni razlog za to ležao je u ruskoj aneksiji Krima i potpori proruskim separatistima u ratu na istoku Ukrajine, zbog čega su Washington i druge zapadne sile uvele brojne sankcije Rusiji, čija je ekonomija, previše ovisna o izvozu nafte i plina, to itekako osjetila. Daljnje pogoršanje uslijedilo je nakon ruske vojne intervencije u Siriji, gdje je Putin iskoristio mlaki "hoću/neću" pristup Obame i svojim ratnim zrakoplovstvom, ali i drugom pomoći u vojnoj tehnologiji pomogao okrenuti rat u korist Bašara Al-Asada. Osim u SAD-u, zabrinutost zbog Trumpovog ulaska u Bijelu kuću pokazale su i mnoge države članice NATO Pakta i to nakon izjave novog predsjednika (tadašnjeg kandidata) da će razmisliti o budućim intervencijama SAD-a u okviru Pakta, pogotovo kao pomoć državama koje ne ispunjavaju svoje obveze prema NATO-u (prije svega, troše više od 2 posto budžeta u vojne svrhe i obranu). No, čini se da se američki saveznici ipak ne moraju brinuti da će ostati bez njihove potpore u slučaju nekog napada na njihov teritorij. Naime, Trump je u nedjelju razgovarao s glavnim tajnikom NATO-a Jensom Stoltenbergom te izrazio snažnu potporu za Pakt, piše Bloomberg. Osim toga, njih dvojica su diskutirali o tome kako motivirati države članice da troše više na obranu, rečeno je iz Bijele kuće. Trump je Stoltenbergu također obećao da će doći na sastanak lidera članica NATO-a u svibnju, ali i raspravljao o tome kako iznaći "mirno rješenje sukoba uz ukrajinsku granicu". Mnogo oštriju poruku prema Rusiji uputio je američki potpredsjednik Mike Pence koji jučer rekao da Trumpova administracija "pažljivo gleda" Rusiju i "vrlo je zabrinuta" zbog eskalacije sukoba u Ukrajini koja je počela prošli tjedan. Pence je također rekao da je Trump razgovarao s Putinom o ratu u Ukrajini:  - Mislim da svjetska zajednica sve više prepoznaje da u Bijeloj kući postoji novi način vlasti i vođenja politike, ne samo novi vođa. Predsjednik Trump donosi vrlo iskreni i direktni pristup vodstva u Bijelu Kuću, između ostalog u razgovorima s liderima diljem svijeta - iskreno, mislim da oni to doživljavaju kao osvježenje - rekao je Pence u intervjuu za ABC News. Potom je "objasnio" Trumpov stav prema Rusiji:  - Ako će se pružiti mogućnosti da surađujemo, vjerujem da će predsjednik tražiti priliku da počnemo naš odnos ispočetka. No, budite sigurni u to, te će odluke ovisiti o tome kako će se Rusi ponašati u nadolazećim danima - rekao je Pence.   Prije nekoliko dana je nova ambasadorica SAD-a pri UN-u Nikki Haley bila prilično direktna kad su u pitanju američko-ruski odnosi:  - SAD i dalje osuđuje i poziva na momentalni prekid ruske okupacije Krima. Krim je dio Ukrajine i naše sankcije vezane uz Krim ostat će na snazi dok Rusija ne vrati kontrolu nad poluotokom Ukrajini - Vrlo se jasno izjasnila Haley, gotovo kao i njezina prethodnica Samantha Power koja je bila ambasadorica pri UN-u za vrijeme Obamine administracije.    Osim ljudi iz Trumpove administracije o Rusiji su posljednjih dana u izrazito negativnom tonu pričali i visokopozicionirani republikanci, poput senatora Marca Rubija (Trumpovog protukandidata za nominaciju) i vođe senatske većine Mitcha McConnella koji je rekao da "očito na Rusiju ne gleda istim očima kao i Trump", piše CNN.  - Putin je bivši kandidat KGB-a. On je bitanga. Nije izabran na svoju funkciju na izborima koje bi većina ljudi smatrala poštenima. Rusi su aneksirali Krim, izvršili invaziju na Ukrajinu i prtljali se u naše izbore. Mislim da nema znaka jednakosti između načina na koji se Rusi ponašaju i na koji se SAD ponaša - rekao je oštri McConnell, o kojem će Trump itekako ovisiti u nadolazećoj borbi za potvrdu nominacije suca Neila Gorsucha na Vrhovni sud SAD-a. Kako SAD nije zadovoljan ruskim angažmanom oko Ukrajine, tako ni Kremlj nije sretan zbog novih sankcija koje je Trump uveo Iranu, piše Reuters. Iz Moskve je rečeno da se oni "ne slažu" s Trumpovom ocjenom da je Iran "prva teroristička zemlja na svijetu" te su dodali da oni žele produbiti svoje ionako dobro veze s Teheranom. Tako je glasnogovornik Ureda ruskog predsjednika Dmitry Peskov izjavio:  - Rusija ima prijateljske odnose s Iranom, surađujemo u širokom broju područja, cijenimo naše trgovinske veze i nadamo se da ćemo ih dodatno razvijati - kazao je Peskov i dodao:  - Nije tajna da Moskva i Washington imaju dijametralno suprotan stav o velikom broju međunarodnih problema. No, to ne bi smjela biti prepreka izgradnji normalne komunikacije i pragmatičnog odnosa koji će koristiti i jednoj i drugoj državi - zaključio je Peskov.