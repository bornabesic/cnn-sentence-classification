S 479 glasova za, samo 37 protiv i 107 suzdržanih, Europski parlament izglasao je dosad najoštriju rezoluciju o Turskoj, u kojoj se poziva na zamrzavanje pregovora o članstvu te zemlje u EU. Iako je tekst rezolucije razljutio turskog predsjednika Erdoğana koji je iz Ankare poručio da glasovanje u EP-u “nema nikakvu vrijednost”, a prije toga su on i njegovi suradnici prijetili da će ponovo početi puštati izbjeglice i migrante iz Sirije u EU ako Bruxelles ne udovolji njihovim zahtjevima, hrvatski europarlamentarac Jozo Radoš (HNS) ne vjeruje da će izglasavanje rezolucije imati posljedice u obliku novog vala migranata. – Ne vjerujem da će se to dogoditi. Prvo, Europska komisija i Vijeće u svojim će kontaktima malo ublažiti tu poziciju Parlamenta i voditi pragmatičniju politiku. Drugo, ni Turskoj ne odgovara eskalacija odnosa s Europom – smatra Radoš i dodaje da je Europski parlament, za razliku od Komisije i Vijeća, u poziciji da bude oštriji i slobodniji u zagovaranju najviših demokratskih načela. Rezolucija nije obvezujuća, a o zamrzavanju pregovora ne odlučuje Europski parlament, nego Vijeće EU, odnosno zemlje članice. Rezolucija osuđuje nerazmjerne represivne mjere koje je turska vlada poduzela tijekom izvanrednog stanja uvedenog nakon ljetošnjeg pokušaja vojnog  udara. Te represivne mjere krše osnovna prava i slobode, zaključuje rezolucija, koja problematizira i odluku turskih vlasti da uhite 150 novinara i 10 parlamentarnih zastupnika kurdske manjine. Rezolucija poziva na zamrzavanje pregovora, ali i dalje žele da Turska bude usko povezana s Europskom unijom te prijetnju zamrzavanjem vide kao poticaj Turskoj da prestane vući poteze koji je udaljavaju od europske perspektive. Poznato je kako je u Turskoj 40 tisuća ljudi zatvoreno nakon neuspjelog vojnog puča u toj zemlji, a 100 tisuća ih je otpušteno iz državnih službi. Uglavnom se radi o profesorima u školama i na fakultetima, novinarima i aktivistima, ali i političarima. Zatvoreno je i devet medijskih kuća. Upravo izglasanu Rezoluciju kritizirali su neki političari unutar Parlamenta EU koji su sigurni kako će to još više potaknuti Erdoğana da krši ljudska prava i uvodi rigorozne zakone poput smrtne kazne. Da je situacija zbog mogućeg novog vala migranata alarmantna dokazuje i to da Mađarska uz već postojeću žičanu ogradu diže još jednu, tzv. pametnu žicu visoku tri metra i dugu 11 kilometara, s kamerama, laserima i strujom, kojom bi se pomoću noćnih senzora trebalo potpuno spriječiti bilo kakav ilegalni prelazak srpsko-mađarske granice. >> Europski parlament izglasao zamrzavanje pregovora o članstvu Turske u EU 