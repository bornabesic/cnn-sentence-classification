Do 17 sati glasalo je 65.30 posto birača u drugome krugu predsjedničkih izbora u Francuskoj, objavilo je ministarstvo unutarnjih poslova u nedjelju, što je manji odziv u odnosu na zadnja tri izbora, a prema izlaznim anketama koje su prenijeli belgijski mediji centrist Emmanuel Macron vodi s više od 60 posto. Odziv do 17 sati manji je nego na trima zadnjim predsjedničkim izborima u isto vrijeme, piše agencija Reuters. Prema podacima francuskog MUP-a odziv je slabiji u odnosu na prvi krug 23. travnja kada je do 17 sati glasalo 69,42 posto birača, ali i u odnosu na drugi krug predsjedničkih izbora 2012., kada je do istog vremena glasalo 71,96 posto, piše agencija AFP.  Kako je prenijela agencija Reuters pozivajući se na procjene koje su objavili Harris Interactive, Ifop Fiducal i Ipsos Sopra, odziv je iznosio 27, 25 te 26 posto. Sve su ankete predviđale izbornu pobjedu 39-godišnjem bivšem ministru gospodarstva Emmanuelu Macronu između s prikupljenih 61,5 i 64 posto glasova, prema 37 do 38,5 posto 48-godišnjoj Marine Le Pen, kandidatkinji krajnje desne stranke Nacionalne fronte. No iznenađenje nije nemoguće s obzirom na iskustvo Brexita u Velikoj Britaniji i pobjedu Donalda Trumpa u Sjedinjenim Državama, koji su opovrgnuli ankete pa zabrinutost vlada u Francuskoj zbog slabog odziva ili mogućih praznih listića. Odziv je važan ulog u drugome krugu izbora koji se održavaju za produljenog vikenda, jer Francuska u ponedjeljak slavi Dan pobjede i prvi put u 60 godina dogodilo se da u drugome krugu nema predstavnike tradicionalnih stranaka ljevice i desnice koji su eliminirani prije dva tjedna.  Belgijski mediji već su poslije podne objavili  prve izlazne ankete koje su provela tri neimenovana instituta. Macron je  tako dobio između 62 i 63 posto glasova, prenijela je belgijska javna televizija RBF, piše agencija Reuters i dodaje da te podatke nije mogla provjeriti. Od 1969. godine, odziv u drugome krugu veći je nego u prvome na predsjedničkim izborima u Francuskoj.  Oko 47,5 milijuna Francuza bilo je pozvano glasati između 8 sati ujutro do 19 sati u Francuskoj, odnosno 20 sati u Parizu i drugim velikim gradovima. 