Čelnik Mosta nezavisnih lista Božo Petrov u 17 sati održao je izvanrednu konferenciju za novinare na kojoj se osvrnuo na niz aktualnih tema, uključujući i na objavu šefa Kluba zastupnika Mosta Ivana Kovačića da, što se njega tiče, suradnja s HDZ-om na nacionalnoj razini više nije moguća. Kao argument je naveo ponovno imenovanje Ivana Škaričića, nekadašnjeg gradonačelnika Omiša kojeg je on porazio na lokalnim izborima, za šefa HDZ-ova gradskog ogranka. - Razumijem Ivana iz razloga što smo mi u Metkoviću imali jednog takvog Škaričića. Razumijem njegovu ljutnju i rezigniranost i sve što se trenutno događa, ali upravo zbog takvih likova je Most i nastao. Rijetko kada upoznajete tako kvalitetnu osobu kao što je Ivan Kovačić, znam da on zna da se u ovom trenutku trebaju štititi nacionalni interesi, zbog toga smo ušli u Vladu. Shvatit će se s vremenom kakvi ljudi trebaju u politici biti i da će konačno doći mladi ljudi bez mrlja. Očekuje se odgovornost od političkih stranaka, ne očekuje se da se ljudi poput Škaričiča i sličnih likova biraju za šefove gradskih ogranaka - izjavio je Petrov. - Vjerujem da će Kovačić u trenu kad se slegnu emocije podržati Most, njegova podrška nikad nije bila upitna, znam da će uvijek nacionalni interes staviti ispred svega drugoga - dodao je Petrov i upozorio da lokalna razina nije državna. - Trebamo štititi nacionalne interese i reforme, trenutno nismo samo saborski zastupnici, nego oni koji se trebaju potuditi da idemo u boljem smjeru, nismo predstavnici lokalnih sredina. Znam da mu je teško, ali znam i da će podržati Most - rekao je Petrov. Kazao je da se s Kovačićem čuo i ponovio da razumije njegovu ljutnju. - Razgovarali smo, znam da kad sve ovo prođe, bez obzira na što druge stranke rade, a to je njihova odgovornost, mi ćemo jednako zahtijevati reforme. Most će završiti suradnju ako se ne započnu reforme i ako se na bilo koji način pokuša oštetiti hrvatske interese. - Mi ćemo davati podršku Vladi do onog trenutka dok ne vidimo da se reforme ne događaju - kazao je Petrov i napomenuo da u slučaju da od reformi ne bude ništa Vlada ne zaslužuje ni podršku Mosta, ni podršku građana. - Ja sam i dalje pri stavu da se iz ove Vlade mogu izvući promjene i da će ih ona provoditi, nekoliko stvari govori da ova Vlada radi dobro, nije stvar samo najava akcijskog plana reformi i koordinacije ministara... Mene brine razina na kojoj funkcioniraju političke stranke, to je problem, politička nestabilnost nije na razini Vlade, nadam se da će drugi suradnici shvatiti da je ovo zajednička Vlada - izjavio je. Komentirao je i poziv zastupnika HSP AS Pere Ćorića za ostavkom ministra unutarnjih poslova Vlahe Orepića, kojega je označio odgovornim za pljačku blaga iz policijskog sefa u Heinzelovoj. - Meni su iskreno takve optužbe smiješne, preporučio bih Ćoriću da si nabavi neku drugu zanimaciju, on je samo megafon interesnih krugova koji su mislili Most pokoriti i da se neće moći obraniti od toga. Mi smo birali Orepića jer smo znali da je čvrst i da želi napraviti promjene, savjetovao bih drugim članovima Domoljubne koalicije da se konačno opredijele jesu li za tu Vladu ili možda njihovi članovi ne zavređuju mjesta koja su također dobili dolaskom ove Vlade, neka konačno odluče na kojoj su strani. Rušiti na taj način Vladu... Ne ruše ministra, nego Vladu. Da, postoji politička nestabilnost samo iz razloga što neki članovi unutar određenih koalicija nisu zadovoljni, Most im nije kriv za to, neka riješe to među sobom. Ne pada nam na pamet odreći se Orepića, volio bih da su svi ministri kao on - kazao je Petrov. - Mislim da se pokazalo zadnjih par mjeseci tko su oni koji najviše izlaze u javnost, članovi manjih stranaka Domoljubne koalicije. U trenu kad smo jasno ustali zbog Ine, zanimljivo da su izjave tih istih ljudi bile pomirbene... Mi ne želimo prijetiti i ucjenjivati, došli smo jer želimo napraviti reforme, i na tome ćemo i dalje inzistirati, a i Ćoriću i ostalima poručujem da i oni imaju svoje članove koji su dobili pozicije (...), volio bih da nas ostave na miru da konačno možemo odraditi posao - zavapio je Petrov. Zatim se osvrnuo i na pitanje Ine i MOL-a te arbitraže koju je hrvatska strana pokrenula protiv mađarske. - Kao potpredsjednik Vlade imam pravo biti upoznat, ali ni ja ni netko drugi od članova Vlade nema pravo iznosti detalje, no imamo razloga biti optimistični vezano za epilog arbitraže. Bilo kakvo dovođenje u pitanje arbitraže je zapravo po meni nešto što se ne bi smjelo događati i nešto što Hrvatsku stavlja u podređen položaj. Hrvatska trenutno ima jako dobar položaj - izjavio je Petrov i otkrio da je na razini Vlade formiran radni tim za ovo pitanje. - Vjerujem da ćemo na Vladi donijeti zajedničku odluku - kaže Petrov. Novinari su ga pitali i o najavama Milana Bandića o preslagivanju vladajuće koalicije. - Nije me strah Bandića, on može sanjati mnogo toga, pozvao bih se na njegovu rečenicu 'psi laju, karavane prolaze', on može pričati i sanjati što god hoće, on sigurno nije faktor kojeg će se Most bojati, neka se bavi svojim dvorištem - poručio je Petrov. Na kraju je ponovio tvrdnju da država nema novca za isplatu povišice zaposlenicima u javnom sektoru, a u kratkom osvrtu na rezultate izbora u Srbiji zatražio je da se svi koji su ondje ušli u parlament, a tijekom 90-ih godina su imali veze s agresivnom politikom prema Hrvatskoj, ograde od toga. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!