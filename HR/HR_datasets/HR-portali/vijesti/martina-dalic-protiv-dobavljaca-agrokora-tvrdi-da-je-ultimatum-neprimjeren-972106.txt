Foto: Hina POTPREDSJEDNICA Vlade i ministrica gospodarstva Martina Dalić je, na zahtjeve Agrokorovih dobavljača, odgovorila da razgovor u terminima ultimatuma nije primjeren situaciji niti rezultatima izvanredne uprave te je za srijedu najavila sastanak s predstavnicima nezadovoljnih dobavljača.    Koordinacija proizvođača i dobavljača Agrokora u ponedjeljak je, naime, objavila zahtjeve vezane uz tretman mjenica Agrokora, kao i nove plasmane njihove robe koncernu te najavila obustavu isporuka robe od 29. svibnja ove godine ne ispune li se do tada njihovi zahtjevi. >> NOVA DRAMA U AGROKORU Dobavljači prijete obustavom sve robe Konzumu, dali rok od 7 dana  "Razgovor u terminima ultimatuma nije primjeren situaciji. Agrokor ima 6.500 dobavljača i od tih 6.500 dobavljača, koji su od uvođenja izvanredne uprave primili svaki isplate što za dio starih dugova, što za nove isporuke, jedan dio se okupio jučer i dostavio jedan dokument, koji se, prema mom razumijevanju, odnosi se na nešto manje od 160 dobavljača", rekla je Dalić u izjavi novinarima nakon Foruma o dualnom strukovnom obrazovanju u Hrvatskoj. Susret s Maricom Vidaković  Najavila je i kako bi se u srijedu trebala sastati i s prokuristicom Kraša Maricom Vidaković, koja je ujedno i članica Vjerovničkog vijeća u postupku izvanredne uprave nad Agrokorom, a koja je u ponedjeljak i iznijela zahtjeve dobavljača.  "Ja sam s predstavnicom Vjerovničkog vijeća Maricom Vidaković dogovorila sastanak koji će se održati sutra, prema tome vodimo dijalog, želimo saslušati eventualne probleme koje dobavljači koje predstavlja Vidaković vide, međutim smatram da razgovor u terminima i ultimatumima nije primjeren niti složenosti procesa izvanredne uprave, niti ukupnim rezultatima koje izvanredna uprava ostvaruje", ocijenila je Dalić. Dobavljači i banke  Na upit zašto dobavljači u okviru zakona o izvanrednoj upravi nemaju isti status kao i banke, potpredsjednica Vlade je istaknula da oni, zajedno s radnicima, jedini u okviru tog zakona imaju mogućnost naplate i starih dugova, nastalih prije aktiviranja zakona 10. travnja ove godine, što banke ne mogu.  "Dobavljači zajedno s radnicima predstavljaju kategoriju plaćanja koja je moguća u okviru izvanredne uprave, a u odnosu na dobavljače to je i mogućnost isplate za stare dugove, stvorene prije 10. travnja. Banke, financijski vjerovnici, kreditori, nemaju mogućnost niti plaćanja kamata ili obveza po ovom ogromnom dugu koji je stvoren prije 10. travnja, a financijske injekcije koje je Agrokor uzeo na početku izvanredne uprave u iznosu od 85 milijuna eura je vrsta kredita koja će se isplatiti na kraju procesa restrukturiranja i na kraju procesa izvanredne uprave", pojasnila je.  Prema tome, naglašava Dalić, "s obzirom na odredbe zakona o izvanrednoj upravi, dobavljači predstavljaju specifičnu kategoriju u okviru cijelog procesa, koji jedini imaju mogućnost isplate za stare dugove, a za koje izvanredna uprava treba uskladiti rokove plaćanja za nove isporuke s ugovorenim rokovima i zakonom na čemu se upravo radi". Rokovi plaćnja svedeni na 75 dana  Pritom je iznijela podatak, prema informacija kojima ona raspolaže, da se "rokovi plaćanja za operativne kompanije, znači Ledo, Jamnicu, PIK Vrbovec i dr., danas nalaze u rokovima između 30 i 60 dana u prosjeku, dok su rokovi plaćanja za Konzum skraćeni na prosječno 75 dana", te je naglasila da je zadaća izvanredne uprave i te rokove svesti u okvire zakonskih.  "Naravno, nije moguće sve one probleme koji su se gomilali mjesecima, gdje mjesecima nisu obavljana plaćanja, svladati u nekoliko tjedana. Držim da većina dobavljača to itekako razumije, vidi i osjeća učinke izvanredne uprave, s obzirom na to da je cjelokupni sustav stabiliziran. (...) Izvanredna uprava donosi vrijeme za restrukturiranje, ali to je isto tako i vrijeme i prilika i za brojne Agrokorove dobavljače da povećaju i efikasnost svog poslovanja, da pronađu i druge mogućnosti za plasman svojih proizvoda, s obzirom na to da mislim da nije realno očekivati nastavak modela poslovanja koji su postojali u prethodnom razdoblju, a koji su omogućavali i određene, možda nešto veće marže nego što su bile moguće kod konkurencije, koje su također omogućavale i osiguravale i pristup tržištu pod uvjetima i na način koji je te dobavljače u jednoj mjeri doveo da su se i sami pojavili kao kreditori Agorkora. Prema tome, mnogo je različitih veza i poslovnih odnosa razvijeno tijekom proteklih godina, koje neće biti moguće nastaviti u budućnosti, a upravo proces izvanredne uprave je taj koji treba omogućiti i osigurati da se sve ono loše u načinima poslovanja što je stvarano tijekom niza proteklih godina promijeni i uskladi s jednom modernom tržišnom praksom poslovanja", poručila je Dalić. Neisplate plaća u Hrvatskoj  Na novinarski se upit osvrnula i na  podatak Porezne uprave da plaće u Hrvatskoj ne isplaćuje ukupno 937 poslodavca, koji zapošljavaju 3.930 radnika, podsjetivši da zakonodavni okviru propisuje mjere, kazne i posljedice za poslodavce koji ne isplaćuju plaće.  "Jedna od najvažnijih je da je nalog za isplatu plaća, obračunska lista, ujedno i ovršna isprava. Permanentna je zadaća svih nadležnih institucija, Porezne uprave i različitih državnih inspekcija, da se s takvim pojavama bore i da one prestanu biti dio naše svakodnevice", zaključila je potpredsjednica Vlade.