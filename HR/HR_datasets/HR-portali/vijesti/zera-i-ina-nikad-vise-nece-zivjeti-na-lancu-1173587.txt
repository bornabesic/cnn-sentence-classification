Dvanaest volonterki nije odustajalo, danima su smišljale što napraviti i uspjele su - Zera i Đina više ne žive na lancu. Nije volonterke pokolebalo što vlasnica nije htjela dati kujice, jer tko će joj lavežom tjerati lisice, a ni to što su je podržavali i veterinarski inspektori. Po njihovom mišljenju, sve je bilo u skladu s potrebama pasa, od načina držanja do nastambi u kojima su spavale. Svima je je bilo sasvim normalno što kujice zbog prekratkih lanaca godinama ne mogu napraviti više od dva, tri koraka, što jedu otpatke i leševe životinja, što u zdjelicama često nemaju ni vode. Svima je bilo normalno i što je vlasnica poboljšala uvjete držanja tako da je oko kućice nabacala ostatke pločica i crepova. Jedino volonterkama udrženim u Facebook grupu "Đina Zera" ništa od toga nije bilo normalno. Samo zahvaljujući njihovoj upornosti kujice su krenule u bolji život. - Vlasnica je potpisala izjavu o odricanju, a kujice su sad u privremenom domu. Njuškale su travu i trčale po njoj, vjerojatno prvi put u životu. I jako su se dobro snašle, jer sve im je novo, od ljudi do okoline – priča nam jedna od volonterki koje su sudjelovale u spašavanju. Obje čeka odlazak veterinaru, a onda će kujicama tražiti novi dom. U dvorištu iz kojeg su kujice spašene ostalo je puno mačaka, malih i velikih. Mačići ovdje uglavnom netragom nestaju, a mame mace nisu sterilizirane jer moraju loviti miševe, kako kaže vlasnica dvorišta. I dok su Đina i Zera sada na sigurnom, volonterke čeka još jedan zadatak. Obećale su i macama, vratit će se po njih.