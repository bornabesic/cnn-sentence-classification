Izvanredni vladin povjerenik za Agrokor Ante Ramljak u ponedjeljak popodne obratio se javnosti ispred sjedišta koncerna u Zagrebu nakon što se prvi zamjenik predsjednika Uprave ruske Sberbanke Maksim Poletaev ujutro sastao s premijerom Andrejom Plenkovićem i  potpredsjednicom Vlade i ministricom gospodarstva, poduzetništva i obrta Martinom Dalić. Ramljak je rekao da je sastanak bio otvoren i konstruktivan i da su na njemu predstavili novi model financiranja te ponudili Sberbanci da sudjeluje. - Njihov stav ćemo znati uskoro. Kakva god odluka bila mi ćemo je poštovati, a mi još jednom pozivamo da se pridruže klubu banaka koje će financirati Agrokor.  - O konkretnim iznosima nismo razgovarali, ali važno je naglasiti da razgovori o likvidnosti Agrokora idu u dobrom smjeru - kaže Ramljak koji dodaje da će uskoro početi govoriti o iznosima i imenima kreditora.  - Država ne treba pokrivati dug - rekao je. - Sberbanka iskazuje i svoje zabrinutosti, nakon ovog sastanka dobili su punu informaciju, nadam se da ćemo uskoro taj proces privesti kraju - rekao je i dodao da su sa sastanka svi izašli zadovoljni.  Na kraju je prokomentirao roll up model po kojem će se za svaku uloženu kunu priznati kuna iz prošlog duga.   Poletaev je u Banskim dvorima razgovarao s premijerom Plenkovićem i potpredsjednicom Dalić o mogućnostima da ta banka sudjeluje u daljnjem financiranju koncerna Agrokor. Uz Polataeva, u izaslanstvu ruske banke bio je i predsjednik Uprave Sberbank Hrvatska Mario Henjak. Ruski Sberbank jedan je od najvećih kreditora koncerna Agrokor, kojemu je odobrila oko 1,1 milijardu eura kredita. Zadnji je kredit koncernu odobrila u prvom tromjesečju ove godine, i to u iznosu od oko sto milijuna eura, a predstavnici ruske banke za taj kredit traže status 'najstarije tražbine' kao uvjet za eventualne nove kredite.