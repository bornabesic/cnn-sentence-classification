HDZ-ov kandidat za gradonačelnika Zagreba, i nositelj njihove liste za Gradsku skupštinu, bit će Drago Prgomet. Odluka je donesena prije nekoliko dana u samom vrhu HDZ-a, a u utorak je priopćena predsjedniku zagrebačke gradske organizacije HDZ-a Andriji Mikuliću koji se dotad nadao da će on biti kandidat. Stvari su se, međutim, okrenule pa će Mikulić biti drugi na listi, odmah iza Prgometa. Na sastanku koji je sazvao predsjednik HDZ-a i premijer Andrej Plenković još su bili i premijerov šef kabineta, Davor Božinović, glavni tajnik HDZ-a Gordan Jandroković, HDZ-ov potpredsjednik Sabora Milijan Brkić, Drago Prgomet te Vladimir Šeks.   Negativno mišljenje Prema našem izvoru koji je bio jedan od sudionika sastanka, Plenković je objavio da vodstvo smatra kako bi Prgomet bio najbolji kandidat HDZ-a za gradonačelnika i pitao ostale što misle o tome. Mikulić je gutao knedle, ali je prihvatio odluku vodstva, kazavši da će on provesti tu odluku kroz Gradsku organizaciju HDZ-a. Ipak je iznio i svoje negativno mišljenje o obratu, kazavši da nije siguran kako će gradska organizacija prihvatiti Prgometa. - Stranačka baza njega može teško, ili gotovo nikako, prihvatiti. Njemu ljudi ne mogu oprostiti što je u godinu dana promijenio tri stranke, i još uz to i Zorana Milanovića - obrazlaže naš sugovornik situaciju koja će Prgometa dočekati na terenu, od ljudi koji bi mu trebali biti nositelji kampanje, na koje bi se morao oslanjati u pogledu logističke i svake druge podrške u predizbornoj kampanji. Skeptičan prema isticanju Prgometa kao HDZ-ova kandidata za gradonačelnika Zagreba, bio je još Milijan Brkić koji je to, kaže naš izvor, i otvoreno rekao, no ostao je u manjini. - Svi ostali bili su za to da predsjednik gradske organizacije ne bude i nositelj liste i kandidat za gradonačelnika. Naime, praksa je u svim organizacijama da HDZ-ov kandidat za gradonačelnika ujedno bude nositelj liste za skupštinu, pa će se taj automatizam primijeniti i u Zagrebu što se tiče Prgometa - objašnjava naš sugovornik.   Preuzimanje Ova odluka za sobom povlači i pitanje daljnje sudbine zagrebačke organizacije HDZ-a u kojoj najveći utjecaj preko Mikulića ima Milijan Brkić. Naime, na samom početku priprema za lokalne izbore, kada su u HDZ-u počeli tražiti osobu koja bi se kandidirala za gradonačelnika, Plenković je razmišljao o Prgometu. Oni su nekoliko puta o tome razgovarali, no nije bilo dogovora jer je Prgomet, kako su nam prepričali upućeni u te teme, tražio da istodobno preuzme i cijelu zagrebačku organizaciju.   Nezadovoljni To bi značilo njezino raspuštanje i mijenjanje cijelog krvotoka zagrebačkog HDZ-a. Bilo je nekih naznaka da bi se to moglo dogoditi, ali se nije odvilo ništa. Tako je ispalo da se Prgomet zahvalio na ponudi, a stranački vrh pokušavao je naći drugo rješenje. Što se dogodilo u nekoliko posljednjih dana i zašto je Prgomet ipak pristao biti Bandićev izazivač, zasad nije jasno. No, jedan od naših sugovornika iz HDZ-a poručuje kako zagrebački HDZ neće dopustiti da ih raspuste i da Prgomet, ili netko drugi, preuzme organizaciju. - Od toga neće biti ništa, kao što s Prgometom neće biti uspjeha na izborima. S njim kao kandidatom HDZ će samo izgubiti svoje glasače. Dio će ih glasati za Bandića, a dio za Brunu Esih - kaže naš sugovornik koji je vrlo nezadovoljan ovim potezom stranačkog vodstva.