Zastupnica u Europskom parlamentu i članica Predsjedništva i Glavnog odbora HSS-a Marijana Petir izjavila je u utorak kako joj je neprihvatljiva koalicija HSS-a sa SDP-om jer, uz ostalo, te dvije stranke baštine bitno drukčiji sustav vrijednosti. "Smatram da oko pitanja važnih za hrvatski narod svi moramo razgovarati i surađivati. No, kada je riječ o koaliciji, ja kao članica HSS-a, koji je dio Europske pučke stranke, našu poziciju gledam u tom diskursu jer mi baštinimo i sustav vrijednosti koji je bitno drukčiji od nekih stranaka koje priželjkuju koaliciju s nama", rekla je Petir za Hinu komentirajući medijske najave o mogućoj koaliciji HSS-a s SDP-om, odnosno s lijevom koalicijom. Naime, objasnila je, "u nacionalnoj politici osim usuglašavanja u programskim načelima moramo se uskladiti i u vrijednosnom smislu". "Mi smo demokršćanska stranka, stranka centra i ne može nam biti svejedno hoće li netko mijenjati regulativu i tako rastakati vrijednosti koje hrvatski narod živi, pritom ne poštujući volju tog istog naroda. SDP je ne želeći primijeniti odluku naroda na referendumu, mijenjao Zakon o referendumu. To je presedan nikad viđen u novijoj europskoj politici i klasičan udar na demokratski poredak", ustvrdila je Petir. Ako tome pridodamo, kaže Petir, "pogubnu politiku koju je SDP vodio prema hrvatskom selu namještajući natječaje za ruralni razvoj financijerima svoje kampanje kao i poljoprivredno zemljište tajkunima, svjesno uništavajući poljoprivredna obiteljska gospodarstva, jasno je da je to za mene neprihvatljivo". Na pitanje misli li da bi HSS trebao ići samostalno na izbore ili bi se trebao prikloniti jednoj od koalicija (lijevoj ili desnoj), Petir je rekla kako će Glavni odbor HSS-a donijeti odluku o modelu izlaska na izbore, a HSS Sisačko-moslavačke županije, kojem je ona na čelu, jednoglasno je zaključio da bi Glavni odbor prije donošenja konačne odluke trebao prethodno konzultirati županijske organizacije HSS-a i čuti što članstvo misli.  "Sigurna sam da bi članstvo najradije odabralo opciju samostalnog izlaska na izbore. No, pravo je pitanje je li to realno rješenje s obzirom na kratki rok do izbora i činjenicu da HSS ima relativno novo vodstvo koje se još nije uspjelo isprofilirati na nacionalnoj političkoj sceni. S obzirom na navedene okolnosti, na stranačkim tijelima smo razgovarali i o potencijalnoj liderskoj ulozi HSS-a u sklopu stvaranja 'trećeg puta' sa strankama centra, tako da ni ta opcija nije isključena", istaknula je Petir. Dodala je kako pregovarački tim HSS-a pregovara i o potencijalnim koalicijama, a s obzirom na to da ne sudjeluje u pregovorima, vjeruje da ćemo 7. srpnja na Glavnom odboru stranke dobiti cjelovitu informaciju o njihovu tijeku. >> Marijana Petir Srbiji: Ne možete promijeniti Stepinčevu svetost! 