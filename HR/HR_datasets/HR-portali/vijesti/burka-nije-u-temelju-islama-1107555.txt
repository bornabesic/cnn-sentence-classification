U jeku rasprava o integraciji izbjeglica i sigurnosti u EU, Njemačka i Austrija očito idu stopama Belgije i Francuske u kojima je nošenje burke zabranjeno. Nakon presude Europskog suda za ljudska prava iz 2014. da je Francuska imala pravo zabraniti burku na javnim mjestima, stvar je svake zemlje hoće li zabraniti burku i nikab, koji za većinu islamskih stručnjaka za vjersko pravo nisu vjerski simboli. Njemački ministar unutarnjih poslova Thomas de Maizière pozvao je na djelomičnu zabranu burke i nikaba u školama, na sveučilištima, javnim službama, sudovima... Kazao je da se burka ne uklapa u njemačko otvoreno društvo i da odbacuju i veo koji ostavlja samo oči vidljive (nikab op.a). “Pokazivanje lica sastavni je dio naše komunikacije, naše društvene kohezije. Zato pozivamo sve da pokažu lice”, kazao je De Maizière. I austrijski su konzervativci pozvali na zabranu burke, a austrijski ministar vanjskih poslova drži da potpuno prekrivanje tijela sprečava integraciju. Sociolog religije prof. dr. Ivan Markešić govori da ni nikab ni burka nisu temelj islamske vjere. – Oni su povijesne naplavine dobrodošle muškarcima kako bi svoje (pokrivene) žene skrivali od pogleda drugih muškaraca. Kur’an nigdje ne propisuje njihovo nošenje, kao što ni u Evanđelju nije propisano da se svećenici ne bi trebali ženiti i da žene ne bi trebale biti svećenice. Kad bi nikab i burka bili srž islama, ne bi ih trebalo zabranjivati. No, kako sada ti odjevni predmeti prestaju biti religijski i postaju ideološki i politički, njima se zlorabi religija islam, i stvar je svake zemlje kako će se prema tome odnositi – kaže prof. Markešić. I nošenje hidžaba, koji otkriva lice i koji nije sporan ni u jednoj europskoj zemlji, kroz povijest je postao običaj. – Prema mišljenju jednoga od vodećih islamskih teologa u BiH, akademika Enesa Karića, u Kur’anu se on uopće ne spominje kao pokrivalo za kosu žene, već označava pregradu, sklonište, pribježište... Iz svih navoda Kur’ana koji se odnose na odjeću ne može se zaključiti da postoji bilo kakva dužnost obligatnog ili bilo kojeg drugog načina pokrivanja muškog ili ženskog lica. Prema Karićevu tumačenju, ljudi su na svijet došli otkrivenoga lica, čovjek je i na ovome i na onome svijetu bez zara, burke, bez feredže, hidžaba, jer lice je „estetski uzvišeno, kao takvo je raskriveno – na njemu su najvažnija “komunikativna“ čula čovjekova bića” – govori prof. Markešić. Frane Staničić, docent na katedri za upravno pravo zagrebačkog Pravnog fakulteta, ističe da Nijemci slijede Francusku, no kaže kako je pitanje hoće li to njemački parlament prihvatiti. – Očito u Njemačkoj iz sigurnosnih razloga žele imati pouzdanu identifikaciju svih građana. U Hrvatskoj, u kojoj ćete rijetko vidjeti da netko nosi burku ili nikab, nema nijednog zakonskog propisa kojim se brani nošenje burke ili nikaba – kaže Staničić. Inače, najviše žena nosi nikab u Saudijskoj Arabiji, njih 63%, burku nosi samo njih 11%, dok su najliberalnije Libanonke, među kojima 49% žena ne pokriva ni kosu ni lice, a to ne čini ni 32% Turkinja. >> Austrijski političari pozivaju na zabranu burke 