Slovenski premijer Miro Cerar  izjavio je kako bi se na marginama summita Europske unije, u subotu u Bruxellesu, želio sastati s hrvatskim premijerom Andrejem Plenkovićem i predsjednikom Europske komisije Jean-Claudom Junckerom kako bi razgovarali o problematici sustavnog nadzora na hrvatsko-slovenskim graničnim prijelazima na kojima su zadnjih tjedana zbog europske uredbe nastajale kolone vozila i zastoji. - O toj sam problematici u ponedjeljak telefonski govorio s predsjednikom Europskog vijeća, danas o tome namjeravam govoriti s Junckerom, a u subotu bih želio da izravno o tome neposredno govorimo Juncker, Plenković i ja - kazao je Cerar novinarima pred ranije najavljeni susret vodstva stranaka njegove koalicije, koji su se sastali kako bi razgovarali o aktualnim političkim temama. "Slovenija ne može riskirati da ispadne iz Schengena" Slovenski premijer je, u vezi s neprilikama koje na granici izaziva europska uredba i zaštita slovenske granice s Hrvatskom, koja je i granica Schengenskog prostora, ponovio kako se i sam trudi da režim prelaska granice za putnike bude brži i lakši i da se uredba ublaži, osobito u vrijeme praznika i godišnjih odmora. No, uredba je na snazi i treba je poštovati, kazao je Cerar, dodavši da bi u suprotnom bile uvedene schengenske kontrole na granici Slovenije s Italijom i Austrijom. - Slovenija  i dalje ostaje odgovorna članica Schengna, ali ćemo upotrijebiti sve moguće pristupe da ljudima omogućimo lakši prijelaz granice i izbjegnemo moguće gospodarske štete - kazao je slovenski premijer. Slično je u izjavi pred sastanak naveo i Cerarov glavni koalicijski partner, ministar vanjskih poslova Karl Erjavec. - Slovenija je dužna poštovati  uredbe iz Bruxellesa o sistematskom nadzoru granice jer smo dio Schengena u kojemu moramo ostati. Želimo da i Hrvatska postane dio Schengena što prije, pa bi onda i svi nastali problemi bili riješeni - kazao je Erjavec novinarima, dodavši da Slovenija ne može riskirati da "ispadne iz Schengena".  - To bi za nas značilo malu katastrofu, ne samo za putnike nego i za našu ekonomiju, osobito ako bi se strogo kontrolirala granica s Austrijom -  kazao je Erjavec. Ne mogu riskirati da se opet nađu na Balkanu Slovenski premijer Cerar  je, na pitanja o Schengenu i sistematskim kontrolama koje izazivaju gužve na granici te ekonomsku štetu Sloveniji i Hrvatskoj, morao odgovarati i na zastupnička pitanja oporbe, čiji ga je diio optužio da samo nastavlja svoju politiku "gradnje zidova" prema Hrvatskoj i to, kako su rekli, iz razloga političke promidžbe jer njegova vlada nije uspješna pa se želi dokazati kao državotvorna pred dijelom birača. Cerar je to energično zanijekao, rekavši da se drži europske uredbe koja je važna zbog sigurnosti Schengena, ali da se trudi kako bi gužve bile smanjene. - Slovenija se pridržava uredbe o sustavnim kontrolama, a to će i dalje činiti - kazao je Cerar, retorički se upitavši žele li oni koji ga pozivaju na obustavu promjenu uredbe da se Slovenija "opet nađe na Balkanu". >>Treba nam političko čudo - kolaps na granici ugrožava milijarde eura >>MUP: Putnici, provjerite alternativne granične prijelaze sa Slovenijom 