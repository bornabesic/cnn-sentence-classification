Predsjedništvo HDZ-a, potvrdilo nam je više izvora, odlučilo je svim lokalnim HDZ-ovim organizacijama poslati naputak da prestanu javno iskazivati potporu potencijalnim kandidatima za predsjednika HDZ-a (u prvom redu se to odnosi na Andreja Plenkovića) jer se svim kandidatima želi omogućiti fer utakmica. Svi ostali bezveznjaci Gotovo ne prođe dan da neki istaknuti HDZ-ovac uime cijele lokalne organizacija ne iskaže svoju potporu Plenkoviću. Posljednji je to jučer učinio Andrija Mikulić, šef zagrebačkog HDZ-a, dan prije i Tomislav Čuljak koji je obećao potporu Vukovarsko-srijemskog HDZ-a. Našu izvori kažu da je Ivana Maletić, potpredsjednica HDZ-a, prva jučer na Predsjedništvu rekla kako bi za HDZ bilo dobro da bude barem dvoje ili troje kandidata kako bi članovi mogli birati.  I Večernjem listu je potvrdila da je u institucionalnom smislu neobično da se HDZ-ova lokalna tijela unaprijed opredijeljuju za jednog potencijalnog kandidata, dok još nije poznato tko je sve u igri za novog predsjednika HDZ-a. Uostalom, HDZ broji 200.000 članova i za stranku je smiješno da bude princip -jedan član, jedan glas - jedan kandidat. Darko Milinović, član Predsjedništva i potencijalni kandidat za šefa HDZ-a, rekao je na sjednici da su valjda prošla vremena kada je samo jedan čovjek bio najbolji ( kao što se sada implicira s Plenkovićem), a da su svi ostali bili “majmuni i bezveznjaci”. Milinović je očito aludirao na Ivu Sanadera. Milinović je, prenose nam naši sugovornici, na Predsjedništvu uvjeravao da bi se svatko do članova Predsjedništva mogao kvalitetno suprotstaviti Zoranu Milanoviću, budući da je opći dojam javnosti da mu je najbolji oponent isključivo Plenković. Miro Kovač navodno je prigovorio Andriji Mikuliću kako može davati potporu Plenkoviću uime zagrebačke organizacije, a on se pravdao da je to učinio u svoje osobno ime. Naši izvori kažu kako je Milijan Brkić, koji sada obnaša dužnost šefa HDZ-a, predložio da se prestane s individualnim potporama jer još nitko nije službeni kandidat dok 6. srpnja ne preda najmanje 5000 potpisa. Zasad se Milinović čini najbliže odluci da bi se mogao upustiti u sraz s Plenkovićem. Neslužbeno doznajemo da je on prikupio 3000 potpisa za kandidaturu, a odluku će donijeti do kraja tjedna. I Brkić je jučer rekao da će do petka odlučiti hoće li se kandidirati za predsjednika HDZ-a. Još razmišlja i Ivana Maletić, ali i Zlatko Hasanbegović, a navodno i Miro Kovač. O kandidaturi je razmišljao i Đuro Njavro. Predsjedništvo je oformilo i izborni stožer za parlamentarne izbore, a šef stožera je Damir Jelić. Dogovor s Plenkovićem? Ivana Maletić je voditeljica grupe za izradu izbornog programa u kojoj su Tomislav Tolušić, Tomislav Ćorić, demograf Stjepan Šterc te Nikolina Klaić, tajnica HDZ-ova odbora za regionalni razvoj. Kada se analiziraju ljudi koji su u u uključeni u stožer i izradu programa stječe se dojam da je to napravljeno u dogovoru s Plenkovićem. U suprotnom bi bilo neobično da se bira stožer dok još nije izabran novi šef. HDZ je oformio i skupinu koja će mijenjati Statut kako bi se ojačala stranačka tijela, a smanjila autonomija šefa... 