 Kako ono kažu tko prizna, pola mu se oprašta. Ali zato onome tko ne prizna ništa-njemu je sve oprošteno….. U posljednje vrijeme sve se više mogu čuti glasovi onih koji prizivaju uhićenje Ivice Todorića. Nije više to samo običan svijet, kojeg ionako nitko ne pita za mišljenje, niti par nadobudnih komentatora (među koje i sam ponekad spadam), već političari i ljudi bliski vlasti, pa je tako i sam povjerenik za Agrokor Ante Ramljak  javno rekao kako postoji mogućnost da se iz koncerna izvlačio novac, dakako protuzakonito-nego kako drugačije. Iz svega se da zaključiti kako u narednom razdoblju postoje dobre šanse privođenja Ivice Todorića na informativni razgovor. Kako bi taj razgovor mogao izgledati pokušat ćemo otkriti prateći devet koraka pomoću kojih isljednici pokušavaju izvući priznanje iz osumnjičenog. To je poznata Reidova tehnika kojom se i danas koristi većina represivnih sustava u Europi i svijetu. Pa krenimo redom. 1.      Direktno suočavanje – „razgovor s osumnjičenikom u kojem se objašnjavaju dokazi koji vode do njega. Osobi pod istragom se nudi prilika da objasni što je dovelo do kaznenog djela.“ Ispitivač: U Agrokoru nedostaju milijarde. Ti si ih ukrao lopove jedan i stavio ih na račune u Nizozemskoj i Švicarskoj. Sve lijepo piše u 7dnevno. Todorić: 7dnevno je šrot. Tko to uopće čita? Ispitivač: 7dnevno nije šrot i mi ga čitamo! Todorić: A gdje su vam konkretni dokazi? Ispitivač: Nemamo ih još sve. Čekamo da izađe sljedeći broj novina. Todorić: Dobro, zovite me onda kad izađe. 2.      Prebacivanje krivnje – „okrivljavanje neke druge osobe ili vanjskih okolnosti za zločin. Istražitelj mijenja priču prema reakcijama osumnjičenog u potrazi za scenarijem na kojeg osumnjičenik najbolje reagira.“ Ispitivač: Čekaj malo. Nismo još gotovi. Mi znamo da si ti bio sam mali cvjećar. Hoćeš da jedeš. Hoćeš da je*eš. A to košta. Zato si pristao da vodiš tu firmu za Udbu, je li tako bilo? Todorić: Molim Vas pustite me, zakasnit ću na avion. Ispitivač: Ne brini, stići ćeš. Ako mi kažeš što se dogodilo. 3.      Nikada ne dopustiti da osumnjičenik poriče krivnju –„ što češće okrivljeni ima priliku reći “nisam to učinio”, teže ga je navesti na priznanje.“ Todorić: Gledajte, ja ne znam zašto sam ja uopće ovdje. Sve sam se dogovorio s Plenkovićem. Agrokor više nema nikakve veze sa mnom. Nisam odgovoran za ništa. Ispitivač: Ma kako nisi? Jesi! Ti si bio taj koji je gomilao dugove, izvlačio novac. Gdje su pare? 4.      Zaobilaženje prigovora – „U ovoj fazi osumnjičeni daje razlog zašto je ili nije počinio zločin. Ovo treba iskoristiti da bi se približili priznanju. Na primjer, ako osumnjičeni kaže da ne bi nikada počinio silovanje jer mu je sestra bila silovana, istražitelj će reći kako je jasno da poštuje žene i da je zločin bio iznimka izvan njegove kontrole.“ Todorić: Nikada ne bih ukrao toliki novac. Ispitivač: Znam da ne bi. Nisi ti toliki lopov. To je bilo izvan tvoje moći. Jednostavno si morao, je li tako? Todorić: Pa i nije baš tako. 5.      Produbljivanje kontakta s osumnjičenim – „počinitelj bi do sada trebao biti frustriran i nesiguran. Ispitivač se pretvara da mu je saveznik u ovoj situaciji i to potvrđuje prijateljskim ponašanjem i govorom tijela.“  Ispitivač: Nego kako je? Ajde reci mi. Jedino ti mi možemo pomoći. Ovi tvoji su te ostavili na cjedilu. Todorić spušta glavu i skriva pogled…. 6.      Osumnjičeni gubi odlučnost – „ako govor tijela počinitelja označava popuštanje ili predaju (glava u rukama, laktovi na koljenima, spuštena ramena), istražitelj iskorištava priliku i počinitelja vodi prema priznanju. U slučaju da osumnjičeni zaplače, istražitelj će mu reći kako to smatra priznanjem krivnje.“ Ispitivač: Digni glavu gore, nemoj plakati. Nije ništa što se ne može srediti. Todorić: Ne plačem. Ispitivač. Nego što radiš? Todorić: Smijem se. Ispitivač: Smiješ se?! Lopove bezobrazni! A što ti je smiješno? Todorić: To bi trebali pitati svoje glavne šefove. Ispitivač: Ministri su dobili otkaz. Ili dali ostavke. Kako god bilo nema ih više. Todorić: Ne mislim na njih. Ispitivač: Nego na koga? Todorić: Na Franju Gregurića, Josipa Manolića, Stipu Mesića, Nikicu Valentića i tu ekipu. Ispitivač: Njih da pitam? Todorić: Tako je. Pitajte baš njih. 7.      Ponuda alternativa –„ Ispitivač nudi dva različita motiva od kojih je jedan socijalno prihvatljiviji (“zločin iz strasti”), a drugi je moralno odbojan (“ubio si je zbog novca”). Detektiv pojačava kontrast između dvije opcije dok osumnjičeni ne označi onu koja mu je prihvatljivija.“ Ispitivač: To ne mogu. Za to mi treba posebno odobrenje. Todorić: A za ovo ti ne treba? Ispitivač: Pa ne znam. Koliko su mi rekli. Trebam saznati gdje je nestalo 3-5 milijardi kuna pa sam ja eto mislio da vas pitam. Todorić: Mislio si ha? Da si mislio onda ti i ja sada ne bi tu sjedili i vodili ovaj razgovor. 8.      Uvođenje osumnjičenog u razgovor – „ispitivač osumnjičenog ohrabruje na razgovor o zločinu i dovodi nove svjedoke u sobu. Priznavanje novoj osobi pojačava razinu stresa i požuruje priznanje te navodi počinitelja na odabir socijalno prihvatljivije opcije, što ga prisiljava da priznanje smatra gotovim.“ Ispitivač: Ma slušaj ti smrade jedan.. Ne bojim se ja tebe i tvojih. Za sve postoje svjedoci. Todorić: A gdje su ti svjedoci? Ispitivač: U drugoj prostoriji, odma tu do nas. Todorić: Jesi siguran? Idi radije provjeri. Ispitivač: Evo idem sad po njih pa ćeš vidjeti kad vas suočim sve! Istražitelj ode po svjedoke a kad tamo prazna prostorija, nigdje nikoga. Nema traga svjedocima ali ni dokumentima i dokazima. 9.      Priznanje –„ završni korak je sam čin priznanja, bilo to pismeno ili putem video snimke. Osumnjičeni potvrđuje da je priznanje dragovoljno i potpisuje izjavu pred svjedocima. „ Todorić: I , di su ti svjedoci? Ispitivač: Čini mi se da su otišli negdje. Todorić: I meni se čini. I što sad? Da čujem? Ispitivač: Pogriješio sam. Ispričavam se. Todorić: Ne čujem. Može glasnije? Ispitivač: Oprostite gospodine Todorić, zasrao sam stvar! Priznajem, ja sam kreten! Todorić: To si svakako. Dobro,  makar si priznao. Kako ono kažu tko prizna, pola mu se oprašta. Ali zato onome tko ne prizna ništa-njemu je sve oprošteno….. 