Beograd je proteklih dana pod pravom najezdom zmija, a nekoliko nedavnih incidenata izazvalo je paniku među građanima srbijanske prijestolnice. Iako veterinari kažu da su susreti sa zmijama na beogradskom asfaltu uobičajena stvar, ove su godine zbog hladnijeg vremena ugmizale među ljude u potrazi za izvorom topline. – Ove godine imali smo nešto manje intervencija, ali temperatura raste, tako da ćemo najvjerojatnije stići do nekog prosjeka – kazao je direktor "Veterine Beograd" Budimir Grubić za Blic i dodao kako se zmije najčešće kreću noću, kada love. Vrste na koje građani mogu naići, rekao je Grubić, najčešće su bjelouške, a one nas brane od štetnih insekata i glodavaca. Ne napadaju, a sklanjaju se same. Otrovnica nema.  Zmije su jučer radnici zatekli ''namontirane'' u trafostanici TE Nikola Tesla u Obrenovcu, a prizor je bio pomalo zastrašujući iako Grubić tvrdi da su i takvi slučajevi normalni. Novinarima je ispričao kako su zmije prošle godine završile u ormaru jedne kuće. 