Velika je bitka za gotovo šest milijuna Rusa koji su običavali ljetovati u Egiptu i Turskoj. Egipat su Rusi prekrižili za putovanja nakon rušenja aviona s njihovim turistima koji su se vraćali s odmora u Sharm el-Sheiku, a Turska se na crnoj listi našla zbog rušenja ruskog vojnog zrakoplova. Sve bi turističke zemlje htjele ove Ruse, a za te se goste najintenzivnije bore Izrael i Grčka. Pritom Izrael ponajprije ‘puca’ na negdašnje goste Egipta s ruskom putovnicom, a Grčka se snažno trudi Rusima nametnuti kao ‘nova Turska’. Za svoj dio turističkog kolača na ruskom se tržištu bore i Italija, Francuska, Cipar, Malta (Air Malta, recimo, nudi povratne karte iz Moskve za nevjerojatnih 650 kuna), Bugarska..., dakako, i Hrvatska. – I mi smo krenuli s promocijom, a već i broj sudionika na našoj tradicionalnoj radionici ‘Sell Croatia’ prošloga tjedna daje naslutiti da će Hrvatska ove godine biti itekako zanimljivo odredište za ruske turističke firme i ruske turiste. Na radionici je sudjelovalo 50 hrvatskih turističkih tvrtki i stotinjak ruskih partnera, a to puno govori, bilo je i dosta velikih touroperatora. Napokon možemo očekivati da se u 2016. trogodišnji negativni trendovi preokrenu i da broj gostiju iz Rusije napokon počne rasti – predviđa Rajko Ružička, direktor predstavništva Hrvatske turističke zajednice u Moskvi. Hrvatski je pad na ruskom tržištu počeo ulaskom u EU, tj. uvođenjem viza za ruske državljane. Nakon odlične 2012., s 200.000 ruskih turista, u tri iduće godine izgubljeno je čak 90.000 gostiju iz te zemlje. Da Hrvatska ima dobre izglede za ovu sezonu potvrđuju i ruski turistički radnici, iako će ruski turisti vjerojatno manje putovati u inozemstvo zbog nestabilne gospodarske situacije, slabljenja rublja i pada kupovne moći. Da se brojke vrate na ‘predvizno’ razdoblje trebat će dvije, tri dobre sezone. Hoće li se naša zemlja naći u društvu najtraženijih odredišta ruskih turista ovisi i o izravnim letovima. Ti se razgovori tek vode. >> Otkrivamo što nam zamjeraju ruski turisti i na što troše novac 