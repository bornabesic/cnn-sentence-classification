Slobodan Milošević ponovo je postao temom medija u Srbiji i regiji nakon tvrdnji pojedinih zapadnih analitičara da je Haški tribunal (ICTY), izričući nepravomoćnu presudu Radovanu Karadžiću, bivšeg predsjednika SR Jugoslavije neizravno oslobodio optužbi za sudjelovanje u zločinačkom pothvatu na teritoriju BiH tijekom 90-ih godina prošlog stoljeća, a te su ocjene poduprla i dvojica srbijanskih ministara. Ocjene o Miloševićevoj nevinosti u medijima i službenim izjavama temelje se, među ostalim, i na paragrafu 3460 iz presude Radovanu Karadžiću po kojem se zaključuje da je "Milošević oslobođen sumnji za etničko čišćenje i ratne zločine u BiH".  "Zapad šuti o tome da je Den Haag oslobodio Miloševića sumnji za etničko čišćenje i ratne zločine u BiH, ali Srbija ne smije i neće šutjeti", ocijenio je ministar vanjskih poslova i prvi potpredsjednik srbijanske vlade Ivica Dačić. U njegovoj se pisanoj izjavi naglašava kako "nema krivnje Miloševića, SR Jugoslavije i Srbije", te da su "srušene laži o genocidu i ratnim zločinima koje su bile osnova za kažnjavanje Srbije i srpskog naroda".  "Siguran sam da će kad tad doći vrijeme za priznanje, kao u slučaju Iraka, da je Srbija bila napadana na temelju lažnih i pogrešnih optužbi", navedeno je u pisanoj izjavi ministra Dačića, inače nekadašnjeg bliskog suradnika Slobodana Miloševića i od 1992. do 2000. glasnogovornika Miloševićeve Socijalističke partije Srbije, kojoj je Dačić danas na čelu.    U pisanoj izjavi Dačić inzistira da se, temeljem saznanja iz presude Karadžiću, "ruši slika o opravdanosti zapadne politike prema Srbiji".   "U presudi se navodi kako je Milošević govorio da svi pripadnici drugih naroda i etničkih skupina moraju biti zaštićeni i da nacionalni interes Srba nije diskriminacija (paragraf 3288), kao i da je potrebno boriti se odlučno protiv kriminala (paragraf 3284)", istaknuto je u Dačićevoj izjavi, te naglašeno kako se "u paragrafu 3292 kaže da je SRJ ohrabrivala bosanske Srbe da prihvate mirovne prijedloge".  "Sud je u paragrafu 3280 zaključio da Milošević nije bio dio udruženog zločinačkog pothvata i da je, upravo suprotno, osudio etničko čišćenje", istaknuo je Dačić. Po njegovoj ocjeni, time je "Haški sud priznao ne samo da Milošević nije bio kriv, već i da su optužbe protiv Srbije, SR Jugoslavije i njega bile pogrešne i lažne, a one su poslužile za oštre ekonomske sankcije".  Da je ICTY "potvrdio ispravnost politike" bivšeg predsjednika Srbije i SRJ tvrdi i ministar rada i socijalne skrbi Aleksandar Vulin, inače nekadašnji suradnik Miloševićeve supruge Mirjane Marković, suosnivač i glasnogovornik partije Jugoslovenska udružena levica (JUL) čija je bila predsjednica.. "Haški tribunal dobije zadatak da pomiri zemlje u regiji..To nije uspio. E, pa kada takav tribunal prizna da Milošević nije sudjelovao u organiziranom zločinačkom pothvatu onda je jasno da je Srbija bila u pravu", rekao je Vulin, komentirajući tvrdnje pojedinih zapadnih analitičara i novinara da je Milošević posthumno oslobođen optužbi za zločinačko udruživanje tijekom rata u Bosni i Hercegovini. Istodobno, američki publicist i istraživač rada Haškog tribunala Andy Wilcoxson u današnjim Večernjim novostima, analizirajući presudu Radovanu Karadžiću, tvrdi kako iz zaključaka južnokorejskog suca O-Gon Kwona slijedi da Milošević nije sudjelovao u tzv. udruženom zločinačkom pothvatu s Radovanom Karadžićem "kako bi se uspostavila supremacija srpskog naroda nad ostalima narodima u BiH od 1991. do 1995".  "Nekadašnji predsjednik Srbije i SRJ je bio protiv trajnog uklanjanja bosanskih muslimana i Hrvata s teritorija gdje u BiH žive Srbi. Činio je sve da se u Bosni uspostavi mir, bio je kritički nastrojen kada su bosanski Srbi odlučili formirati Republiku Srpsku", navodi Wilcoxson, koji je te tvrdnje objavio i svojoj studiji "Haški sud oslobodio Slobodana Miloševića za bosanske ratne zločine deset godina prekasno". Presuda je donesena 24. ožujka 2016., baš na dan kada je 1999. NATO krenuo u bombardiranje Srbije Andy Wilcoxson Navodeći dijelove presude on za beogradski list kaže kako je "Milošević čitavo vrijeme bio oštro protiv zločina i tražio kažnjavanje ovih sa srpske strane koji te zločine čine".  "Sve ovo su zaključci Sudskog vijeća korejskog suca O-Gon Kwona u osuđujućoj presudi Radovanu Karadžiću, u dijelu njegove optužnice koja tretira ulogu bivšeg predsjednika Srbije u ratu u Bosni", kaže Andy Wilcoxson. Ovom je američkom autoru "zanimljivo i to što je ta presuda (Radovanu Karadžiću) donesena 24. ožujka 2016., baš na dan kada je 1999. NATO krenuo u bombardiranje Srbije". Andy Wilcoxson za Večernje novosti ukazuje da je "istina o ulozi Slobodana Miloševića u konfliktu u BiH definirana u 1.303 odjeljka" obimno napisane presude Karadžiću koja ima čak  2.590 stranica.  Po Wilcoxsonovoj ocjeni, oslobađanje Miloševića krivnje za rat u BiH "u presudi je na vidljivom mjestu, ali je u 'šumi papira' za koje je Vijeće haškog suda pretpostavilo da je nitko neće tražiti". Wilcoxsonove ocjene podupire i američki novinar i publicist Neil Clark, čije ocjene prenose beogradski mediji. "Zaključak Haškog tribunala — da je jedan od najvećih političkih demona naše ere, zapravo, nevin čovjek koji nije počinio zvjerstva i zločine za koje je optužen — trebalo je biti jedan od glavnih naslova u svim svjetskim medijima. Ali nije", citiraju Večernje novosti ocjenu Clarka u blogu za Russia today (RT). "Najozbiljnije optužbe Miloševića, uključujući i optužbe za genocid, bile su u vezi s BiH. Sada, 10 godina nakon njegove smrti, oni (ICTY) priznaju da nije kriv, a nakon svega - ICTY nije učinio ništa da objavi činjenicu da ne postoji krivnja Miloševića za umiješanost u tzv. udruženi zločinački pothvat", ocijenio je za Večernje novosti Wilcoxson. Predsjednik Liberalno-demokratske stranke Čedomir Jovanović poručio je kako su "političari koji pokušavaju opravdati svoju ulogu u tragičnoj politici 90-ih" razlog što Srbija "konstantno tapka u mjestu", a ujedno i "glavni katalizator konstantnog podgrijavanja sukoba u regiji". Uz ocjenu da "u svim zemljama bivše Jugoslavije postoje ljudi koji žive od malignog nacionalizma i veličanja zločina", Jovanović ocjenjuje da se u Srbiji ignoriraju tragične greške iz prošlosti. "U istoj mjeri u kojoj smo spremni prepoznati zlo koje sa sobom nosi proustaško divljanje u Hrvatskoj, ekstremizam u BiH ili na Kosovu, spremni smo okretati glavu pred tragičnim greškama iz naše prošlosti i davati legitimitet ljudima koji su ispisali najcrnje stranice naše povijesti", rekao je Jovanović. >> Zašto Vojska Jugoslavije nije pomogla krajiškim Srbima u Oluji premda je takva vojna operacija bila isplanirana još u veljači 1995. 