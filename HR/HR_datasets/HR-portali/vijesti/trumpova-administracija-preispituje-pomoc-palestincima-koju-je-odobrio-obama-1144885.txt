State Department koji je usred prijenosa vlasti između administracije Baracka Obame i Donalda Trumpa, preispituje pomoć Palestincima u Gazi vrijednu 220 milijuna dolara koju je bivši državni tajnik John Kerry odobrio netom prije odlaska. Netom prije nego je 20. siječnja napustio ministarstvo vanjskih poslova, John Kerry je dao "naputak" razvojnoj agenciji USAID da izdvoji "220,3 milijuna dolara za programe obnove Gaze", rekao je u srijedu glasnogovornik State Departmenta Mark Toner koji je radio za Obaminu upravu i obnaša istu dužnost tijekom prijenosa vlasti. Prije dolaska državnog tajnika kojeg je imenovao Trump, bivšeg glavnog direktora ExxonMobila Rexa Tillersona, State Department "preispituje taj izdatak koji je u zadnji čas odobrila prethodna administracija i provest će nužne izmjene kako bi on odgovarao prioritetima Trump-Penceove administracije", rekao je Toner. Premda su povijesni saveznik Izraela, Sjedinjene Države su i velik donator palestinskih teritorija. U zadnjim mjesecima Obamina mandata, veze Washingtona i Izraela su naglo zahladnjele pošto je Kerry optužio izraelsku desnicu na vlasti i naseljenike da sabotiraju rješenje s dvjema državama, izraelskom i palestinskom. Naprotiv, Trump je i prije dolaska na vlast pokazao da je puno bliži Izraelu i premijeru Benjaminu Netanyahuu koji je usto ovog tjedna najavio ponovno masovno naseljavanje Zapadne obale i istočnog Jeruzalema. Obamina administracija je sustavno osuđivala nastavak kolonizacije koju je smatrala nezakonitom i velikom zaprekom u obnovi mirovnog procesa. >> Prvi dani u Uredu: Evo tko je prvi svjetski čelnik s kojim se sastaje Donald Trump 