Ministar financija Zdravko Marić izjavio je u srijedu da je državni proračun za 2017. spreman te da će njegov prijedlog biti na dnevnom redu sjednice Vlade u četvrtak.  Ministri su se, naime, okupili u Banskim dvorima u kojem se održava sjednica užeg kabineta Vlade, a ministar Marić je prilikom ulaska u zgradu Vlade potvrdio da će tema biti proračun. Upitan je li proračun za sljedeću godinu spreman, Marić je novinarima odgovorio. "Spremno je sve".  "Sad još imamo raspravu i na užem kabinetu i vidjet ćemo da li ćemo još nešto morati dorađivati. Zatvaramo račun financiranja i sve skupa. Sutra na sjednici vlade će bit prijedlog proračuna". izjavio je kratko ministar financija. Novinare su u kontekstu proračuna za 2017. zanimali i detalji oko pregovora koje predstavnici Vlade ovih dana vode sa sindikatima, no Marić je samo kazao da će "to čuti poslije".  Marić u kratkoj izjavi nije govorio o detaljima prijedloga proračuna koji bi sutra trebao biti upućen Hrvatskom saboru na usvajanje, no Vlada je na jednoj od dvije prošlotjedne sjednice usvojila Smjernice za izradu državnog proračuna za slijedeću godinu, prema kojima se prihodi projiciraju u visini od 119,6 milijardi kuna, rashodi na 126,5 milijardi kuna, a proračunski deficit na 6,8 milijardi kuna ili 1,9 posto BDP-a.