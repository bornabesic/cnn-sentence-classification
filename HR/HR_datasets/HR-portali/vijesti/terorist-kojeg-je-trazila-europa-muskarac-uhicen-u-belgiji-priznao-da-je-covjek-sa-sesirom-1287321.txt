Muškarac uhićen i optužen za terorizam u Belgiji priznao je da je on "čovjek sa šeširom" na snimkama sigurnosnih kamera iz zračne luke u Bruxellesu gdje je u dva samoubilačka napada poginulo 32 ljudi, objavili su u subotu belgijski tužitelji.   Tužitelji su rekli da je, nakon što je suočen sa snimkama, Belgijanac Mohamed Abrini priznao da je on muškarac za kojim je policija tragala od napada u zračnoj luci i postaji podzemne željeznice 22. ožujka.   "Nije imao izbora", rekao je glasnogovornik belgijskog tužiteljstva o Abriniju koji je uhićen u petak navečer.   Nakon što je napustio zračnu luku, Abrini je bacio svjetlu jaknu u kantu za smeće, a šešir je prodao, doznali su istražitelji.   Na listi najtraženijih bjegunaca u Europi nalazio se od prosinca prošle godine, kada su ga nadzorne kamere snimile na benzinskoj postaji zajedno s osumnjičenim Salahom Abdelslamom dok su se vozili iz Bruxellesa u Pariz, dva dana prije napada u studenom u kojima je poginulo 130 ljudi.   Belgijsko državno odvjetništvo u subotu je optužilo četiri osobe, uključujući Abrinija, za članstvo u terorističkoj organizaciji i umješanost u napade u Bruxellesu i Parizu.   Tužiteljstvo je podiglo optužnicu i protiv Osame K., za kojega lokalni mediji tvrde da je Šveđanin i da se zove Osama Krayem te da je identificiran kao muškarac koji se 22. ožujka u trenutku napada nalazio na postaji metroa u Bruxellesu na kojoj je eksplodirala bomba.   Tužiteljstvo je priopćilo da se pritvoru zadržavaju državljani Ruande Herve B.M. i dvadesetsedmogodišnji Bilal E.M., a ostala dvojica osumnjičenih privedena u petak su nakon ispitivanja su puštena na slobodu.