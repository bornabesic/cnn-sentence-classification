Mijo Fanjak znao je često piti, a onda je bio svadljiv, tražio je razloge za tučnjavu. Pio je pred lokalnom trgovinom svakog dana, kao i puno njih. I tog je dana bio pripit. Kartao je s nama za stolom na kupalištu, a onda odjednom ustao i otišao doma. Kada se vrati, tjerao je Tomislava s kupališta, govorio mu da bježi s kupališta i spočitavao mu da mu je rekao da će ga baciti u vodu, ali Tomislav nije ulazio u sukob s njim, nije mu odgovarao. Niti prije nije bilo sukoba među njima na kupalištu. Svi se mi znamo godinama, Fanjak je kod nas u KUD-u i svirao violinu, da bi onda otišao u drugi KUD. I igrao je nogomet sa svima nama i nitko ga nikada nije tjerao s kupališta –svjedočio je Dragutin Sudac o Miji Fanjku kojemu se sudi za ubojstvo Tomislava Rendulića (21) kojeg je lani na kupalištu u mjestu Zadobarje kod Karlovca, na mjestu usmrtio hicem iz kubure koju je ilegalno posjedovao. Sudac i supruga Ljiljana sudu su izjavili da su ostali zatečeni kada je Fanjak ispod košulje izvukao kuburu i uperio je prema Tomislavu i zapucao, jer takvo što nisu očekivali. – Pokušavali smo pomoći Tomislavu jer je odmah pao, a Mijo je ponovno došao s napunjenom kuburom i rekao Tomiju da će ga  dokrajčiti i da mu neće pomoći niti njegov susjed. Srećom, uspio sam ga spriječiti da puca, a kasnije sam ga, u pokušaju da mu otmem kuburu koju je čvrsto držao, udario u glavu dva puta – dodao je Sudac. Sud je naredio psihijatrijsko vještačenje Mije Fanjka.