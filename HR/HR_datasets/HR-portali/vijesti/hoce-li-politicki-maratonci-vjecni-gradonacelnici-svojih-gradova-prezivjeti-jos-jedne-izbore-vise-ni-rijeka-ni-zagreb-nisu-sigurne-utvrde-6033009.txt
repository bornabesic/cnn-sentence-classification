- Volio bih da ima više kandidata, pobjeda bi bila slađa - kaže smijući se Darijo Vasilić iz Primorsko-goranskog saveza, bivši, sadašnji i budući gradonačelnik Krka. Izbori će na Krku biti dosadni; Vasilić nema konkurenciju za sedmi uzastopni mandat, prvi je osvojio sa 26 godina, a sada sa 50 godina je, kaže, već gradonačelnik u srednjoj dobi. Mala, ali, ipak, opasnost da ga skinu s trona jednog od dugovječnijih gradonačelnika u Hrvatskoj prijetila mu je iz tabora HNS-a, oporbe na prethodnim izborima. Ali i ta je prijetnja eliminirana nedavnim potpisivanjem koalicijskog sporazuma sa SDP-om i HNS-om kojim je PGS vratio narodnjake pod svoje okrilje. Još prije šest mjeseci HDZ je najavljivao da će imati svog favorita u Krku. U međuvremenu su ankete pokazale da Vasilić uživa više od 60 posto podrške. Prije osam godina Vasilić je osvojio 80 posto, a na zadnjim 71 posto podrške - ubitačno za potencijalnu konkurenciju. - Ne, nije mi dosadno. Grad raste, a ja imam dovoljno energije i planova i to me motivira - po svim istraživanjima Krk spada u jedan od deset najuređenijih gradova u Hrvatskoj, nezaposlenost iznosi 3,2 posto - kaže Vasilić. Viroviticom od 2003. godine vlada HDZ-ovac Ivica Kirin i nema namjeru objesiti kopačke o klin. Doduše, s pauzom od dvije godine, kada je bio ministar unutarnjih poslova. Kirin tvrdi da posao gradonačelnika u Virovitici ima najmanje veze s politikom. - Lokalni izbori nisu politički nego komunalni, a mi gradonačelnici radimo samo za projekte i trudimo se iskoristiti što je više moguće fondove EU. Nama politička slava ne treba, mi smo menadžeri - ustvrdit će Kirin koji na 66 milijuna i 659 tisuća od ukupno 81 milijun i 439 tisuća iz tog fonda računa i za obnovu Dvorca Pejačević, jednog od najljepših u Hrvatskoj. Za svoje vladavine Kirin je gradio ceste, uređivao centar, gradsku knjižnicu i čitaonicu, postavio golemi spomenik Franji Tuđmanu... Na izbore će na listi HDZ-a, HSLS-a i HSP-a dr. Ante Starčević. Prije deset godina Kirin je zbog afere vepar koja je otkrila da je kao ministar bio u lovu s generalom Mladenom Markačem, tada optuženikom za ratne zločine koji je bio u kućnom pritvoru, bio primoran dati ostavku. Na izbore će pod utegom optužbi USKOK-a da je zloupotrijebio položaj i ovlasti i oštetio MUP za 7,5 milijuna kuna sklapajući ugovor s Fimi-Medijom za promidžbu. Suđenje još traje. - Optužnica protiv mene nije pokvarila dojam koji moji građani imaju o meni. A oni znaju da nisam ni bahat, ni bezobrazan. Ljudima je pun kufer priča i politike, zanima ih napredak. Virovitica nema turizam, nema ni autocestu, samo malu drvnu industriju u kojoj su ljudi ne baš dobro plaćeni. Za mene znaju da radim, znaju kako moja obitelj živi i što god da novine pišu, meni nije pokvarilo imidž - uvjeren je Kirin. Sve do danas SDP-ovac Vojko Obersnel mogao se smatrati neprikosnovenim vladarom Rijeke, ali ako je vjerovati dosadašnjim rezultatima istraživanja, ove izbore neće dobiti bez znoja. Uz to što je SDP u Rijeci posvađan s HNS-om i ostao je bez njihove podrške - Obersnelu je, doduše, dio “starih” HNS-ovaca, iz prkosa prema vodstvu u Zagrebu, ostao priklonjen - ovaj put dobio je u nezavisnom Hrvoju Buriću. Ankete kažu da će se u slučaju da Burić uđe u drugi krug voditi ljuta bitka. Šesti mandat Vojko Obersnel koji vlada od 2000. proći će kroz iglene uši. Najuzbudljivija utakmica vodit će se za prvo mjesto u metropoli i kontrolu nad gradskim megapoduzećem i proračunom od 7,5 milijardi kuna. Milan Bandić, koji je do sada uspijevao uskrsnuti i kad bi ga proglasili politički uništenim, u utrku za šesti mandat ulazi načet zdravstvenim tegobama i istragom u aferi Agram. Uz sve kritike i slabosti Bandić je manje-više suvereno vladao Zagrebom od 2000., a sada ima ozbiljnu konkurenciju u HNS-ovki Anki Mrak Taritaš i Sandri Švaljek. Premda je Bandić i dalje, po anketama, na čelu kolone, šanse su velike i Anki Mrak Taritaš i Sandri Švaljek, pri čemu Švaljek u drugom krugu kotira bolje od HNS-ovke, čiji je osobni rejting bolji od rejtinga HNS-a. Istim maratonskim stažem, kao i Bandić, mogao se pohvaliti i IDS-ovac Tulio Demetlika u fotelji gradonačelnika Labina, ali umjesto njega na izbore ide Valter Glavičić... “Kapitulirao” je i HDZ-ov vinkovački gradonačelnik Mladen Karlić kojega će nakon 20 godina i pet neprekidnih mandata vladanja Vinkovcima na izborima mijenjati zamjenik Ivan Bosančić, a on će u Sabor. Da nije bilo darmara u HSS-u, suspenzija i izbacivanja, ni Branko Hrg, prema vlastitim riječima, ne bi krenuo u bitku za peti puni mandat, još jedan za vladanje Križevcima. Ali, dogodila se nova kombinacija, kaže Hrg, jer je obračun unutar HSS-a završio njegovim prelaskom u HDS. Umjesto sa SDP-om i HNS-om, Hrg će ovaj put na izbore s HDZ-om, Mrežom nezavisnih lista i HSLS-om. Kaže da nije ispipavao bilo birača “jer s ovim timom radi 16 godina” - Bilo bi tragično da me građani ne znaju - kaže Hrg.