BRUXELLES - Sastankom američkog predsjednika Donalda Trumpa s predsjednikom Europskog vijeća Donaldom Tuskom i Europske komisije Jean-Claude Junckerom otpočeo je u Bruxellesu dan bogat diplomatskim aktivnostima.   Prvi je to Trumpov susret s europskim čelnicima, s kojima je ranije često razmjenjivao kritike i uvod u summit NATO-a koji počinje popodne.   Trumpa nešto kasnije očekuje i radni ručak s novim francuskim predsjednikom Emmanuelom Macronom.   Očekuje se da će europski čelnici Trumpa suočiti s američkim obavezama prema ispunjenju klimatskih sporazuma, pitanjima slobodne trgovine i vanjske politike.   Čelnici 28 zemalja članica NATO-a okupljaju se danas u Bruxellesu na kratkom sastanku na vrhu na kojem prvi put sudjeluje američki predsjednik Donald Trump, čije su izjave o zastarjelosti Saveza i o Brexitu kao odličnoj stvari  izazvale priličnu uznemirenost u Europi.   Čelnici NATO-a okupljaju se na summitima svake dvije godine, no ovaj je sastanak iznimka, a povod je otvaranje novog sjedišta, koje se nalazi točno preko puta starog sjedišta u bruxelleskom predgrađu Evere. Summit je puno ranije planiran za proljeće ove godine kada se još nije moglo predvidjeti da novo sjedište Saveza neće biti gotovo. Summit će se održati u novom, nedovršenom kompleksu, koji će u četvrtak biti svečano otvoren, ali stvarno preseljenje očekuje se tek na jesen kada bi se svi radovi trebali dovršiti.   Summit se svodi na radnu večeru čelnika zemalja Sjevernoatlantskog saveza, tako da se i ne mogu očekivati sadržajnije rasprave.  Svaki od čelnika imat će po tri minute za raspravu. Među njima će biti i hrvatska predsjednica Kolinda Grabar-Kitarović.   Prije radne večere bit će otkrivena dva spomenika koji se nalaze ispred nove zgrade - u spomen na pad Berlinskog zida i na teroristički napad na Sjedinjene Države 9. rujna 2001. kada je NATO prvi put u svojoj povijesti aktivirao članak 5 Sjevernoatlantskog ugovora, koji kaže da napad na jednu članicu predstavlja napad na sve. Otvaranje će biti uveličano spektakularnim prelijetanjem vojnih zrakoplova zemalja članica.