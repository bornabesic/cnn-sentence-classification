SRPSKI ministar vanjskih poslova Ivica Dačić rekao je da je, osim Hrvatske koja je blokirala otvaranje poglavlja 26 koje se odnosi na obrazovanje, određene rezerve imala i Bugarska, piše Tanjug.   "Vidjet ćemo što će se dogoditi. Srbija ima svoj put prema EU, ali Srbija neće nikome dozvoliti da nas ponižava, vrijeđa, a naročito da je ucjenjuje... za otvaranje svakog poglavlja moramo voditi specijalne ratove s pojedinim članicama EU", rekao je Dačić.  Srpski ministar tvrdi da se u Hrvatskoj stvorila antisrpska atmosfera, te da je Hrvatska zemlja u kojoj se obnavlja fašistička ideologija.   "Ne mogu vjerovati da ta moćna EU ne može utjecati na jednu Hrvatsku i na jednu Bugarsku. Na Hrvatsku hoće li ili neće dati suglasnost na određena poglavlja. Razumijem opterećenost i frustracije koje Hrvatska ima u odnosu na Srbiju, na uspjehe koje Srbija postiže, ali to apsolutno ne doprinosi stabilnosti u regiji", rekao je Dačić.  O Hrvatskoj je govorio i Tomislav Nikolić. Srpski predsjednik je rekao da se u Hrvatskoj veličaju simboli NDH pod kojima su ubijani Srbi, Židovi i Romi.   "Jučer Hrvatska ometa put Srbije ka EU zbog neriješenih bilateralnih problema. Tako se ne surađuje, ne gradi, već razgrađuje, a mi i danas pružamo ruku Hrvatskoj i pozivamo da u interesu naše djece razgovaramo, surađujemo, izgrađujemo društvo bez granica, rasnih i vjerskih sukoba", rekao je Nikolić.