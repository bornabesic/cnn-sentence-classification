– Hrvatsko-ruski gospodarski forum još je u listopadu otkazala Trgovinsko-industrijska komora Ruske Federacije, izvijestili su iz Hrvatske gospodarske komore (HGK), u kojoj su “neugodno iznenađeni stavljanjem toga gospodarskoga događaja u politički kontekst”. Stavljeno u politički kontekst – Hrvatsko-ruski gospodarski forum otkazan je na inicijativu Trgovinsko-industrijske komore Ruske Federacije još u listopadu, i to isključivo zbog malog interesa ruskih tvrtki u tom terminu. Ipak, očekujemo da će se Forum ubrzo organizirati, što je istaknula i ruska strana – ističe predsjednik HGK Luka Burilović u odgovoru na upite o otkazivanju hrvatsko-ruskog gospodarskog foruma koji je bio planiran za studeni. – Time želimo naglasiti da ovaj gospodarski događaj nema nikakve veze s političkim zbivanjima i drugim uspješnim gospodarskim delegacijama koje je organizirao HGK. HGK se vodi isključivo interesima hrvatskoga gospodarstva. Neugodno smo iznenađeni stavljanjem ovoga gospodarskoga događaja u politički kontekst – zaključuje Burilović. Ruski veleposlanik u Zagrebu Anvar Azimovje u intervjuu za N1 televiziju izjavio da je otkazan hrvatsko-ruski gospodarski forum. Hrvatsko-ruski gospodarski forum koji se trebao održati u studenom ove godine otkazan je jer ruski poduzetnici nisu bili zainteresirani doći u Hrvatsku, rekao je Azimov, dodajući kako su ruski biznismeni vrlo domoljubni i ne slažu se s europskim režimom sankcija. – Moj je zadatak kao veleposlanika da minimiziram bilo kakve posljedice. Nije tajna da je robna razmjena s Hrvatskom smanjena gotovo 50 posto. To je katastrofa. Prije svega, hrvatski su izvoznici i poljoprivrednici ti koji pate – rekao je uz ostalo Azimov. U intervjuu za N1 istaknuo je i da je reakcija ruskog ministarstva vanjskih poslova na izjave premijera Andreja Plenkovića u Ukrajini bila službena reakcija Moskve. Naime, premijer Plenković je za posjeta Kijevu izjavio da su i Hrvatska i Ukrajina bile žrtve brutalne vojne agresije i da je njihov teritorijalni integritet narušen silom pa stoga hrvatska iskustva iz reintegracije istočne Slavonije devedesetih godina mogu biti korisna Ukrajini. Rusko ministarstvo vanjskih poslova potom je izrazilo zabrinutost takvom izjavom. Hrvatski premijer isti je dan umanjio važnost ruske izjave rekavši novinarima da je “to samo priopćenje jednog odjela ruskog ministarstva vanjskih poslova”. – To je bilo mišljenje Rusije, a ne nekakvog odjela u ministarstvu. To je službena pozicija Rusije i morate to prihvatiti – kazao je Azimov. ‘Slijedimo europsku politiku’ Potpredsjednica Vlade i ministrica gospodarstva Martina Dalić nije u Bruxellesu, gdje je sudjelovala na Vijeću EU za konkurentnost, izgledala zabrinuto zbog otkazivanja hrvatsko-ruskog gospodarskog foruma. – Rusija je nesporno veliko tržište, međutim EU je nakon ratnih događaja u Ukrajini uveo sankcije prema Rusiji i Hrvatska kao članica EU tih se sankcija pridržava. Naravno, sudjelovat će u svim dogovorima oko budućih razvoja odnosa s Rusijom. I, naravno, slijedit će u tom segmentu buduću zajedničku europsku politiku – komentirala je Dalić.      >> Rusi otkazali gospodarski forum: 'Duboko sam zabrinut za budućnost odnosa s Hrvatskom' >> Plenković odgovorio na oštre kritike iz ruskog Ministarstva vanjskih poslova 