Foto: Getty Images/Guliver Image NAKON ŠTO su nastup na ovogodišnjem 28. izdanju Croatia Opena u Umagu potvrdili Borna Ćorić i branitelj naslova Talijan Fabio Fognini, to je učinio i Francuz Gael Monfils, istaknuvši kako mu je glavni motiv za treći dolazak u Stella Maris - konačno osvajanje pobjedničkog trofeja.  "Ovo je treći put da ću igrati u Umagu i zaista se nadam da napokon mogu otići do kraja! To je sjajan turnir, jedan od mojih omiljenih u kalendaru ATP World Toura. Atmosfera je nevjerojatna i igrači doista vole igrati pred punim stadionom. S obzirom na to da se mečevi igraju poslijepodne i predvečer, svi uživamo u onome što Umag nudi i po čemu je jedinstven na ATP Touru", rekao je 30-godišnji Francuz u priopćenju za medije.  Monfils je u ovom trenutku na 16. mjestu pojedinačne ATP ljestvice, na kojoj se u studenom prošle godine vinuo do 6. mjesta te sezonu prvi put u karijeri završio u Top 10, kao sedmi igrač svijeta, zahvaljujući odličnim rezultatima na najvećim turnirima. Naime, Monfils je bio četvrtfinalist na Australian Openu i polufinalist US Opena, a probio se do finala turnira Masters 1000 serije u Monte Carlu i polufinala na kanadskom Mastersu. Pamtimo i njegov naslov iz Washingtona, gdje je u finalu protiv Ive Karlovića spasio meč-loptu u drugom setu.  Na početku nove sezone probio se do osmine finala Australian Opena, ali su kasniji nastupi zasjenjeni problemima s ozljedama, zbog čega je pauzirao dva mjeseca, između proboja do osmine finala u Indian Wellsu i nastupa na turniru u Muenchenu.  Monfils se u ovom trenutku priprema za nastup u Roland Garrosu, gdje je još 2008. godine bio polufinalist, a još triput stizao do četvrtfinala.  "Publika u Roland Garrosu me uvijek nosi i daje mi dodatnu snagu, slično kao i umaški navijači", izjavio je Monfils uoči povratka na parišku zemlju, nakon što je prošle godine po drugi put od 2005. morao preskočiti turnir.  U prethodna dva umaška nastupa Monfils je dolazio na korak do finala. Prije četiri godine je u jednom od najboljih mečeva posljednjeg desetljeća na Croatia Openu poražen od Fabija Fogninija u 'tie-breaku' trećeg seta, dok je 2015. poražen u tri seta polufinala od kasnijeg pobjednika Dominica Thiema.  Uspije li otići korak dalje nego u prijašnja dva nastupa, Monfils će postati drugi francuski tenisač koji se našao u završnom meču u Stella Marisu. Njegov sunarodnjak Jerome Golmard je 2001. godine poražen od umaškog kralja Carlosa Moye.  Kvalifikacije ovogodišnjeg izdanja Croatia Opena u Umagu započinju 14. srpnja, a finalni dvoboj će biti odigran u nedjelju, 23. srpnja.