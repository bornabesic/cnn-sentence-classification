Foto: Hina MINISTRICA demografije, obitelji, mladih i socijalne politike Nada Murganić najavila je povećavanje rodiljnih naknada u skladu s proračunskim prilikama, te istaknula da se s izradom novog Obiteljskog zakona nastavlja u ožujku jer je proces trenutno u fazi odgovaranja na primjedbe na njegove teze.  "U skladu s proračunskim sredstvima ćemo povećavati naknadu za novorođeno dijete koja zasad iznosi 2360 kuna, pa ako dođe do 1000 eura, bit ćemo jako zadovoljni", rekla je Murganić u emisiji Hrvatskog radija "A  sada Vlada".  Kazala je i da u Ministarstvu nisu odustali od 1000 eura za novorođeno dijete, ali su u fazi kada su donosili proračun smatrali da je novac koji su imali na raspolaganju učinkovitije i bolje prihvaćen kroz povećanje roditeljskih i rodiljnih naknada.  Vezano za Obiteljski zakon rekla je da se trenutno odgovara na primjedbe na njegove teze, a u ožujku se očekuje nastavak izrade zakona.  Zakon o socijalnoj skrbi, koji je na snagu stupio 2014. godine, Murganić je ocijenila kao veoma restriktivan i ustvrdila da je dodatno osiromašio najsiromašnije građane, te da je prerigorozno to što je za zajamčenu minimalnu naknadu uveden dohodovni imovinski cenzus.  U proceduru je puštena izmjena Zakona o socijalnoj skrbi s vrlo malom izmjenom. "Na to smo bili prisiljeni jer od prošle izmjene postoji članak u kojem se isplata zajamčene minimalne naknade veže za jedinstveni centar za naknade koji se nije oformio i ne postoji, pa da formalno ne bi bili u zakonskoj blokadi, moramo ga mijenjati", kazala je Murganić.  Izmjenama, kaže, žele omogućiti korisnicima zajamčene minimalne nakande koji su radno sposobni i koji koriste rad preko HZZO-a, a ujedno ostaju na javnim radovima, da im se za vrijeme rada na javnim radovima ne ukida zajamčena minimalna naknada.  "Treba reformirati sustav socijalne skrbi, treba ga i promijeniti  jer su se promijenili demografska slika, potrebe i zahtjevi korisnika i općenito stav prema socijalnoj pravdi", ustvrdila je.  Reforma socijalnog sustava, poručila je, nije ušteda i ne može biti samo radi ušteda, već da se na jednostavan i učinkovit način omogući pristup socijalnim pravima, te da bude pravedan i uravnotežen.