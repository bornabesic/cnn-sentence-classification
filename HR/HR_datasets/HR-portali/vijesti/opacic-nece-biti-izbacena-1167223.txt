Saborski zastupnik SDP-a Gordan Maras rekao je u srijedu kako smatra apsolutno mogućim da oporba sakupi 76 ruku za razrješenje ministra financija Zdravka Marića, a da premijer Andrej Plenković nema većinu jer bi to već prikazao i dobio novi mandat od predsjednice RH. "Jučer se Plenković trudio i pokazivao maniru HDZ-a u proteklih 20 godina, a to je da se pristupi zastupnicima i ispod stola. Pokušat će on na bilo koji način dogovoriti nekoliko zastupnika, ali mi vjerujemo da će ljudi glasati po savjesti, na temelju argumenata. Ako neki klubovi budu glasali različito, to jasno signalizira da se radi o određenom dogovoru, stvarima koje nisu moralne i koje ne bi trebale biti prisutne u hrvatskoj politici", rekao je Maras za N1 televiziju. Smatra da će eventualna parlamentarna većina, koju će uspjeti skupiti premijer Andrej Plenković, biti - labava. "To će biti labava, nikakva većina. Ako Plenković ima 76 potpisa, onda bi trebao dati mandat na raspolaganje u Sabor, dobiti većinu, otići kod predsjednice po novi mandat. On to nema. To je toliko nategnuto. 74 zastupnika u Saboru neće ni u jednoj varijanti razmisliti da dignu ruku za Plenkovića i njegovu Vladu. Ne vidim kako Plenković misli voditi Hrvatsku u narednom periodu, siguran sam da u ovom trenutku nema parlamentarnu većinu i zato ga pozivamo da to jednostavno kaže ljudima", kazao je Maras. Upitan za stanje u SDP-u, odgovorio je da je situacija u stranci takva da je pokretanje izglasavanja nepovjerenja Mariću najozbiljnija stvar koju su pokrenuli kao parlamentarna opozicija. "SDP je napravio najozbiljniju stvar do sada kao opozicija, naših 37 zastupnika će glasati i treba glasati kako se dogovorimo i kako je stav stranke, a to je da ne podržavamo Plenkovića i HDZ", kazao je Maras. Smatra da nema opravdanja za ne dolazak na glasovanje, da svi zastupnici bez iznimke moraju doći glasovati u četvrtak. Rekao je da je SDP stabilan i da građani prepoznaju njihovu kvalitetu te da Bernardića može vidjeti na čelu Vlade. Maras je komentirao i najavu Milanke Opačić kako zbog obiteljskih obaveza neće biti u Saboru.  - Svi moraju doći, to je trenutak koji je po meni najvažniji u ovom mandatu.  Dodaje kako  ne može zamisliti situaciju u kojoj se ne pojavljuje.  - To mi je toliko nezamislivo. Uopće nismo razmišljali da bi se netko doveo u tu situaciju -  rekao je.  Na upit novinara hoće li Opačić biti izbačena iz stranke ako ne dođe, rekao je kako to zastupnik ili zastupnica SDP-a nikad neće napraviti i da će doći. - Ona je rekla da ima privatnih obveza, ali kažem vam da će svi zastupnici doći. Što se tiče odgovornosti, mi se bavimo politikom. Messi bi pauzirao tri, četiri utakmica kod svog trenera, ali kako se mi bavimo politikom, onda je politička odgovornost svakoga da bude prisutan na glasanju - zaključio je Maras.  