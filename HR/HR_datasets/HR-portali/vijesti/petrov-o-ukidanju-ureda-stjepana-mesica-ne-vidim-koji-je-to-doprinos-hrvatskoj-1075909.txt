Potpredsjednik Vlade Božo Petrov poručio je danas da je ukidanje ureda bivšeg predsjednika mjera štednje te naglasio da ne vidi ni svrhu postojanja takvog ureda. – Ne vidim koji je to doprinos Hrvatskoj. Meni je čak prihvatljivo da to bude u roku od pet godina, Ivo Josipović se odrekao i toga prava, ali da postoji nešto što će trajati doživotno, mislim da to Hrvatskoj sigurno ne može koristiti niti građani znaju što je taj ured dosad napravio, a da je vrijedilo ovih 10-15 godina financiranja – kaže Petrov. Na pitanje zašto se ukida ured, ali ne i osiguranje Stjepanu Mesiću, odgovorio je da je njegov prijedlog da se napravi sigurnosna procjena i utvrdi je li osiguranje uopće potrebno. – Procjena je da je osiguranje ipak potrebno trajno, no to ćemo vidjeti ovisno o sigurnosnoj procjeni hoće se to nastaviti i u budućnosti – pojašnjava Petrov. Osvrnuo se i na odluku da se ne smanje sredstva za financiranje političkih stranaka. – Tražili smo amandman po kojem se mogu smanjiti sredstva strankama, i to smo uspjeli u prvom koraku jer je po dosadašnjem zakonu bilo financiranje gdje su stranke trebale dobiti 63 milijuna kuna, a amandmanom smo to spustili na 55 milijuna kuna. Budući da je proračun usvojen, onda se privremeno trebala pronaći mjera da se uskladi s proračunom, ali je dogovor da će tako ostati ili do rebalansa ili novog proračuna gdje će se to spustiti na 47 milijuna kuna, koliko je to bilo dogovoreno u prvom koraku. Ovo je samo privremena mjera da ne bismo samo zbog toga radili rebalans. Prvi korak smo odradili, spustili smo za 8 milijuna kuna, pa ćemo dodatno spustiti za još 8 milijuna kuna. Prvom prilikom kad se skupe dodatne točke, tada će ići, rebalans, ako ne tada, ide u idućem proračunu – tvrdi Petrov. Prvi potpredsjednik Vlade Tomislav Karamarko rekao je također da se ove godine ostalo na prošlogodišnjoj razini sredstava za financiranje stranaka, no sljedeće godine će se, najavljuje, smanjiti.  >>Marić: Zatvaranje Mesićeva ureda nije demagogija >>Ured bivšeg predsjednika Stjepana Mesića gasi se 1. lipnja 