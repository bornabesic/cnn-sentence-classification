Foto: FaH  IAKO njemačka policija još uvijek traga za čovjeka koji je jučer u Berlinu kamionom ubio 12 ljudi i ranio njih 50, gotovo je sigurno da se radi o teroristu Islamske države.  >> Napad kamionom u Berlinu: Ubijeno 12 ljudi, šef policije očekuje nove, velike napade  >> Berlinska policija uhitila krivu osobu - terorist je naoružan i u bijegu  >> Teroristi su oteli kamion: Poljski vozač jučer je izboden i upucan u Berlinu  Kako piše Guardian, čini se da je jučerašnji masakr u Berlinu izveden po uzoru na napad kamionom koji se dogodio u Nici na Dan Bastilje prošlog srpnja. Da cijela priča bude još strašnija, upravo takve napade promiče Islamska država u svojim publikacijama, a naročito u zadnjih mjesec dana.  Napad u Berlinu gotovo je identičan napadu u Nici, a naročito u pogledu izbora mete i metode napada. U Nici se, podsjetimo, Francuz rođen u Tunisu kamionom teškim 19 tona zabio u gomilu ljudi koja se okupila gledati vatromet, te ih ubio čak 86.   State Deparment je upozorio upravo na takve napade  Velike skupine ljudi okupljene za specijalne prigode kao što su božićni sajmovi ili slične proslave su, u kontekstu terorističkih napada, takozvane “meke mete”. Upravo je na takve napade u studenom upozorio State Department, kad je poručio američkim državljanima koji putuju u Europu da budu vrlo oprezni na blagdanskim festivalima i događanjima koja okupljaju velik broj ljudi, jer teroristi planiraju koristiti konvencionalne ali i nekonvencionalne metode kako bi izazvali kaos u Europi uoči Božića.  U slučaju Nice, ali i Berlina, upravo su kamioni poslužili kao nekonvencionalna metoda napada.   Proteklih se tjedana puno govori o promjeni fokusa i taktike Islamske države, koja gubi teritorij na području Sirije i Iraka, pa zato potiče džihadiste na zapadu da se osvećuju i to upravo korištenjem teških vozila poput kamiona. Sigurnosne i obavještajne agencije na zapadu uporno upozoravaju da je takve napade izuzetno teško predvidjeti i spriječiti.  Časopis Islamske države Rumiyah je u broju od studenog upravo napad kamionom u Nici istaknuo kao primjer napada kakve bi džihadisti trebali izvoditi “iza neprijateljskih linija”, javlja Guardian.  "Destruktivni potencijal motornih vozila"  “Iako su bitan dio modernog života, tek mali dio ljudi shvaća smrtonosni i destruktivni potencijal motornih vozila, te mogućnost velikog broja žrtava ako se takva vozila smišljeno koriste u tu svrhu”, stoji u časopisu Rumiyah od studenog.  Naslovnica tog časopisa prikazuje veliki kamion i godišnju paradu koja se svakog Dana zahvalnosti održava u New Yorku.  Prije manje od mjesec dana, točnije 25. studenog, francuske vlasti objavile su kako su uhitile petero ljudi koji su planirali napade na božićne sajmove na čuvenoj Champs-Elysee u Parizu, te u Disneylandu u istom gradu.  Napadi na civile korištenjem teških vozila posebno su zastrašujući ako se uzme u obzir da ih može izvesti gotovo svatko, bez ikakvog naoružanja ili posebne obuke.   Ako se ispostavi, baš kao što se očekuje, da je i za napad u Berlinu odgovora Islamska država, to će značiti da je najopasnija teroristička skupina na svijetu otkrila kako posijati još više kaosa, panike i straha uz korištenje minimalnih resursa.