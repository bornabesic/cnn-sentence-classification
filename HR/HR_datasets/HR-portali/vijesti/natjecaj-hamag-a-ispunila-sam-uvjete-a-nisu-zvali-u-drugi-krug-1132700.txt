Nakon što smo objavili priču o 26-godišnjem Matiji Kikelju koji je zaposlen 3. listopada ove godine u HAMAG-u, a već 21. listopada premješten je u Ministarstvo uprave gdje je imenovan tajnikom kabineta ministra Ivana Kovačića, javila nam se jedna od kandidatkinja koja se prijavila na natječaj za posao u HAMAG-u putem kojeg se u toj agenciji zaposlio Kikelj. Na javljanje ju je ponukala tvrdnja iz HAMAG-a da je on zaposlen putem javnog natječaja i postupka prethodne provjere stručnog znanja, sposobnosti i intervjua. – S obzirom na to da sam se i sama prijavila na taj natječaj i ispunjavala sve uvjete kao i Kikelj, nedavno sam diplomirala na Pravnom fakultetu, mogu vam reći da nije bilo nikakvog testiranja ni intervjua nego sam dva mjeseca nakon podnošenja molbe za posao primila e-mail da moja prijava nije prihvaćena, iako je u natječaju pisalo da će kandidati biti pozvani na testiranje za koje je objavljen i popis literature – kazala nam je ona uz molbu da joj ne objavljujemo ime i prezime. U HAMAG-u pak tvrde da su svi kandidati koji su zadovoljili administrativni kriterij pozvani u drugi krug natječaja. Kažu da su ukupno zaprimili 381 prijavu, 235 kandidata pozvano je na testiranje, a 147 na intervju. Na kraju su zaposlili njih 35. >> Petrov o 'aferi Kum': 'Naši ljudi dolaze i odlaze s nama. Za razliku od njih koji prave nastambe trutova' 