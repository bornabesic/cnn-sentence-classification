Ugledni njemački list Spiegel Online u utorak je kao glavnu vijest na svojim stranicama imao analizu situacije u Hrvatskoj koja, čini se, iz njihove perspektive ne izgleda nimalo pitomo. ‘Već sto dana Hrvatska ima novu vladu. Medije se drži na uzdama, a nacionalistički je ton sve glasniji’, otprilike započinje novinar tekst u Spiegelu te se odmah obrušava na ministra kulture Zlatka Hasanbegovića. Proziva ga da trivijalizira fašističke zločine i da je oduzeo financijska sredstva politički nepopularnim kulturnim i medijskim projektima. Podsjećaju i da je Povjerenik Vijeća Europe za ljudska prava, Nils Muižnieks, prilikom posjete Hrvatskoj u travnju izjavio: ‘Socijalna kohezija i pluralizam su pod prijetnjom u Hrvatskoj.’ Spiegel to smatra teškim riječima nakon prvih 100 dana vladajuće Domoljubne koalicije. U analizi dalje kažu kako Vladu vodi bivši farmaceutski poduzetnik Tihomir Orešković dok u stvarnosti konce vuče Tomislav Karamarko, šef HDZ-a i prvi potpredsjednik Vlade. Kao osnovne ciljeve nova je Vlada navela smanjenje duga, povećanje konkurentnosti u gospodarstvu, poboljšanje učinkovitosti uprave i smanjenje nezaposlenosti, a umjesto obećanih reformi zasad smo doživjeli samo borbu u sektoru kulture i ograničenje slobode medija, piše Spiegel. Ne zaboravljaju spomenuti ni skandalozni slučaj bivšeg ministra Mije Crnoje, kao ni sporne članke ministra Hasanbegovića, a ne zaobilaze kritički prokomentirati ni smjene na Hrvatskoj televiziji te izbacivanje satiričke emisije News Bar iz programa. Kroz razgovor s politologom dr. sc. Sandrom Knezovićem i profesorom i politologom Žarkom Puhovskim Spiegel zaključuje da Hrvatska još uvijek nije Poljska ili Mađarska, no o ‘nacionalističko-konzervativnoj revoluciji’ se već može govoriti. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr. Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!