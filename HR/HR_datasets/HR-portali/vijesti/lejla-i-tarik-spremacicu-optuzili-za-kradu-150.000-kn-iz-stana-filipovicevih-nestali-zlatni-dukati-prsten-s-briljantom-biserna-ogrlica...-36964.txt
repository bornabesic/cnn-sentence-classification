Kad su supružnici Tarik i Lejla Filipović krajem 2010. godine angažirali Anicu J. (50) da im za 40 kuna po satu čisti kuću, nisu ni slutili da će nakon tri godine, i to na Tarikov rođendan, otkriti da ih je spremačica pokrala. Tužitelji su protiv Anice J., inače tekstilne tehničarke po struci, podignuli optužnicu jer je iz doma supružnika Filipović u zagrebačkoj Kustošiji ukrala zlatni nakit i novac ukupne vrijednosti 150.000 kuna. O priznanju krađe potpisala je i potvrdu kod javnog bilježnika uz obećanje da će u roku od godine dana glumcu i njegovoj supruzi vratiti novac. No, umjesto održanog obećanja, Anici J. će uskoro početi suđenje na Općinskom sudu u Zagrebu. Državno odvjetništvo za nju traži godinu dana zatvora. - Anica je kod nas počela čistiti na preporuku krajem 2010., prosječno dvaput tjedno. Nakit smo držali u garderobi u spavaćoj sobi. Punica Fehima došla nam je u posjet. Na moj rođendan primijetila je Anicu da se čudno ponaša dok izlazi iz gostinjske sobe u kojoj je Fehima bila smještena. Otišla je provjeriti novčanik, falilo joj je 100 kanadskih dolara i zlatni prsten. Anica je priznala krađu. Pravdala se da joj je muž zapao u probleme, da mu kamatari prijete i da je nakit prodala. Kod javnog bilježnika potpisala je potvrdu i obvezala se nadoknaditi štetu. Htjeli smo to riješiti mirnim putem, no do danas ništa nije vratila niti je pokazala namjeru da vrati makar dio - pojadao se istražiteljima pokradeni glumac. Anica J., pak, tvrdi suprotno. - O svom odnosu s Tarikom ne želim govoriti jer je to nešto privatno, osobno i intimno. Shvatite me kao ženu. Te 2010. sam počela raditi za njih dvaput tjedno po 6-7 sati. Dali su mi ključ. Često sam bila sama u stanu. A 11. ožujka 2013. našla sam se u situaciji da sam kod sebe imala te neke predmete s kojima sam otišla u Dubravu. Dva dana kasnije Tarik me s Lejlom pozvao na kavu. Rekao mi je da zna da sam pogriješila. Optužio me pred Lejlom koja je samo šutjela. Potpisala sam 25. ožujka te godine potvrdu kod bilježnika o povratu novca, ali nisam čitala što potpisujem. Kako su se ti predmeti (veliki i mali dukat, prsten i lančić) našli u mojoj torbi toga dana, treba pitati Tarika. O Fehiminim stvarima ništa ne znam - uvjeravala je neuspješno tužitelje optužena Anica J., koja je ukradene stvari navodno prodala u Dubravi za 10.000 kuna. Anica J. je Filipovićima, prema optužnici, ukrala pet zlatnih dukata, tri burme, tri zlatne ogrlice te jednu s biserima, osam dječjih zlatnih narukvica i šest naušnica, prsten s briljantom od 5000 eura, 100 dolara i druge predmete.