NOVO 11:15  - Nakon sastanka s dobavljačima Agrokora, premijer Andrej Plenković održao je press konferenciju. Uz predsjednika Vlade sastanku je prisustvovala potpredsjednica Vlade i ministrica gospodarstva, poduzetništva i obrta Martina Dalić te ministar poljoprivrede Tomislav Tolušić. - Vlada RH intenzivno radi na smirivanju političkog ozračja u javnosti glede situacije u našoj najvećoj kompaniji. Kao što znate, pripremili smo nacrt zakona koji će biti raspravljen u srijedu u Saboru. Danas smo željeli čuti izravno od dobavljača pogled na situaciju i o razgovorima koje vode sa samom kompanijom. Vlada želi podržati svaki dijalog koji će dovesti do dogovora. Takav dogovor koji bi omogućio kvalitetno restrukturiranje i likvidnost putem svježeg novca sigurno bi bio najbolji potez koji se može postići i mi bismo ga rado podržali. Prilikom pronalaženja takvog rješenja moraju se uzeti u obzir interesi svih aktera, na pravičan način, od najmanjih do najvećih dobavljača i da se ni na koji način ne ugrozi stabilnost hrvatskog gospodarstva. Upravo zato Vlada je pripremila nacrt zakona. Mi ćemo u sljedećih nekoliko dana intenzivno razgovarati sa svim akterima i pronaći rješenje, a spremni smo preuzeti i odgovornost koja bi podrazumijevala restrukturiranje kompanije - rekao je premijer Plenković. Nakon premijera riječ je u me dobavljača uzeo Josip Budimir, direktor u Francku: - Vladu smo informirali o sastanku s predstavnicima banaka. Ostalo je nekoliko stvari za raspraviti. Pružili smo podršku inicijativi Vlade i zakonu koji bi mogao riješiti problem. S obzirom na to da nam je vrijeme ključni faktor, a proces zaključena standstill aranžman ima svoju proceduru i troši vrijeme preko granice koju mi smatramo da je prihvatljiva (...) tražili smo da sve tri strane u procesu – i banke kao vjerovnici sa svojim kreditnim aranžmanima, i dobavljači za isporučenu robu i država koja je i u dvostrukoj ulozi kao vjerovnik za porezne obveze, ali i kao regulator, zajednički djelujemo u cilju rješenja. Svi imamo identičan interes, nemamo svi iste pozicije, a u mjeri u kojoj se naši interesi ne poklapaju imamo obavezu uskladiti ih kako bi ovaj ultimativni cilj bio što je moguće prije ostvaren. - Koristim priliku da se zahvalim Vladi na pokušaju pronalaženja rješenja za krizu. Nama je izuzetno važno da budu zaštićeni svi, od najvećih do najmanjih dobavljača. Problem je opskrba polica i proizvodnih tvrtki od dobavljača. Drago mi je da su dobavljači pokazali strpljivost, no i oni imaju ograničene kapacitete - kazao je Budimir. Potom je na pitanja novinara o daljnjim koracima oko Agrokora odgovarao premijer Plenković: - Razgovarali smo i o blokadi Agrokora od strane države i drugih vjerovnika. Kolege koji se bave naplatom poreza vode poseban dijalog s tim kompanijama, no u trenutku kada neki drugi vjerovnici krenu u blokadu, tada Porezna uprava nema mogućnosti arbitriranja. Oni moraju štititi interese proračuna i moraju postupiti po zakonu. - Postoji scenarij A i B, kaže Plenković: - A je dogovor svih zainteresiranih aktera. U tom scenariju, ako se pronađe adekvatno rješenje, Vlada će to podržati. Ako do takvog sporazuma ne dođe, zato postoji nacrt zakona, vodstvo preuzima država uz doprinos svih zainteresiranih u najboljem interesu hrvatskog gospodarstva.  Što se tiče vremenskog faktora, Sabor će vrlo brzo usvojiti zakon. Što se tiče kompanija koje su u sustavu koncerna ili dobavljača, apelirali smo na strpljenje, kako bi se održalo normalno poslovanje. Podržavamo svaki dogovor između kompanije i kreditora, no mi smatramo da u takvom kompleksnom odnosu moraju na adekvatan način biti zastupljeni i interesi dobavljača. To je i bio smisao ovog sastanka. Dodao je i da su u Vladi informacije "o dolasku svjetski priznatih stručnih konzultanata koji se bave restrukturiranjem velikih kompanija u poteškoćama primili iz javnosti", ali da će "ovih dana biti u kontaktu i s kompanijom i vidjeti kako će se taj proces razviti". Novinare je zanimalo kada bi Zakon mogao stupiti na snagu i je li Vlada spremna postaviti izvanrednog upravitelja: - Prijedlog osobe koja bi bila izvanredni povjerenik dat će Vlada, a utvrdit će ga Trgovački sud u Zagrebu. To zahtijeva i vodstvo od strane Vlade i odgovornost. Na snazi će biti dan nakon objave u Narodnim novinama. Raspravu u Saboru imati što ranije. Najvjerojatnije u srijedu, no sve je moguće - kazao je premijer Plenković. Na pitanje je li istina da će tvrtka Alvarez & Marsal raditi na restrukturiranju kompanije, Budimir je kazao kako je to izbor banaka. - One imaju povjerenje u tu instituciju i mi nemamo što komentirati, nego primiti to na znanje - kazao je Budimir i napomenuo kako ih nisu oko toga konzultirali, ali da su imali informacije o tome. Plenković je dodao kako je Alvarez poznat u svijetu kad je u pitanju restrukturiranje i kako inače ne bi tražili njihove savjete. Premijer je spomenuo i kako danas putuje u Mostar gdje će se susresti s Aleksandrom Vučićem te kako će s njim, između ostalog, razgovarati i o Agrokoru. Budimir je na kraju još jednom ponovio kako je tzv. standstill aranžman ima preduge rokove i kako gospodarstvo to teško može izdržati. - Utjecaj Agrokora na ostale subjekte je poznat. Podržavamo 'Standstill' i imamo svoje uvjete, ali smo svjesni da zbog dinamike kojom se zaključuje i ograničenja treba podršku koju daje zakon koji bi će ovog tjedna biti u Saboru - kazao je Budimir.   ------------------------------- 9:30 - U Banskim dvorima u ponedjeljak ujutro u 9,30 sati započeo je sastanak premijera Andreja Plenkovića s najvećim dobavljačima koncerna Agrokor, a na sastanku su prisutni i potpredsjednica Vlade zadužena za gospodarstvo Martina Dalić, ministar poljoprivrede Tomislav Tolušić te predsjednik Hrvatske gospodarske komore Luka Burilović. CROPIX   "Očekujem konkretne pomake od današnjeg sastanka. Ono što smatram osobno, kao i dio naših kooperanata koje reprezentiramo, da je dobro dok je država medijator, ali ne i da se direktno miješa", istaknuo je uoči sastanka u Vladi Denis Matijević predsjednik Uprave Agrokfructusa, jednog od Agrokorovih dobavljača. CROPIX   Agrokor je krajem rujna lani bio dužan dobavljačima 16 milijardi kuna, od čega polovinu tog iznosa hrvatskim dobavljačima. Nakon sastanka premijer će održati konferenciju za medije. CROPIX ------------------------------------- Ivica Todorić, predsjednik Agrokora, stavio je potpis na standstill aranžman, koji bi trebao osigurati normalno poslovanje koncerna u narednom razdoblju, ali i pokrenuti proces njegova dubinskog restrukturiranja. Tu informaciju, o kojoj se spekuliralo tijekom cijelog jučerašnjeg dana, službeno su nam potvrdili iz koncerna Agrokor tek u večernjim satima.Kada je pak riječ o drugim potpisnicima standstill aranžmana - velikim bankama, stvari su se tijekom vikenda malo otegle, i to, kako nam je rečeno iz bankarskih krugova, zbog vikenda i tehnikalija. No, jučer navečer i od šest velikih banaka-vjerovnika Agrokora - a radi se o Sberbanku, VTB-u, Zabi, PBZ-u, Ersteu i Raiffeisenu - stigla je službena potvrda da su sve potpisale standstill aranžman. Banke u priopćenju potvrđuju da je sporazum "službeno potpisan od strane svih uključenih strana", što uključuje i Agrokor, te da je stupio na snagu.Štoviše, vodeći bankari požurili su se i s uključenjem manjih banaka i ostalih financijskih kuća, također vjerovnika, u sporazum za spas Agrokora, pa je sinoć u večernjim satima u prostorijama Erste banke u Zagrebu održan sastanak vodećih bankara s onim manjima. Sastanak je, kako doznajemo, trajao dva i pol sata i na njemu su veliki bankari predstavili onim manjima standstill aranžman.- Reakcije su bile vrlo pozitivne. Očekuje se da će sljedećih dana i manje banke i druge financijske institucije, poput faktoring-kuća, potpisati standstill aranžman - kratko nam je nakon sinoćnjeg sastanka kazao izvor iz bankarskih krugova. Time se polako bliži kraju i druga faza u traženju rješenja za spas Agrokora. Sljedeći na redu su dobavljači, kojima Agrokor, prema posljednjim dostupnim podacima, onima s kraja rujna prošle godine, duguje oko 16 milijardi kuna. Dobavljači nisu dio tog "užeg" sporazuma, a standstill aranžmanu trebali bi se, tvrde naši izvori, najvjerojatnije pridružiti potpisivanjem dodatka. Tek takav, “širi”, aranžman značit će i konačnu formulu spasa za Agrokor: njime će se staviti moratorij na dugove koncerna, nakon čega će banke u Agrokorov krvotok ubrizgati poveću financijsku injekciju.Inače, problemi Agrokora s dobavljačima nisu ništa manje zamršeni od onih s bankama. Iako je na jednom od maratonskih sastanaka s vodećim Agrokorovim dobavljačima krajem prošlog tjedna načelno već dogovoreno da se zamrznu 'stara' potraživanja dobavljača, koja će im se potom vraćati postupno, u ratama, dok će se njihove isporuke koncernu nastaviti i za njih će Agrokor uredno plaćati, otvoreno je ostalo niz pitanja. Među njima je i problem naplate trasiranih mjenica, kojima je dio dobavljača osiguravao naplatu svojih potraživanja od Agrokora te ih naknadno prodavao faktoring društvima i bankama. No, u trenutku kad Agrokor prestaje biti platežno sposoban, a to se dogodilo krajem prošlog tjedna kada je lavina prisilnih naplata blokirala račune njegovih kompanija, banke od dobavljača koji su izdavali mjenice mogu tražiti da im oni podmire dugovanja. Upravo su trasirane mjenice za vikend iskrsle kao jedan od problema u pregovorima dobavljača i banaka, što nam je potvrdio i visokopozicionirani menadžer u jednoj tvrtki, dobavljaču Agrokora.- Oko trasiranih mjenica treba još usuglasiti stavove dobavljača i banaka. Mi dobavljači smo po tom pitanju jedinstveni - kratko nam je rekao.U priču oko raspleta potraživanja dobavljača prema Agrokoru od danas bi se, prema najavama, trebali uključiti i manji dobavljači. U slučajevima većine njih ovisnost o Agrokoru kudikamo je veća nego kod velikih dobavljača.Tako je, primjerice, tvrtki Kanaan Zvonka Popovića, koja proizvodi grickalice, Agrokor dužan oko 140.000 kuna za isporučenu robu. Danas je njegova tvrtka, kaže Popović, znatno manje izložena Agrokoru nego prije.- Ispali smo iz te priče, i to nam je spasilo život jer smo se više okrenuli izvozu te počeli izvoziti u Mađarsku - kaže Popović.Iako dug Agrokora svojoj tvrtki ne smatra ozbiljnim i kaže da nije toliko pogođen, a robu je Agrokoru prestao isporučivati prošlog tjedna, revolitran je što se tek na kraju cijelog procesa uključuju oni koji su najpogođeniji - manji dobavljači koji nemaju zadužnice.- Umjesto 'lex Agrokora', Vlada je trebala donijeti 'lex zadužnice', tako da svaki kupac mora dati instrument osiguranja plaćanja zaprimljene robe. A i vlasnici bi za obveze trebali odgovarati svojom imovinom. Vladi su puna usta malih i srednjih poduzetnika i kako su oni važni, a na kraju se razbacuju populističkim mjerama i spašavanjem samo velikih i samo pojedinaca – pomalo ljutito konstatira Popović. No, danas bi, potvrdili su nam veliki dobavljači, ipak trebala krenuti ‘akcija’ animiranja manjih dobavljača za davanje podrške sveobuhvatnom rješenju za Agrokor. Iz Vlade su, pak, za danas sazvali sastanak premijera Andreja Plenkovića te ministara Martine Dalić i Tomislava Tolušića s dobavljačima u Banskim dvorima.Kakvo god na kraju bilo rješenje za dugovima pritisnut Agrokor, ovu će krizu, upozoravaju ekonomisti, osjetiti hrvatsko gospodarstvo u cjelini. Naime, važnost koncerna kakav je Agrokor za hrvatsko je gospodarstvo desetak puta veća od onog koje Parmalat ili automobilska industrija imaju na ekonomije Zapada, upozorava Željko Lovrinčević sa zagrebačkog Ekonomskog instituta.- Ovo je slučaj bez presedana. Ni jedna nacionalna ekonomija u Europi nije imala slučaj kompanije s ovako velikim značenjem za vlastito gospodarstvo - kaže Lovirnčević.Zaključuje kako je Agorkor zapravo preslika stanja u hrvatskom gospodarstvu u zadnjih 20-ak godina. Taj se zaključak posebno odnosi na nedovoljnu orijentiranost dobavljača na izvoz.