Zbog različite interpretacije pravomoćne presude Trgovačkog suda u slučaju Franak ministar financija Boris Lalovac jučer je poslao pismo bankama da se u svom poslovanju pozivaju na zakone, a ne na tumačenje ZPK-a objavljeno na stranicama Ministarstva, koje je, kako je rekao, oblik stručne pomoći i nema obvezujuću pravnu snagu. Iz Udruge Franak najavili su daljnja postupanja –  pripremili su obrasce za optužne prijedloge koji se mogu odnijeti na nadležni prekršajni sud. – Riječ je o manipulaciji javnosti. Pravomoćnom presudom zaključen je dijalog banaka i vjerovnika, a banke se nisu pozivale na to mišljenje Ministarstva financija i za Ministarstvo se ni u kom slučaju ne može reći da je stalo na nečiju stranu, nego je ono naglasilo da je to mišljenje neobvezujuće. Neke banke jesu to mišljenje spomenule u svojim odgovorima, ali to je potpuno suvišno jer su se banke od 1.1. uskladile sa zakonom i prestale postupati po prethodnim propisima – izjavio je jučer glavni direktor Hrvatske udruge banaka Zoran Bohaček. – Na kraju, ideja o prekršajnim prijavama nema nikakve osnove, ne bi koristila vjerovnicima, već samo državnom proračunu. Samo spominjanje takve ideje miriši na ucjenu – dodao je Bohaček. Koordinator ekonomsko-pravnog tima Udruge Franak Goran Aleksić rekao je kako je pismo bankama ministra Borisa Lalovca potvrdilo da je Udruga bila u pravu. – Gospodin Bohaček kaže da su se banke uskladile sa zakonom, to je neistina. Sve što je Bohaček govorio je pokušaj da se nešto sakrije, da javnost pomisli da su banke radile ispravno, a sve vrijeme su radile protuzakonito – rekao je Aleksić u emisiji hrvatskog radija "U mreži prvog". Odvjetnik Ljubenko: Sve oči uprte su u Vrhovni sud Odvjetnik Mićo Ljubenko istaknuo je kako je pismo Ministarstva financija prelaženje cijelog slučaja Franak na jedan novi kolosijek koji nije bio očekivan, a ni potreban. – Ako se vratimo šest mjeseci unazad, javnost, Udruga Franak i banke iščekivali su drugostupanjsku presudu, tada nitko nije najavljivao nove postupke. Kolektivni sporovi nisu zamišljeni na način da kada pravomoćno završe da će se nakon toga voditi prekršajni sporovi i tumačenja. Zamišljeni su da se utvrdi osnova za nešto i nakon toga tko želi ostvari svoje pravo. No, danas to nije tako. Sve oči su uprte u Vrhovni sud i nitko ne zna kada će donijeti odluku – rekao je Ljubenko i dodao kako zbog toga dolazi do ovih problema i neizvjesnosti. – Građani ne znaju bi li podnijeli tužbe ili ne jer ne znaju kada će biti odluka Vrhovnog suda. Goran Aleksić iz Udruge Franak objasnio je kako prekršajni proces ima veze sa Zakonom o potrošačkom kreditiranju. – Banke su početkom godine promijenile parametre i fiksnu maržu, to je vezano uz nezakonito ponašanje s početka godine – rekao je Aleksić i dodao kako pretpostavljaju da se banke nadaju da će, zbog straha ljudi da će izgubiti proces, veliki dio dužnika čekati reviziju, a čekanjem teče zastara i toliko se smanjuje trošak koliki će banka imati za preplaćene kamate. – Ako bi prošlo godinu dana, banke bi mogle uštedjeti oko 600 milijuna kuna – rekao je Aleksić. Aleksić: Budu li banke morale platiti kaznu, država izlazi iz recesije Komentirajući zašto se ne ide u tužbe, odvjetnik Ljubenko rekao je kako pojedinom dužniku nitko ne može jamčiti uspjeh s tom tužbom. – Tu su troškovi i neizvjesnost i vjerovnici su bojažljivi pa mnogi kalkuliraju i odgađaju odluku – rekao je Ljubenko i dodao kako se to može riješiti. – Naši zakoni već poznaju rokove višim sudovima da u određenim sporovima nešto riješe u kratkim rokovima. Primjer su štrajkaški sporovi jer se tiču većeg broja ljudi. Prosječno odlučivanje Vrhovnog suda je tri godine, što je u ovom slučaju neprihvatljivo. Vrhovni sud se nije izjasnio kada će donijeti odluku, a to bi bilo primjereno – rekao je Ljubenko i istaknuo kako je puno važnije kada će sud donijeti odluku nego što će odlučiti. – Ako bi Vrhovni sud, na primjer, u roku od 6 mjeseci donio odluku, ja tvrdim da bi s time bili zadovolji i građani i banke, čeka se jedan iskorak i da riješimo to brzo. Revizija u kolektivnom sporu nema opravdanja da čeka 3 godine. Kolektivni spor treba biti ravnopravniji, treba ići preko reda – rekao je Ljubenko. Govoreći o 9 milijardi kuna kazne koja prijeti bankama, Goran Aleksić iz Udruge Franak rekao je da država, budu li banke morale platiti, kroz godinu dana izlazi iz recesije. – Koja god država je stala bankama na kraj je kroz to vrijeme izašla iz recesije, to je naša poruka ministru financija – zaključio je Aleksić. >> Franak: Lalovac nam dao za pravo 