Najuren je i direktor FBI-a James Comey. „Otpušten si!“, napisao je Comeyu američki predsjednik Donald Trump koji je, sve je uočljivije, pretvorio Bijelu kuću u pozornicu nekog „reality showa“, sličnog onom, „Pripravnik“, koji je od 2004. vodio na NBC-ju. Pomogao mu u kampanji Svojim iznenadnim preokretima, opovrgavanjima prethodnih izjava, tvitovima na mreži, Trump je postao najnepredvidljiviji šef države i to ne bilo koje, već najveće svjetske sile. Comey je istragom „pomogao“ Trumpu u predizbornoj kampanji time što je vodio istragu o elektroničkoj pošti demokratske kandidatkinje Hillary Clinton, ali sada je nastavio istragu i oko povezanosti predsjednikovih ljudi s ruskim dužnosnicima. Bijela kuća je, samo dva sata nakon što je glasnogovornik Sean Spicer negirao da je Trump izgubio povjerenje u Comeya kazavši kako „nema razoga da u to vjerujem“, objavila pismo kojim se direktoru FBI-a otkazuje posao. U suglasju s ministrom pravosuđa Jeffom Sessionsom, Bijela kuća je objavila kako Comey „nije više u stanju na učinkoviti način upravljati FBI-em“. Otkazivanje se „opravdavalo“ potrebom „povratka povjerenja u najvažniju državnu sigurnosnu agenciju“. I kao i do sada, Trump je i u ovom slučaju sam sebe opovrgao te kao i do sada promjenu raspoloženja pokušao pretvoriti u svoju korist. FBI je nazvao krunom sudskog aparata, jednom od najvažnijih institucija, ali kojoj je potreban novi čelnik kako bi se povratilo povjerenje u njezin rad. Comey je prije osam dana svjedočio pred komisijom Capitol Hilla o mogućim odnosima između Trumpova izbornog stožera i vlade u Moskvi. Demokrati su zatražili nastavak istrage nazvane “Russiagate”. Ima li u toj povezanosti Trumpovih ljudi s Rusijom nešto što bi moglo ugroziti njegov opstanak u Bijeloj kući? Comeya je na čelo FBI-a 2013. imenovao tadašnji predsjednik Barack Obama. Uspio je opstati i nakon što je istragom “Emailgate” oštetio Hillary Clinton. No, onda je počeo istragu “Russiagate” što se, očito, Trumpu, 45. američkom predsjedniku, nije svidjelo. Trump je donio legitimnu odluku jer može smijeniti šefa FBI-a, ali politički kontroverznu. Povijesne paralele Prema mišljenju senatora Richarda Blumenthala, člana pravosudne komisije, Trump je „na katastrofalan način kompromitirao sadašnju istragu FBI-a o vezama između Bijele kuće i Rusije“, te je dodao kako „naš sudski sustav nije bio tako ugrožen još od vremena Watergatea“. Tim Kain, iz tima Hillary Clinton, napisao je na Twitteru kako „Trumpov otkaz Comeyu pokazuje koliko je administracija zabrinuta istragom Russiagate“. John Podesta, šef predizborne kampanje Clinton, podsjetio je na Nixonov potez nazvanim „Masakrom subotnje večeri“ napisavši na Twitteru: „Trump, nisi znao da si trebao čekati subotu uvečer za masakriranje osoba koje vode istragu o tebi?“. Tadašnji, 37., američki predsjednik Richard Nixon otpustio je 20. listopada 1973. tužitelja Archibalda Coxa koji je vodio istragu Watergate. Afera Watergate, nazvana po hotelsko-stambenom kompleksu, izbila je 1972. kada su republikanci optuženi za prisluškivanje sjedišta nacionalnog odbora Demokratske stranke. Richard Nixon te je godine izabran za predsjednika, a onda otkazao Coxu. No, 1974. i Nixon je zbog Watergatea morao napustiti Bijelu kuću. Ruski predsjednik Vladimir Putin rekao je u srijedu kako to što je američki predsjednik Donald Trump otpustio ravnatelja FBI-aja Jamesa Comeya neće utjecati na odnose između dviju zemalja.  "Neće biti posljedica", rekao je Putin CBS Newsu u kratkom intervjuu u ruskom gradu Sočiju. "Vaše mi je pitanje veoma zabavno. Nemojte se ljutiti na mene. Mi nemamo ništa s tim", rekao je. (Hina) Bijela kuća je odbila zahtjeve za imenovanje posebnog tužitelja za istragu o navodnom ruskom upletanju u američku predsjedničku kampanju a Donald Trump je stao u obranu svoje odluke da otpusti ravnatelja FBI-a Jamesa Comeyja. "Mislimo da to nije potrebno", rekla je Sarah Huckabee Sanders, glasnogovornica predsjednika Trumpa. Glasnogovornica Bijele kuće rekla je da razrješenje nema nikakve veze s Rusijom te da je povezano s Comeyjevim "krivim odlukama i pogrješkama" u lanjskoj istrazi o elektroničkim porukama Hillary Clinton. "Razmišljao je (Trump) o njegovu razrješenju od dana kada je preuzeo dužnost", rekla je Sanders. Comey, kojemu je mandat trebao završiti 2023., "već mjesecima nije uživao predsjednikovo povjerenje", rekla je. Trump je svoju odluku o kojoj je Comey doznao s televizije, ovako opravdao: "Jednostavno, nije dobro obavljao posao". (Hina) Trumpova smjena direktora FBI-a Jamesa Comeya je američka unutarnja stvar, objavio je u srijedu Kremlj i dodao da to neće utjecati na odnose između dviju zemalja. – To je u potpunosti unutarnja stvar Sjedinjenih Država, suverena odluka američkog predsjednika i nema niti će imati veze s Rusijom – rekao je novinarima glasnogovornik Kremlja Dmitri Peskov koji se nada da “sve ovo neće imati utjecaja na američko-ruske odnose”. 