Madeleine Beth McCann nestala je 3. svibnja 2007. godine u resortu u Portugalu gdje je bila na odmoru sa svojom obitelji. Niti dan danas nije pronađena. Njezini roditelji ne gube nadu. Neki pak sumnjaju da su upravo oni krivci za nestanak kćeri.  Madeleine koja se rodila 12. svibnja 2003. godine. u Leicesteru u Engleskoj, bila je s roditeljima Gerryjem i Kate McCann na odmoru u resortu u portugalskoj regiji Algarve. S njima su bili i njihovi blizanci te obiteljski prijatelji s djecom. Madeleine i blizanci su zaspali u 20.30 sati, a roditelji su otišli na večeru u restoran koji je bio udaljen 55 metara od apartmana. Roditelji su nekoliko puta otišli pogledati kako su djeca, a onda je Kate oko 22 sata primijetila da Madeleine nema. Portugalska policija prvo je krenula od pretpostavke da je dijete oteto iz apartmana. No kasnije su zaključili da je Madeleine umrla u apartmanu. Portugalska policija je 2007. osumnjičila roditelje McCann. Sumnja je odbačena naredne godine kada je portugalska policija slučaj arhivirala. Istragu je otvorio Scotland Yard, a roditelji su unajmili privatne istražitelje. Godine 2013. Scotland Yard je objavio fotografije osumnjičenih muškaraca. Slučaj je izazvao veliku medijsku pažnju diljem svijeta no djevojčici i dalje nema ni traga... Kate (49) i Gerry (49) McCann su liječnici i praktični kršćani. Upoznali su se 1993. godine i vjenčali se pet godina kasnije. Madeleine se rodila 2003. godine, a blizanci, curica i dečko su rođeni dvije godine kasnije. Kate i Gerry McCann bili su na odmoru s još sedmero prijatelja. Ukupno je s njima bilo osmero djece, od kojih su troje bili iz obitelji McCann. Kobne večeri bili su u tapas baru. Jane Tanner, prijateljica koja je bila s McCannovima na odmoru kasnije je postala jedna od ključnih svjedokinja jer je tvrdila da je vidjela muškarca koji nosi curicu 50 minuta prije nego je prijavljeno da je Madeleine nestala. Obitelj je na odmor stigla 28. travnja. Uplatili su odmor od sedam dana u mjestu Praia da Luz u kojem živi oko 1000 ljudi. Mjesto se zove i "mala Britanija" jer su tamo turisti uglavnom Britanci. Obitelj se nalazila u dvosobnom apartmanu koji se nalazio u blizini glavne ceste. Kako bi se došlo do restorana, trebalo je izaći iz apartmana na cestu i vratiti se u resort te proći pored bazena. Prema zadnjoj teoriji Mark Williams-Thomas, privatni istražitelj i bivši policajac, tvrdi da je Madeleine znala da su njezini roditelji u restoranu, da se probudila u noći i otišla ih tražiti. Sumnja da je curica izašla na cestu gdje ju je možda netko oteo. Roditelji su rekli da su šokirani tom teorijom. Majka Kate tvrdi da su vrata od terase bila zatvorena i da ih  Madeleine nije mogla otvoriti i izaći iz apartmana. Kate tvrdi i da Maddie nikada nije sama izašla na cestu. Profesor Dave Barclay tvrdi kako je moguće da je netko automobilom naletio na curicu dok je izašla na cestu. Vozač je mogao biti pijan i imao bi dobar razlog da sakri tijelo, smatra profesor.  Roditelji McCann su u četvrtak 3. svibnja prvo doručkovali sa svojom djecom i tijekom doručka Madeleine ih je pitala zašto nisu došli, prošle večeri kada su ona i brat plakali. Majci je to bilo čudno, a našla je i veliku smeđu mrlju na gornjem dijeli pidžame svoje kćeri.   Kasnije je obitelj zajedno ručala, a onda su otišli na bazen gdje je Kate snimila zadnju fotografiju svoje kćeri. Roditelji su djecu stavili na spavanje oko 19.00 sati. Osoblje hotela je u knjizi na recepciji područja gdje se nalaze bazeni ostavilo poruku da će obitelj McCann i njihovi prijatelji opet večerati za istim stolom u tapas baru jer odavde imaju dobar pogled na sobe u kojima djeca spavaju. Kate je uvjerena da je otmičar vidio tu poruku. Roditelji su otprilike svakih pola sata išli provjeriti kako su djeca. U apartman se moglo ući s ulice, ali i s područja na kojem su se nalazi bazeni i restoran. Niti jedna vrata nisu bila zaključana. Gerry je prvi put djecu provjerio oko 21.05 sati i tada je svoju kćer Madeleine vidio zadnji put. Prijateljica Jane Tanner otišla je provjeriti kćer i  mimoišla se s Gerryjem. Ona je kasnije ispričala da je vidjela muškarca koji nosi malo dijete na rukama. Na temelju njezine izjave kasnije je napravljen fotorobot. No 2013. godine pronađen je britanski turist koji je odgovarao njezinom opisu. On je rekao kako je nosio svoju kćer na rukama nakon što ju je pokupio u jaslicama. Scotland Yard je objavio kako su sigurni da muškarac kojeg je Tanner vidjela nema veze s nestankom Madeleine. Drugi svjedoci su bili bračni par iz Irske. Martin i Mary Smith su vidjeli muškarca koji je otprilike u vrijeme nestanak Madeleine nosio dijete koje joj je opisom odgovaralo. Išao je cestom i prema plaži.   Kate je htjela obići djecu oko 21.30 sati, ali se Matthew Oldfield, njihov prijatelj, ponudio da će provjeriti Madeleine i blizance dok bude vidio je li sve u redu s njegovom djecom. Vidio je da su vrata dječje sobe otvorena, ali nije čuo nikakvu buku pa je otišao bez da je ušao u sobu i vidio da li je Madeleine u krevetu. Portugalska policija je jedno vrijeme i njega držala za sumnjivca. Kate je oko 22 sati otišla u apartman. Policija vjeruje da je nekoliko minuta prije toga Madeleine nestala. Kate je primijetila da su vrata od dječje sobe otvorena i osjetila je propuh. Primijetila je da je prozor otvoren. Madeleine nije bila u krevetu. Kate je kratko pretražila apartman, a onda se vratila u restoran i počela vikati da Madeleine nema. Oko 22.10 sati je osoblje resorta nazvalo policiju, a već 20 minuta kasnije su pokrenuli protokol za nestanak djeteta. 60 ljudi tražilo je curicu do 4.30 sati. Došli su i policajci s potražnim psima. Policija je napravila i grešku jer nije odmah osigurala apartman iz kojeg je dijete nestalo. Kroz apartman je prošlo najmanje 20 ljudi prije nego su osigurali mjesto zločina. Policija nije odmah objavila fotografije nestale djevojčice. Interpol je potragu počeo nakon pet dana. Prva osoba koju je policija sumnjičila bio je britansko-portugalski konzultant za nekretnine Robert Murat. Osumnjičili su ga nakon 12 dana istrage. On je živio s majkom 137 metara od apartmana u kojem je Madeleine nestala. Osumnjičen je nakon što su novinari Sunday Mirrora rekli policiji da se ispitivao o slučaju. Murat je rekao policiji da je bio kod kuće, dok su prijatelji koji su bili na večeri s Kate i Gerryjem rekli da su ga vidjeli u resortu te večer kada je curica nestala. Pretražili su mu kuću, bazen, dvorište... Nisu našli ništa što bi ga povezivalo s  Madeleine. Murata i njegovu ženu 2014. godine ispitao je Scotland Yard.  Kasnije su svjedoci rekli da su u resort dolazili nepoznati muškarci koji su tvrdili da skupljaju humanitarnu pomoć. Prvi put su uočeni u travnju, a nestali su nakon što su ih primijetili u blizini resorta na dan nestanka Madeleine McCann.  Portugalski mediji su u lipnju objavili kako je policija osumnjičila roditelje nestale curice. Krenuli su napisi kako su oni i njihovi prijatelji bili svingeri i da su omamljivali svoju djecu. Neki su mediji pisali da je između njih napravljen pakt šutnje i da je Tanner izmislila da je vidjela sumnjivca. Izjave roditelja o tome kroz koja su vrata ušli u apartman bila su proturječna kao i izjava o tome da li su vrata u apartmanu bila zaključana ili nisu. Policija se pitala i zašto je Kate, ako je shvatila da Madeleine nema otišla nazad u restoran i ostavila blizance same kad je mogla nazvati muža i prijatelje mobitelom. Također, policija nije našla znakove provale odnosno da je netko u apartman ušao na silu. Policiji je bilo sumnjivo što je Kate vikala, nakon što je shvatila da Madeleine nema: "Oni su ju oteli". Policija vjeruje kako je tako htjela pripremiti priču o otmici. Portugalska policija je sumnjala da su roditelji Madeleine dali previše sedativa za spavanje i da je curica umrla. Sumnjali su da su roditelji sakrili tijelo i da su ga odvezli na nepoznato mjesto automobilom koji su unajmili tri tjedna nakon nestanka kćeri. Carlos Anjos, bivši šef policijske detektivske jedinice u Portugalu, rekao je 2010. godine kako je većina portugalskih istražitelja uvjerena da je curica umrla u apartmanu nesretnim slučajem. Keela i Eddie dva potražna psa koji su pretražili resort, plaže, Muratovu kuću i apartmane, reagirali su u apartmanu u kojem je spavala Madeleine. Digli su uzbunu u dnevnoj sobi i ispod verande sobe koju su koristili Kate i Garry. Policija je uzela odjeću, plišanu igračku s kojom je  Madeleine spavala, dnevnik koji je Kate počela pisati te Bibliju koju je Kate posudio prijatelj i u kojoj je bio podcrtan stavak o smrti djeteta. Jedan od pasa je reagirao na plišanu igračku, odjeću majke Kate i na Bibliju. Odvjetnik obitelji je kasnije tvrdio da je pas reagirao na miris trupla zbog Katinog posla kao liječnice. Psi su kasnije pretražili i Renault Scenic koji je su roditelji Kate i Garry unajmili 24 dana nakon što je Madeleine nestala. Reagirali su. Što se tiče DNK uzoraka napravljena je analiza, ali je zaključeno da su rezultati previše složeni da bi se iz njih moglo doći do značajnijeg zaključka. Roditelji su službeno osumnjičeni 7. rujna. Predloženo im je i da priznaju zločin. Kate su rekli, ako prizna zločin da će dobiti dvije godine zatvora, a da Gerry neće u zatvor. Portugalski mediji počeli su pisati da je u unajmljenom Renaultu pronađen DNK Madeleine McCann. Iako su bili osumnjičeni Kate i Gerry su se smjeli vratiti u Britaniju. Vratili su se kući u Britaniju 9. rujna 2007. godine. Sljedeći dan inspektor policije u Portimaou je napisao da je Madeleine umrla nesretnim slučajem u apartmanu i da su njezini roditelji sakrili tijelo te lažirali otmicu. Kasnije je zamijenjen šef policije u Portimaou, a u istragu se intenzivnije uključila britanska policija. U srpnju 2008. portugalska policija je objavila kako nema dokaza da se roditelje McCann ili Roberta Murata može povezati s nestankom curice.  Gonçalo Amaral, policajac koji je koordinirao istragu od svibnja do listopada 2007. godine, dao je ostavku u lipnju 2008 . kako bi napisao knjigu. Amaral je maknut sa slučaja nakon što je počeo tvrditi kako britanska policija slijedi samo tragove koji idu u korist obitelji McCann. Knjiga "Maddie: The Truth of the Lie" je kasnije prevedena na šest jezika i koristila se u dokumentarnom filmu. Amaral u knjizi tvrdi da je Madeleine umrla u sobi nesretnim slučajem i da su roditelji izmislili otmicu te da su zataškali smrt kćeri. Roditelji su u jednom trenutku tvrdili da su djecu provjeravali svakih 15 minuta. Amaralu je to bilo sumnjivo te se pitao kako je moguće da je netko u tako kratkom vremenu provalio u apartman i oteo dijete. Amaral je napisao u knjizi i kako mjesto navodne otmice nije tako izgledalo. Nije bilo dokaza da je stranac provalio u apartman.  - Igračka i deka nestale Maddie nisu izgledali kao da je dijete na njima ili s njima spavalo i onda je oteto. Nisu pronađeni otisci stopala koji bi dokazali da je stranac ušao u apartman. Na prozoru su nađeni samo otisci majke nestale djevojčice. Pronašli smo i album za naljepnice koji je pripadao Maddie. Njega su roditelji i prijatelji koristili kao papire na kojima su napravili dvije liste o vremenima u koja su došli provjeriti djecu. Nije mi bilo jasno, dijete je navodno tek oteto, a oni su već iz njezinog albuma otkinuli list kako bi po njemu pisali. Činilo mi se da im kći više nije bila toliko vrijedna. Nije mi bilo jasno niti kako su roditelji od početka bili tako sigurni da im je kćer oteta - napisao je Amaral. Gonçalo Amaral kaže kako su roditelji imali ključ katoličke crkvice koja se nalazila u blizini odmarališta.  - Vjerujem da su tamo mrtvu kćer stavili u lijes nepoznate žene. Kasnije je taj lijes spaljen. Istina će se saznati nakon što se prestane štititi par McCann - kaže Amaral. Amaral ide toliko daleko da tvrdi da je MI5, tajna britanska služba, pomagala roditeljima McCann da sakriju kćerino tijelo ili da su zataškali zločin.   Roditelji tvrde da su to sve teorije zavjere.  - Amaral misli i da je u sve umiješan i Gordon Brown. Mislim da to sve govori o njemu - rekao je Gerry McCann. Knjiga "Maddie: The Truth of the Lie" je samo u Portugalu prodana u više od 200.000 primjeraka. Prevedena je na najmanje šest jezika.  Roditelji McCann su istražitelja tužili, najviše zbog izjave da nisu nikada oslobođeni sumnje. Tražili su 1,2 milijuna eura odštete i zabranu prodavanja knjige. Nedavno su izgubili na sudu. Najviša sudska instanca u Portugalu je potvrdila da Amaral ima pravo na izražavanje svojeg mišljenja.    Web stranicu 'Find Madeleine' posjetilo je više od 80 milijuna ljudi u samo tri mjeseca nakon što je curica nestala. Roditelji su osnovali zakladu koja je u veljači 2017. imala sedam direktora, uključujući i roditelje McCann te oko 750.000 funti.  Roditelji, kojima su neki predbacivali da su u intervjuima izgledali hladno, kažu kako 18 mjeseci nije bilo dana da nisu plakali.  Roditelji McCann pokrenuli su i vlastitu istragu te su unajmili nekoliko privatnih istražitelja. Oni su između ostalog ispitivali britanskog pedofila Raymonda Hewletta. On je zanijekao da ima bilo kakve veze sa slučajem. Godine 2009. umro je u Njemačkoj od raka.  I istražitelj Moita Flores, koji je od početka radio na slučaju, tvrdi da je Maddie umrla u apartmanu.  - Ne sumnjam u to. Bilo bi nemoguće proći kroz apartmanski prozor s djetetom. Zašto se o ovom slučaju toliko priča kad svakodnevno ljudi nestaju?  - pita se Flores. Istog je mišljenja i istražiteljica Pat Brown. Ona tvrdi kako nema smisla trošiti tolike resurse u potragu za djevojčicom za koju ne postoje naznake da je živa.  - Pregledavajući slučaj Madeleine McCann došla sam do zaključka da dokazi koji postoje nikako ne upućuju na to da je riječ o otmici. Vrijeme nestanka i dokazi prikupljeni s mjesta na kojem je djevojčica posljednji put viđena, uopće ne upućuju na moguću otmicu - rekla je stručnjakinja za zločine te dodala kako je djevojčica najvjerojatnije umrla u nesretnom spletu okolnosti koji je netko dobro zataškao. Tijekom godina pojavile su se različite teorije o Madeleine McCann. Medij su pisali da je viđena na Malti, da je bačena s britanike jahte u more, da je viđena u zrakoplovu za Sao Paolo, da su ju vidjeli u banci u Belgiji, da su ju vidjeli na Mallorci, na Novom Zelandu, da su ju pedofili odveli u SAD, da su ju vidjeli u Dubaiju sa sumnjivcem s fotorobota, da je viđena s njemačkom obitelji, da je serijski zlostavljač iz Portugala mogao biti povezan s nestankom Madeleine, da su ju vidjeli u Paragvaju, da je bila žrtva provele u apartman koja se izjalovila. Pojavila se priča i da je Madeleine McCann možda oteta i prodana moćnoj obitelji. Neki istražitelji vjeruju da je moguće da su djevojčicu nakon nestanka tijekom ljetovanja s obitelji u Portugalu, prokrijumčarili brodom u Maroko. Ističu da je strah opravdan jer bande iz Portugalu ne tako daleke Mauritanije na zapadu Afrike vrlo često prodaju malu djecu moćnim obiteljima s bliskog istoka koja im kasnije služe kao roblje. Britanski Mirror pisao je da je curica vrlo slična Maddie viđena na poznatoj krijumčarskoj ruti u Maroku, te da je tu priču potvrdilo troje svjedoka.  2013. godine je pronađena djevojčica u Grčkoj. Živjela je s parom Roma, ali je utvrđeno da joj oni nisu roditelji. Mediji su jedno vrijeme nagađali da je to možda nestala Britanka, ali je utvrđeno da je riječ o curici staroj 4 godine koja je oteta dok je bila beba. Svi tragovi koje je britanska policija dosad slijedila nisu doveli do rezultata.  Nedavno je progovorila i žena koja je povremeno čuvala Madeleine dok se s obitelji odmarala u resortu. Tvrdi da su McCannovi bili savršena obitelj i da nema šanse da su roditelji zanemarivali malu Madeleine. Rekla je i da je resort bio jako nesigurno mjesto u kojem su kružile priče o ranijim napadima na djelatnice, ali i na britanske turistice.  Detektiv Dave Edgar (60) koji tri godine radi na slučaju nestanka Madeleine McCann uvjeren je da je otmičar nekome priznao nedjelo. Edgar vjeruje da netko štiti otmičara i moli tu osobu da olakša savjest podijeli sve informacije koje ima s policijom. - Ako vam se itko povjerio, sad je vrijeme da to priznate - rekao Edgar.  Edgar vjeruje kako još postoje šanse da je Maddie živa i tvrdi kako njezini roditelji nisu upetljani u otmicu. Motiv za Maddienu otmicu bio je seksualan, uvjeren je detektiv, i zločin je pomno isplaniran.  Ako je djevojčica oteta kako bi je prodali u seksualno roblje, moguće da ju je otela banda, što znači da je u otmici sudjelovalo više ljudi.  - Oni ne mogu to zadržati za sebe i istraživanja su pokazala da se gotovo uvijek povjere nekome - kazao je Edgar. Policija u Lagosu dobila je poziv od kompanije za alarmne sustave u Lisabonu 16 minuta nakon što je prijavljen nestanak Madeleine McCann. Sumnja se da je to bio trik kojim su navodni otmičari htjeli "odvući" policiju na drugo mjesto. Policija je istraživala poziv i izgubila sat vremena koji je bio dragocjen u potrazi za nestalom curicom. Istražitelj Paulo Pereira Cristovao je pak nedavno rekao medijima kako on vjeruje da su otmičari curicu odnijeli i sakrili u tunele pećina koje se nalaze u blizini resorta u kojem je nestala. Kaže i kako te pećine nikada nitko nije pretražio. Cristovao je rekao i kao misli da su se roditelji ponijeli neodgovorno jer su djecu ostavili samu u apartmanu, ali misli da oni nemaju veze s nestankom Madeleine. Rekao je i kako vjeruje da se dogodio niz propusta i grešaka u istrazi i potrazi.  Britanska policija imala je dokaze protiv roditelja Madeleine McCann dok su ih istraživali zbog njenog nestanka, tvrdi se u dokumentima objavljenima na WikiLeaksu. Britanski ambasador u Portugalu Alexander Wykeham Ellis rekao je u rujnu 2007. američkom kolegi da policija u njegovoj zemlji surađuje s portugalskom policijom na slučaju protiv McCannovih. Dva tjedna ranije portugalska policija je Gerryja i Kate McCann imenovala osumnjičenicima. Američki ambasador Al Hoffman napisao je u izvještaju: Bez premetanja po detaljima slučaja Ellis je rekao da britanska policija ima dokaze protiv McCannovih te je naglasio da vlasti iz obje zemlje surađuju. U dokumentima međutim ne piše točno kakve dokaze policija ima, no sugerira se da je britanska policija imala veću ulogu u istrazi no što se prije mislilo. Ranije se shvaćalo da Portugalci forsiraju optuživanje McCannovih.  - Nestanak Madeleine McCann u Portugalu 2007. godine zaokupio je pozornost medija kontroverzama oko portugalskog vođenja istrage i ponašanja njenih roditelja, napisao je u dokumentu Hoffman. McCannovi su službeno bili osumnjičeni do srpnja 2008. kada je policija odustala od daljnje istrage. Tada su rekli kako očito 'nema apsolutno nikakvih dokaza koji upućuju u njihovu umiješanost u nestanak djevojčice'.  Dokumente s WikiLeaksa njihov je glasnogovornik komentirao kao povijesne bilješke stare tri godine. - Skidanjem oznake sumnjivaca portugalska policija jasno je dala do znanja da nema nikakvog dokaza koji ih povezuje s Madeleineinim nestankom, rekao je glasnogovornik.  Istraga slučaja Madeleine McCann Britance je koštala milijune funti. Britanska policija nekoliko je puta najavljivala da će prekinuti potragu za nestalom djevojčicom jer za to više nemaju sredstava. Smanjen je i broj policajaca koji sudjeluje u istrazi. Ipak, formalno, istraga i dalje traje.  Istražitelji su nedavno dobili dodatnih 85.000 funti čime je istraga produžena do rujna ove godine.  