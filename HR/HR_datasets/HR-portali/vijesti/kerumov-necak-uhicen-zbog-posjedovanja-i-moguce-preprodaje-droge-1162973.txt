Josip Kerum (27), nećak bivšeg splitskog gradonačelnika Željka Keruma koji je u ponedjeljak uhićen u Sesvetama zbog 15,8 kilograma marihuane koju je krijumčario u automobilu, od srijede je u istražnom zatvoru. Istražni sudac zagrebačkog Županijskog suda pritvor mu je odredio zbog opasnosti od ponavljanja djela. Drogu je prevozio u Audiju A6 koji je prethodno posudio, a kako je vidljivo na fotografijama koje je objavila zagrebačka policija, petnaest paketa marihuane nije se ni trudio sakriti, nego ih je jednostavno stavio u kartonsku kutiju koju je zatim ubacio u prtljažnik. Josip Kerum za sada se brani šutnjom pa se još ne zna gdje je drogu nabavio ni kome ju je namjeravao preprodati. Do sada nije bio prijavljivan zbog djela koja su povezana s drogom, no u policijskim evidencijama završio je zbog prometne nesreće prije sedam godina. Naime, prije sedam godina, na Uskrs, slupao je Ferrari F430 vrijedan oko dva milijuna kuna, čiji je vlasnik bio Jakov Kerum, drugi nećak Željka Keruma. Nesreća se dogodila jer je izgubio kontrolu nad Ferrarijem, nakon čega je vozilom udario u zaštitnu ogradu. Skupocjeno vozilo bilo je uništeno, a Josip Kerum srećom nije bio ozbiljnije ozlijeđen.      >> U industriji kanabisa uskoro će se vrtjeti milijarde dolara >> Osječki policajci otišli u pretres doma a onda se iznenadili otkrićem 