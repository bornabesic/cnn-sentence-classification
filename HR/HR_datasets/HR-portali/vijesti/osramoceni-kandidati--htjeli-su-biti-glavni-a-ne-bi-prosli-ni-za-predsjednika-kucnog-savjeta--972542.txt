Foto: Hina BIVŠI gradonačelnik Splita, Ivo Baldasar, proslavio se i pošteno osramotio sa samo četiri glasa koja je dobio na svom biračkom mjestu, ali sudeći po našem istraživanju, nije jedini koji se crvenio u kasnu nedjeljnu večer.  Potop SDP-ovki u Splitu i Dubrovniku  Kada smo već kod SDP-a, jer Baldasar je njihov bivši član, valja napomenuti da je kandidatkinja te stranke za gradonačelnicu Splita, Aida Batarelo, imala svega 28 glasova u svom biračkom mjestu na Brdima. Ondje je, primjerice, Željko Kerum imao gotovo deset puta više glasova - 207.   Ali to je ništa prema kandidatkinji SDP-a u Dubrovniku, Tatjani Šimac Bonačić, koja je na svom biračkom mjestu na Babinu kuku bila posljednja, sedma od svih kandidata, sa svega 45 glasova. Tek za usporedbu, pobjednik iz HDZ-a, Mato Franković, imao je 177 glasova. Činjenica da je kampanju SDP-ove kandidatkinje u Dubrovniku vodila Danica Juričić Spasović očigledno joj nije bila od velike pomoći. Najskuplji vladin savjetnik u svom kvartu skupio tek 20 glasova  Donedavno najskuplji vladin savjetnik Ladislav Ilčić htio je biti gradonačelnik Varaždina, no njegova ulica Eugena Kumičića mislila je sasvim drugačije. Naime, Ilčić je imao svega 15 glasova, što je bilo dovoljno za tek šesti rezultat od mogućih sedam kandidata.   Najbolja vremena za Antu Đapića daleko su iza njega, pa je u svom biračkom mjestu imao svega 38 glasova, odnosno 120 glasova manje od Ivana Vrkića. Sjećate se političkog redikula Dražena Kelemineca? Čini se da se njega ne sjeća ni vlastito susjedstvo jer su njegove liste za gradsko vijeće Koprivnice i županijsku skupštinu imale 10 i 11 glasova, od mogućih 967.  Most će možda izgubiti Metković, ali čini se da su čelnici te stranke već izgubili povjerenje svojih susjeda. U Petrova više ne vjeruje ni njegova Nazorova ulica  Na biračkom mjestu Bože Petrova, u ulici Vladimira Nazora u Metkoviću, slavio je HDZ-ov kandidat koji je imao 225 glasova, pet više od kandidatkinje Mosta. I na biračkom mjestu Nikole Grmoje pobijedio je HDZ i to prilično uvjerljivo, s gotovo 44 posto glasova. S druge strane, Miro Bulj dobro je prošao u sinjskom naselju Suhač, u kojem je imao 184 glasa za župana, a debelo iza sebe je ostavio svog izazivača iz HDZ-a, koji je u Buljevu susjedstvu skupio tek 37 glasova. Lovrinović na "svojim" Sveticama skupio 20 glasova  Jedan od ključnih ljudi Živog zida, Ivan Vilibor Sinčić, nesuđeni predsjednik, također je izgubio povjerenje svojih susjeda u Karlovcu. Imao je 188 glasova, što je bilo nedovoljno da dobije najveće povjerenje jer je bolji od njega bio HDZ-ovac Damir Mandić s 235 glasova.  To je ništa kad se usporedi s rezultatom Ivana Lovrinovića koji je u Sveticama dobio svega 20 glasova.  Susjedstvo čelnika HDZ-a, Andreja Plenkovića, većinom se glasova odlučilo za Anku Mrak Taritaš, kao i susjedstvo Davora Bernardića. Ni volja birača u ulici Željke Markić neće dobro sjesti njenim obiteljašima jer je ondje bila premoćna Anka Mrak Taritaš s 282 glasa, a druga je bila Sandra Švaljek sa 133 glasa. Bruna Esih imala je tek 67 glasova na Lubenjaki. Splitskog čovjeka iz naroda ne bi njegova ulica   Milan Bandić bio je najbolji u svom susjedstvu sa 192 glasa te je iza sebe ostavio Anku Mrak Taritaš koja je imala 181 glas. Anka Mrak Taritaš dobila je povjerenje svog biračkog mjesta, a iza sebe je ostavila Bandića s gotovo sto glasova razlike.  Željko Kerum voli sebe nazivati čovjekom od naroda, ali njegovo susjedstvo radije bi na mjestu gradonačelnika vidjelo Andru Krstulovića Oparu. S druge strane, HDZ-ova kandidata ne bi njegova ulica. Oni bi radije, sudeći prema nedjeljnim rezultatima, na tom mjestu gledali Marijanu Puljak.  Povratnik u političke vode, Ivan Čehok, "razbio" je u svom mjestu konkurenciju sa 160 glasova i imao je 54,42 posto. Od ostalih kandidata osramotila se i Josipa Rimac, koja je na svom biračkom mjestu imala nedovoljna 144 glasa.