Točno u šest sati i 56 minuta na ekranu su se pojavili ne jedan nego dva muškarca, što je dosta tužan prizor. Nema ni Sanje Doležal ni Karmele Vukov Colić, ne zna se zašto. Počela je "Dobro jutro, Hrvatska" s voditeljima Davorom Meštrovićem i Robertom Ferlinom. Točnije rečeno, počeo je festival trosmislenih primjedbi kojima je voditeljski par muških kolega, u najboljem slučaju pokroviteljski, popratio svršetak svakog javljanja novinarki – bilo iz Zagreba (Ivana Debeljak), Rijeke (Ivana Bilen), Čakovca (Anamarija Horvat Šantl), Šolte (Ivana Šilović) ili Osijeka (Marija Matoš). Poslije prvog javljanja reporterke Ivane Debeljak iz Zagreba, s raskrižja Vukovarske i Heinzelove ulice, činilo se da će sve proteći u redu. Popularni Meštar okrenuo se prema videozidu na kojem se vidio onaj dio Heinzelove u kojem je zgrada Hitne pomoći. Stručno, i s blagom dozom odobravanja i preporuke, obavijestio je sebe i nas da je to što on na toj slici posebno cijeni "pogled na Nacionalnu i sveučilišnu biblioteku" – koje tu nema niti je može biti. Vjerojatno je netko iz uvijek budne režije odmah upozorio voditelja D. Meštrovića da je sveučilišna knjižnica, Vukovarskom prema zapadu, nekoliko kilometara (sedam tramvajskih stanica) dalje, pa se on brzo počeo vaditi i tražiti naočalice. Njima je, nažalost, bolje vidio učiteljicu u šestom razredu osnovne škole na Šolti i zamolio Ivanu Šilović da joj prenese njegovu i Ferlinovu molbu da oni budu njezini učenici, uz uvjet da ona bude blaga prema njima. >>Maras na HRT-u opravdava aferu: Račan se vozio u passatu, pa je izgubio izbore