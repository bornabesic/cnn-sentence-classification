Vlada je u petak na telefonskoj sjednici razriješila sve Mostove državne tajnike, a dvojicu novoimenovanih i dva ranije postavljena ovlastila je za primopredaju i vođenje ministarstava iz kojih odlaze smijenjeni Mostovi ministri Ivan Kovačić, Vlaho Orepić, Ante Šprlje i Slaven Dobrović. Ministarstvo uprave tako će do izbora novog ministra voditi Darko Nekić, Ministarstvo unutarnjih poslova Robert Kopal, Ministarstvo zaštite okoliša i energetike Marijo Šiljeg, a Ministarstvo pravosuđa Kristian Turkalj. Razriješeni su državni tajnici u Ministarstvu unutarnjih poslova Lidija Pelivan Stipetić i Stjepan Lončarica, državne tajnice u Ministarstvu pravosuđa Maja Grubišin i Sanja Mišević, državni tajnici u Ministarstvu uprave Marina Pinjagić Telak i Mihovil Škarica, državna tajnica u Ministarstvu poljoprivrede Ružica Vukovac, državni tajnici u Ministarstvu zaštite okoliša i energetike Ante Čikotić i Željko Bigović te državni tajnik Središnjeg državnog ureda za razvoj digitalnog društva Marijan Lalić. Bernard Gršić imenovan je državnim tajnikom Središnjeg državnog ureda za razvoj digitalnog društva, a istovremeno je, radi odlaska na novu dužnost razriješen dužnosti pomoćnika ministra uprave. Robert Kopal imenovan je državnim tajnikom u Ministarstvu unutarnjih poslova, a Dario Nekić državnim tajnikom u Ministarstvu uprave.