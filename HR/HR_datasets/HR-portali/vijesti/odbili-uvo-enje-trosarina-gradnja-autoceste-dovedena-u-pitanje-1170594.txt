Cjelokupna autocesta na trasi koridora V c na dijelu koji prolazi kroz Bosnu i Hercegovinu trebala je biti dovršena do kraja 2025. godine no takav plan doveden je u pitanje nakon što je parlament te zemlje odbio podržati uvođenje trošarina na gorivo kojima bi se osigurala otplata rata dospjelih kredita namijenjenih tom kapitalnom projektu, upozorio je Ian Brown, direktor Europske banke za obnovu i razvoj (EBRD) za BiH kako ga u četvrtak citira sarajevski "Dnevni avaz". Pojasnio je kako je cijeli smisao uvođenja novih trošarina u iznosu od 7,5 eurocenti po litri goriva bio ubrzati dovršenje svih 330 kilometara ključne autoceste kroz BiH koja zapravo povezuje Budimpeštu i Ploče - ali je i osnova cestovnog povezivanja BiH sa Zapadom - kako bi se sve to okončalo u narednih osam godina. Prihodi od trošarina bili bi jamstvo da će BiH moći vratiti već odobrenih milijardu eura kredita uglavnom namijenjenih radovima na koridoru V c. "Ako to ne napravite gradnja ove prometnice ići će usporeno", poručio je Brown pojašnjavajući kako to znači radove tek na manjim dionicama koji će trajati veoma dugo. U BiH je do sada na trasi koridora V c izgrađeno oko 130 kilometara autoceste i to na dionicama koje nisu povezane. Trenutačno se radi tek na manje od dvadesetak kilometara te prometnice od Zenice ka sjeveru zemlje te u Posavini gdje je riječ o izoliranoj dionici koja uopće nije povezana s ostatkom cestovne mreže. Ranije najavljeni radovi na produženju izgrađenog dijela autoceste od Međugorja ka Mostaru još nisu počeli jer su otkrivene nepravilnosti u provedbi javnog natječaja za odabir izvođača radova a ne zna se kada bi uopće mogli početi radovi na najkompliciranijoj dionici između Sarajeva i Mostara. Pred Zastupničkim domom parlamenta BiH u dva se navrata našao prijedlog zakona o uvođenju trošarina na čemu osim EBRD-a inzistiraju i drugi kreditori poput Međunarodnog monetarnog fonda (MMF) no zbog činjenice da se vladajuća koalicija u BiH praktično raspala taj prijedlog nije dobio potrebni broj zastupničkih glasova. Predsjedatelj Vijeća ministara BiH Denis Zvizdić prošlog je tjedna pojasnio kako sada traži način da sličan zakon ponovo pošalje parlamentu na razmatranje no neizvjesno je može li se omjer snaga među zastupnicima bitnije promijeniti. "To će ići vrlo teško", priznao je i član Predsjedništva BiH Bakir Izetbegović koji kao i brojni drugi zagovornici uvođenja trošarina upozoravaju da bez njih nema novog investicijskog ciklusa bitnog za ukupni razvitak zemlje. Zbog problema s uvođenje trošarina BiH riskira i smanjenje ukupnog gospodarskog rasta. Brown je kazao kako je EBRD zbog ovakvog razvoja događaja revidirala i prognoze gospodarskog rasta za BiH u ovoj godini pa se procjenjuje kako će umjesto ranije planiranih tri posto on iznositi dva i pol posto. "To znači manje novih radnih mjesta, manje prihoda za državu i više poteškoća vlastima u financiranju svojih planova potrošnje", upozorio je Brown. 