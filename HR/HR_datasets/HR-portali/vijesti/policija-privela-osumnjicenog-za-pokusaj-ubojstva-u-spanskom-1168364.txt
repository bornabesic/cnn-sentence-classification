Ja sam pucao u njega – kazao je Mirko Marić (38) u nedjelju policajcima, kojima se odlučio predati u postaji na Črnomercu nekoliko sati nakon što je, kako se sumnja, u Stipana Ivića (37) ispalio više hitaca. Marić je policajcima predao i pištolj, a danas je malo prije 15 sati doveden u tužiteljstvo kako bi u nazočnosti svog odvjetnika Velimira Došena tužiteljima pokušao objasniti što se dogodilo, odnosno zašto je pucao u Ivića. Potom je doveden pred suca istrage zagrebačkog Županijskog suda koji mu je odredio jednomjesečni istražni zatvor zbog opasnosti od ponavljanja djela. Policija ga, za sada, sumnjiči za pokušaj ubojstva, a prema onom što je do sada utvrđeno, Marić je u Ivića pucao nakon što ga je gotovo dva i pol sata čekao pred klubom “Element” u Ulici Dobriše Cesarića. Ivić, inače bivši boksač, vlasnik je tog kluba, a očevidom je ustanovljeno da je Marić pred klub, smješten na tržnici u Španskom, došao u 0.10 sati. U 2.53 sata pred klubom se pojavio i Ivić, koji se dovezao Chryslerom 300 zagrebačkih registarskih oznaka. Parkirao je vozilo, no po svemu sudeći iz njega nije uspio izaći jer mu je u tom trenutku prišao Marić koji je u njega iz pištolja ispalio nekoliko hitaca u tijelo i glavu. Marić je nakon toga pobjegao, da bi se nekoliko sati kasnije sam predao. Ivić je prevezen u KBC Sestara milosrdnica gdje je hospitaliziran na odjelu neurokirurgije i stanje mu je teško. Kao mogući motiv pokušaja ubojstva neslužbeno se spominju neraščišćeni računi između Ivića i Marića, odnosno novčana dugovanja, a policija nije precizirala tko je u toj priči kome dužan.      