Centar za restrukturiranje i prodaju (CERP) u četvrtak će, kako doznajemo, donijeti odluku o prodaji prve tvrtke s popisa državnih kompanija, a najvjerojatnije je riječ o Končaru. Vlada je jučer, naime, na telefonskoj sjednici odlučila osam tvrtki prenijeti s popisa od posebnog interesa RH na listu CERP-a, no već je sada jasno da HSS i Most neće prihvatiti prodaju svih tvrtki. HDZ se lani protivio Među prebačenim kompanijama je i Podravka, za koju je HDZ, kada je bio u oporbi, govorio da se neće prodavati jer je od prevelikog interesa za zemlju. Zbog takvog je pritiska bivša Vlada lani sudjelovala u dokapitalizaciji Podravke kako udjel države ne bi pao ispod 25 posto. U stajalištu da država mora zadržati udjel u Podravki HDZ-u se lani oštrim izjavama priključio i HSS, a on još uvijek smatra da se prodaja Podravke ne smije dogoditi. – Ne želim ni čuti za eventualnu prodaju državnog udjela u Podravki, ali ni državnih udjela u ostalim tvrtkama od posebnog interesa za RH. Ako to Vlada izglasa, onda ćemo mi na sjednici Predsjedništva o tome raspravljati. Koliko znam, u Predsjedništvu HSS-a nema nikoga tko bi podržao prodaju Podravke i ostalih tvrtki od posebnog ili strateškog interesa za Hrvatsku. Inače će sljedeća priča biti prodaja Hrvatskih šuma i Voda. Ako Vlada proda Podravku, tada HSS više neće biti dio te priče – rekao je čelnik HSS-a Krešimir Beljak. Drugim riječima, ako Vlada proda državni udio u Podravki, predsjednik HSS-a vjerojatno će sa svojom strankom izaći iz vladajuće većine. Osim Podravke, vrata prodaji otvorena su sada i za udjel države u Croatia osiguranju i Končaru. Donedavno su iz Vlade govorili da se dionice Končara ne mogu prodati jer je dio dionica pod zalogom, no taj je dio, jasno, lako riješiti. Među ostalih pet tvrtki od kojih su neke već i u procesu prodaje su Petrokemija, Croatia Airlines, Luka Rijeka, Croatia banka i ACI. Takvu odluku ne podržava ni Most. – Jedino u čemu se uspjelo jest da Ina postane strateška tvrtka broj jedan za RH. Što se tiče prodaje ACI-ja, Podravke i ostalih tvrtki koje moraju biti baza za razvoj Hrvatske, apsolutno sam protiv. Za Podravku na koju se može nasloniti razvoj poljoprivrede apsolutno smatram da je strateška tvrtka, a ne da mi uvozimo repromaterijal iz Mađarske dok naša polja leže zapuštena. Može se Podravka dizati, biti još bolja i biti razvojna tvrtka – kaže Miro Bulj i dodaje kako je lako prodati zlato, no neka netko pokuša prodati plastiku. – Ne treba biti jako pametan i stručan da bi se prodao ACI ili Podravka. Zašto se nije odlučilo da se prodaju tvrtke koje su sada u lošem financijskom stanju, gdje radnici ne dobivaju plaću? Sigurno takvo nešto neću podržati – komentirao je Ivan Kovačić. Udjel u Croatia osiguranju država je planirala prodati, no prema posljednjim informacijama koje su dolazile iz Vlade, interesa nije bilo. Odluka o kupcu Petrokemije trebala se donijeti ovaj mjesec. Jedinu ponudu predao je PPD, no u međuvremenu su se javili još neki ulagači, poput turskih, koji su zainteresirani i za Croatia Airlines i ACI. Odluka za rejting-agencije Ovakvom odlukom Vlada je skrenula s obećanja da će prve u prodaju turističke tvrtke, većinom one kojima je potrebno dodatno ulaganje. No takva odluka je i jasna jer uskoro slijedi izvid rejting-agencija, a sigurno je lakše prezentirati prodaju tvrtki od kojih je zarada brža i sigurna, odnosno reforme koje će nam omogućiti jeftinije financiranje na tržištu. I ministar financija Zdravko Marić nedavno je izjavio da će “napasti rejting-agencije” i ukupnu cijenu po kojoj se Hrvatska financira. Nedavno je Marić primio i mirovinske fondove kako bi izvidio što im je interes za ulaganja. Oni žele povećati udjel u Podravki, no udjel će ipak dobiti onaj tko ponudi više.  