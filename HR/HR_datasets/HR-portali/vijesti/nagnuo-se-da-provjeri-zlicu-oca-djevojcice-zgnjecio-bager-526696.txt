Muškarac (32) poginuo je u nesreći na radu u Svetom Filipu i Jakovu kraj Zadra. U utorak oko 10.40 prignječila ga je žlica radnog stroja kombinirke. Bager u općinskom vlasništvu radio je na uređenju plaže i, prema policijskom izvještaju, vozač (45) zakvačio je muškarca pri manevriranju. Nažalost, na mjestu je poginuo. Poginuli je vlasnik lokalnog fast fooda na plaži. - Bager je uređivao plažu oko njegova lokala. Sipao je pijesak iz žlice bagera nasipajući plažu. Završio je sipanje i krenuo unatrag okrenuvši se da provjeri ima li koga iza bagera. Valjda je ostalo nešto pijeska u žlici pa se stradali nagnuo unutra htijući valjda rukama izvaditi pijesak do kraja - rekli su nam užasnuti mještani. Kako je bagerist već bio okrenut iza, nastavljaju, nije ga vidio nego je pritisnuo komandu za zatvaranje žlice i ona je pala na muškarca. Nesretnom muškarcu teško su ozlijeđeni glava i vrat. - Začuli su se jauci. Ljudi su komunalcu vikali: ‘Stani, stani!’ Odmah je stao i otvorio žlicu, ali bilo je kasno. Muškarac je već bio mrtav - rekli su nam na mjestu događaja. Stradali je otac je maloljetne djevojčice. Policija je obavila očevid te su tijelo preminulog prevezli vozilom pogrebnog poduzeća do Odjela patologije zadarske Opće bolnice. Obavit će obdukciju, nakon koje će se znati koje su ozljede dovele do smrti. Mrtvo tijelo muškarca satima je ležalo na nogostupu uz cestu pokraj plaže jer su policajci morali obaviti očevid. Završio je u 14 sati, kad su skinuli traku kako bi tijelo ukrcali u mrtvačko vozilo. Kažu da je bio društven i veseo čovjek omiljen među mještanima.      Iz poštovanja prema mrtvom tijelu, kupači na plaži kupali su se nekoliko desetaka metara dalje od mjesta stradavanja. Mrtvo tijelo muškarca satima je ležalo na nogostupu kraj ceste jer su policajci morali obaviti očevid. Završili su ga u 14 sati. Tad su skinuli i zaštitnu traku kako bi tijelo muškarca ukrcali u mrtvačka kola. S mjesta nesreće odvezli su i bager.