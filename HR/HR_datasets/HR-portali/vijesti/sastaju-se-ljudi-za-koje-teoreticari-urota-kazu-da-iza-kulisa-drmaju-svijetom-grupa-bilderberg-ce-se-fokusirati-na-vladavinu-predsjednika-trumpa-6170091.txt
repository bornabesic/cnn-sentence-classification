Ove su se godine okupili u Chantillyju u američkoj saveznoj državi Virginiji. Njih 131 za koje se vjeruje da iz sjene upravljaju svijetom, sudionici sastanka Bilderberg skupine. Teoretičari urota imaju četiri dana za ispredanje scenarija u kojima ovi moćnici određuju u kojem će smjeru krenuti svijet - iako im to sve pada u vodu jer gotovo nitko od 131 prisutne osobe nije želio na čelu SAD-a Donalda Trumpa. A kad već govorimo o tajnovitosti, na web stranici grupe mogu se naći imena svih sudionika i teme ovogodišnjeg sastanka. I da potvrdimo stajalište iz gornje rečenice, prva točka dnevnog reda je: "Trumpova administracija, izvješće o radu". A zatim dvije bolne točke koje je rastvorila upravo pojava Trumpa: pitanje transatlantskih odnosa i transatlantskog obrambenog saveza (dovoljno se sjetiti da američki predsjednik nije prošli tjedan u Bruxellesu izrijekom potvrdio svoju predanost Članku 5. Sjevernoatlantskog ugovora). Dakle, glavna će tema biti Trump kojega će braniti savjetnik za nacionalnu sigurnost H. R. McMaster i silicijski milijarder Peter Thiel. Među sudionicima nema nekih neočekivanih imena. Vidljiva je prisutnost većeg broja novinara, među kojima se ističe Cansu Çamlibel, šefica washingtonskog ureda turskog dnevnog lista Hürriyet. No, zamjetno je malen broj pozvanih s prostora Istočne i, posebno, Jugoistočne Europe, iako je u svim međunarodnim forumima ova potonja regija proglašena jednom od ključnih žarišnih točaka u svijetu. Svoje mjesto za stolom ima Henry Kissinger koji ni s 93 godine ne smanjuje aktivnosti ovog tipa. I ne brinite se, neće oni dogovoriti nešto neočekivano, za to su dovoljni britanski i američki birači.