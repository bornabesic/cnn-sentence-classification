Minimalna plaća iduće godine ne smije biti manja od 3800 kuna bruto, koliko će nakon Nove godine iznositi neoporezivi dio plaće, a kao kompenzaciju poslodavcima kojima će zbog toga rasti ukupna izdvajanja za plaće Vlada treba osigurati mogućnost plaćanja doprinosa na nižu osnovicu, odnosno na 3120 kuna bruto, koliko sada iznosi minimalna plaća. Prijedlog je to predstavnika sindikata koji su jučer namjeravali predstaviti Vladi i poslodavcima, no ranije zakazan finalni sastanak o minimalnoj plaći jučer nije održan. - Sastanak nije sazvan, čime je narušen dogovoreni tempo pregovaranja. To je trebao biti završni sastanak s ministrom rada Tomislavom Ćorićem prije nego što predloži Vladi kolika bi trebala biti minimalna plaća za sljedeću godinu. Prema Zakonu, Vlada mora Uredbu o minimalnoj plaći donijeti do kraja godine - kaže Ozren Matijašević, predsjednik Udruge radničkih sindikata. Podsjetimo, na sastanku socijalnih partnera prošli petak dogovoreno je da u sljedećih tjedan dana poslodavci naprave prijedlog kompenzacijskih mjera kojima bi se olakšalo poslovanje najugroženijim industrijama - drvnoj, tekstilnoj i građevinskoj - ako se povećaju minimalne plaće. Također je dogovoreno da se opet sastanu za tjedan dana, no do sastanka nije došlo. - Stoga smo mi sastavili svoje prijedloge kompenzacijskih mjera i čini nam se da je on svima prihvatljiv: proračun putem doprinosa ne bi uprihodio manje nego sada, poslodavcima bi bilo ublaženo povećanje izdvajanja za plaće, a radnici bi itekako osjetili povećanje - kaže Matijašević. U Hrvatskoj udruzi poslodavaca, iz koje su do sada poručivali da bi mogli pristati na povećanje minimalca od najviše pet posto, jučer nisu željeli službeno komentirati ovaj prijedlog, no neslužbeno doznajemo da su načelno suglasni s prijedlogom sindikata, ali očekuju dodatne mjere za ugrožene industrije, poput kredita HBOR-a s poticajnom kamatom ili nižih cijena energenata.