RUSKI predsjednik Vladimir Putin rekao je danas da američki predsjednik Donald Trump nije odao ni jednu tajnu ruskome ministru vanjskih poslova Sergeju Lavrovu na prošlotjednom sastanku u Washingtonu i da bi to mogao dokazati.  Govoreći na konferenciji za novinare zajedno s talijanskim premijerom Paolom Gentilonijem u crnomorskome ljetovalištu Sočiju, Putin se našalio rekavši ironično da je Lavrov kriv jer nije odao ono za vjeruje da su nepostojeće tajne.     "Razgovarao sam s njime (Lavrovom) danas. Bit ću prisiljen ukoriti ga jer nije te tajne podijelio s nama. Niti sa mnom, niti s predstavnicima ruskih obavještajnih službi. To je vrlo loše od njega", rekao je ruski predsjednik.  Putin, koji je ustvrdio da Moskva ocjenjuje Lavrovljev sastanak s Trumpom vrlo važnim, rekao je da je Rusija spremna predati transkript Trumpova sastanka s Lavrovom američkim zastupnicima ako će to pomoći u tome da se oni razuvjere. Moskva ima transkript  Savjetnik u Kremlju Jurij Ušakov kasnije je rekao novinarima da Moskva posjeduje pisani transkript razgovora, no ne i zvučnu snimku.  Žaleći se na ono što je nazvao "političkom shizofrenijom" u SAD-u, Putin je rekao da Trumpu nije omogućeno da radi svoj posao kako treba.  "Teško je zamisliti što još mogu ti ljudi koji su smislili takvu budalaštinu i besmislicu", rekao je Putin. "Ono što me iznenađuje jest da su oni izazvali potres u domaćoj političkoj situaciju koristeći antiruske slogane. Ili ne razumiju štetu koju čine vlastitoj zemlji - u tom slučaju su vrlo glupi - ili sve razumiju - a u tom slučaju su opasni i korumpirani", zaključio je Putin.