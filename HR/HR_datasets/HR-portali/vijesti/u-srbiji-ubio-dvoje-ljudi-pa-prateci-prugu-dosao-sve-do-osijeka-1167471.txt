“Dobro jutro, trebam pomoć, rasjekao sam koljeno. Došao sam pješice iz Srbije, prateći prugu do Osijeka. Ubio sam tamo dvoje ljudi, pijan, u afektu”, ispričao je, ukratko, Frigeš Nađ (52) mrtav-hladan tehničarima na hitnom prijemu KBC-a Osijek. Na vrata im je taj, kako se sumnja, dvostruki ubojica pokucao jučer u 6.30. Raspričao se, a oni su ga, iako u nevjerici, srećom shvatili potpuno ozbiljno. – Bio im je sumnjiv jer nije imao nikakve dokumente pa su pozvali osiguranje, koje je odmah obavijestilo policiju, a njega pretražilo i provjerilo je li naoružan. Nije imao oružje, niti je pravio probleme ili pružao ikakav otpor pri uhićenju, kao da je to i htio. Čudna je to priča! – opisuje nam izvor iz bolnice. Što se tiče posjekline na koljenu, liječnici pretpostavljaju da je pao. Neovisno o tome je li počinio krvave zločine, za osječku policiju on je bio ponajprije čovjek bez identiteta pa su ga priveli u postaju na identifikaciju. – Utvrdili smo da je riječ o 52-godišnjem srbijanskom državljaninu koji je nezakonito ušao u našu zemlju pa je pokrenut postupak prisilnog udaljenja – izvijestio je Dario Premec, glasnogovornik PU osječko-baranjske. Procedura je jučer oko 15 sati još trajala, a njegovo vraćanje Srbiji bilo je pitanje sata. Da će Nađ biti izručen Srbiji, odnosno prisilno udaljen iz Hrvatske, potvrđeno je jučer u MUP-u. U toj suludoj priči nevjerojatno je i da je čovjek kojeg srbijanska policija traži zbog sumnje da je počinio dvostruko ubojstvo, susjednoj zemlji bude izručen jer je ilegalno prešao granicu, a ne zato što je tražen zbog ubojstva. U MUP-u pojašnjavaju da je, koliko god to paradoksalno zvučalo, prava sreća što je Nađ uhićen zbog ilegalnog ulaska u Hrvatsku. Kažu da ga upravo zbog toga imaju pravo izručiti Srbiji, koja je za Nađom raspisala nacionalnu tjeralicu, ali ne i međunarodnu. Kako nije bilo međunarodne tjeralice, nije bilo osnove da ga se uhiti zbog ubojstva. Nadalje, da je uhićen po međunarodnoj tjeralici, procedura njegova izručenja Srbiji dulje bi trajala, jer bi mu prije izručenja trebao biti određen ekstradicijski pritvor. Prema pisanju srbijanskih medija, Nađa se sumnjiči da je 27. travnja u mjestu Doroslovju ubio Roberta Hola (62) i Eržebetu Štamfer (79), inače nepokretnu, a teško ranio Rozaliju Kroh. 