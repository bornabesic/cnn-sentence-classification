Ministar pravosuđa Ante Šprlje, gostujući u emisiji Hrvatskog radija, osvrnuo se rad Vlade u njezinih prvih 100 dana. Šprlje je naglasio kako je zadovoljan postupcima Vlade te da je ovo za njih bilo vrlo intenzivno razdoblje.  – U prvih 100 dana Vlade puno smo radili, pripremili smo proračun, pripremili se za Europsku komisiju i osmislili program reformi – kazao je ministar i dodao da što se tiče reformi svi ministri jako dobro surađuju. – Ako se reforme ne budu mogle provoditi, nemamo što raditi u Vladi – naglasio je Šprlje.  Stanjem u svom resoru ministar nije zadovoljan, a kao prioritet najavio je spajanje zemljišnih knjiga i katastra koje bi omogućilo jedinstveno upravljanje nekretninama.  Osim toga naglasak će biti i na informatizaciji pravosuđa i podnošenju elektroničkih podnesaka kako bi se sudski postupci mogli voditi i "od kuće".  – Odvjetnici će morati imati certificirane elektroničke adrese. To će sudove učiniti puno operativnijima i donijeti mnoge uštede. Kontrolirat će se rad sudaca – vrijeme i broj sudskih postupaka, a oni "bolji" napredovat će u sustavu. A kod izbora kandidata za sudove postojat će snimke razgovora koja će biti dostupna širem krugu ljudi – objasnio je Šprlje i najavio izmjene Zakona o kaznenom postupku kojim je cilj olakšati rad DORH-a i USKOK-a te "beskompromisnu borbu protiv korupcije" u koju se mora uključiti čitavo društvo.  Ministar je spomenuo i moguće izmjene Ustava, naročito vezane uz privatizacijski kriminal. >>Ante Šprlje: 86 osoba na popisu Srbije i svi su obaviješteni 