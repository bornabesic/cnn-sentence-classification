Foto: FaH/Pixsell/Patrik Maček  PRIJE dva dana na velikom Noćnom maršu žena u Zagrebu zatražene su ostavke Ladislava Ilčića i Davora Ive Stiera.  >> VIDEO Ilčić podnio ostavku, nahvalio Stiera i popljuvao HDZ  Nakon što je Ladislav Ilčić podnio ostavku na mjesto posebnog savjetnika ministra vanjskih poslova za ljudska prava, zatražili smo komentar dvije vodeće hrvatske feministkinje i borkinje za ženska prava, Neve Tolle i Sanje Sarnavke.  "Apsolutno sam sigurna da je današnja Ilčićeva ostavka djelomično i rezultat Noćnog marša. To je tek jedna dobivena bitka, ali rat još nije gotov. Mi ostajemo pri zahtjevu da ostavku podnese i ministar Davor Ivo Stier, jer je zloupotrijebio funkciju u ime naše države. To je razlog za ostavku, jer ne smije svoje osobne stavove projicirati u javnost, pogotovo ne na takvom nivou", rekla je u razgovoru za Index Neva Tolle iz Autonomne ženske kuće.  "Preostaje nam daljnja borba, jer nećemo dozvoliti da nas zastraše i obustave naše aktivnosti. Nećemo dopustiti da se prava žena srozaju ispod razine prava za koja su se davno izborile sufražetkinje. Ta prava su plaćena životima žena, neka ne zaborave na to", dodala je Tolle.  "Vidi se da je Ilčić jako ljut i to na premijera Plenkovića"  Ostavku Ladislava Ilčića pozdravila je i aktivistica Sanja Sarnavka, pa dodala kako je iz današnje Ilčićeve press konferencije itekako jasno da je ljut na premijera Plenkovića.  "Jasno je da je predsjednik vlade meta te ljutnje. Naime, Plenković se predugo ponašao kao da se ne bi htio miješati, mirio bi nešto što je nepomirljivo. Dopustio je da Stier za posebnog savjetnika za ljudska prava imenuje nekog tko nema apsolutno nijednu kvalifikaciju za bavljenje ljudskim pravima, a u dosadašnjem radu se pokazao kao osoba koja zahtijeva da svi slijede njegove vrijednosti, koja traži jednoumlje.", rekla nam je Sarnavka, koja u Ilčićevim razlozima za podnošenje ostavke (kandidatura za gradonačelnika Varaždina) vidi tek lošu izliku.  "Da, ispada da je sad shvatio da ipak želi biti gradonačelnik Varaždina, a svi znamo kakve su mu šanse u tom gradu", rekla je Sarnavka za Index.  U Kontri zadovoljne, traže od vlade da napokon počne štititi ljudska prava  Povodom Ilčićeve ostavke oglasila su se i lezbijska grupa Kontra i Ženska mreža Hrvatske.  "Kontra i Ženska mreža Hrvatske izražavaju zadovoljstvo ostavkom Ladislava Ilčića, bez obzira na njene stvarne razloge. Do ostavke je došlo dva dana nakon što su žene diljem Hrvatske protestirale protiv politike Vlade koja se vodi prema pravima žena i LGBT osoba. Želimo vjerovati da ova ostavka ukazuje na konačno prihvaćanje preporuka UN Odbora za eliminaciju svih oblika diskriminacije žena Republici Hrvatskoj. To se posebno odnosi na preporuku da zaštita prava žena treba imati prioritet u odnosu na  zaštitu obitelji kao institucije", navodi se u priopćenju Kontre i Ženske mreže Hrvatske.  Od vlade zahtijevaju da osoba koja bude imenovana na mjesto savjetnika za ljudska prava bude osoba koja će se zalagati za promicanje i zaštitu ljudskih prava, a ne njihovo kršenje i ograničavanje.   "Tražimo da Vlada, kao izvršna vlast počne provoditi hrvatske zakone i međunarodne dokumente za zaštitu ljudskih prava.  Tražimo da se zaustavi drastična degradacija ljudskih prava i zabrinjavajući val nasilja prema ženama, LGBT osobama i manjinama", zaključuje se u priopćenju.