Foto: Zeljko Lukunić/PIXSELL  NA POLIGONU u Stubičkoj Slatini održana je, u sklopu Dana kriznog upravljanja, pokazna vježba službi civilne zaštite. Vježbu je organiziralo Veleučilište Velika Gorica, a u njoj su sudjelovali pripadnici ATJ Lučko, Vatrogasna postrojba, DUZS, DOK-ING i Crveni križ. "Konferencija Dani kriznog upravljanja ne sastoji se samo od znanstvenog i stručnog dijela, nego ima i neke poruke koje moramo poslati javnosti, građanima, studentima. Mi imamo integralni pristup kriznom upravljanju, od cyber pa sve do suvremenih napada kao što je terorizam. Protekle su konferencije urodile plodom, objavljeno je 10 zbornika, preko 8500 stranica teksta. Uspjeli smo pobuditi interes javnosti i sve više studenata se upisuje na naš studij Kriznog upravljanja. Međutim, ova međunarodna konferencija korigira i sustav kriznog upravljanja i to je naš najveći doprinos društvu u kojemu živimo" rekao je dekan Veleučilišta Ivan Toth. "Pokaznu vježbu smo organizirali na način da bude multifunkcionalna i multidimenzionalna. Nastojat ćemo spojiti sustav civilne zaštite spašavanja, hitne pomoći, vatrogastva i policije" rekao je Zvonko Orehovec, koordinator vježbe.   Partner Veleučilišta u ovom projektu je Ured za upravljanje u kriznim situacijama. Pročelnik Ureda Pavle Kalinić istaknuo je kako svakako treba postojati koordinacija između spomenutog ureda, veleučilišta i sveučilišta, privatnih tvrtki i same države. "Želimo ukazati na to kako doista treba izgledati zaštita ljudi. U tome možemo slijediti one koji imaju slični standard kao mi, recimo, zapadne zemlje ili Izrael" rekao je pročelnik Kalinić. I Državnoj upravi za zaštitu i spašavanje koja sudjeluje i u ovom projektu Veleučilišta, iznimno je važna partnerska suradnja i kvalitetno operativno djelovanje.