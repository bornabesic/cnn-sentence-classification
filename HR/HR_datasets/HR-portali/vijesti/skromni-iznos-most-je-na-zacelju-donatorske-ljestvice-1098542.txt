Most nezavisnih lista objavio je kako je u prvih šest mjeseci ove godine od donatora dobio skromnih 3560 kuna, a prikupljenim iznosom svrstao se na začelje ''donatorske ljestvice''. Šestero građana iz Zagreba, Trogira, Siska i Berlina Mostu je uplaćivalo po 20, 40, 200 do tisuću kuna, ukupno 3560 kuna. Sve donacije su novčane. Hrvatski laburisti su u novcu, robi i uslugama od pet donatora prikupili oko 8800 kuna. Najviše donacija, među parlamentarnim strankama, zasad su dobili HNS i SDP, no treba imati na umu da HDZ još nije objavio svoje izvješće, ima rok do 15. srpnja.  HNS je u pola godine od donatora dobio 136.000 kuna, SDP gotovo 98.000, HSS 19.200, HSU 6600, IDS 6200, SDSS 2200, dok HSLS nije imao donacija.  Polugodišnje izvještaje o donacijama stranke moraju objaviti najkasnije do 15. srpnja i u njemu moraju specificirati podatke o donatoru, datumu uplate, uplaćenom iznosu donacije, odnosno o tržišnoj vrijednosti darovanog proizvoda ili usluge.  Građani i tvrtke mogu kroz kalendarsku godinu jednokratno ili više puta donirati političke stranke. Fizičke osobe, dakle građani i obrti, mogu jednoj političkoj stranci u kalendarskoj godini darovati do 30.000 kuna, pravne osobe do 200.000 kuna. Političke stranke ne smiju donirati strane države, državna tijela, javna poduzeća, sindikati, udruge poslodavaca, vjerske zajednice, humanitarne udruge, pojedinci, obrti i tvrtke protiv kojih se vodi postupak naplate dospjelih nepodmirenih obveza prema proračunu ili zaposlenicima itd. 