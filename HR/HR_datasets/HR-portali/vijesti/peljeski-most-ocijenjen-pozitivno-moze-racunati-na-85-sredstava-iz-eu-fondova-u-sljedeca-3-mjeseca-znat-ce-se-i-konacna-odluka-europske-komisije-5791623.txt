Ministarstvo mora, prometa i infrastrukture zaprimilo je u ponedjeljak pozitivno mišljenje Neovisne kontrole kvalitete (Independent Quality Review - IQR) za projekt "Cestovno povezivanje s Južnom Dalmacijom", odnosno Pelješki most, kojim se taj projekt ocjenjuje prihvatljivim za sufinanciranje iz fondova EU i to u maksimalnom iznosu od 85 posto, priopćeno je iz Ministarstva. U sljedeća tri mjeseca znat će se i konačna odluka Europske komisije o financiranju Pelješkog mosta, odnosno, ukoliko u tom vremenskom razdoblju Komisija ne odbije financiranje projekta smatrat će se da je on odobren i to u iznosu koji je Republika Hrvatska tražila, a što je ujedno i najveći mogući iznos, navodi se u priopćenju. "Ovim pozitivnim mišljenjem napravljen je pretposljednji korak do konačne potvrde Komisije i slijedi slanje prijave projekta u Europsku komisiju, koju će uputiti Ministarstvo regionalnoga razvoja i fondova EU, kao upravljačko tijelo Operativnog programa Konkurentnost i kohezija 2014.-2020. iz kojeg bi se projekt trebao financirati u iznosu od 420,3 milijuna eura"", ističu iz Ministarstva mora, prometa i infrastrukture. Zaprimljenim pozitivnim mišljenjem IQR-a dugotrajna procedura prijave velikog infrastrukturnog projekta Europskoj komisiji, (u sektoru prometa projekte čija vrijednost iznosi 75 milijuna eura i više) privodi se kraju, napominju iz Ministarstva i podsjećajući kako je do tog koraka bilo potrebno pripremiti opsežnu dokumentaciju, izraditi prijavu projekta i dobiti potvrdu JASPERS - stručnjaka.  Projekt Pelješkog mosta s pristupnim cestama, kojim će se prometno povezati razdvojeni teritorij Republike Hrvatske, pa tako i Europske unije, bit će dugačak 32,53 kilometra. Projekt će se sastojati od tri glavne faze - Pelješki most (u duljini od 2,4 kilometra); pristupne ceste na Pelješcu: Duboka - Zaradeže (u duljini od 12,04 kilometra);  obilaznica Stona: Zaradeže - Đonta Doli, a koja je podijeljena na dva dijela, odnosno, na usklađivanje D414 između Zaradeže - Prapratno i izgradnju obilaznice Prapratno - Donta Doli (u duljini od 18,09 kilometara), podsjećaju iz Ministarstva.