Foto: Getty JOŠ JEDAN njemački vojnik uhićen je u sklopu istrage o terorističkoj zavjeri u redovima njemačke vojske. Najmanje trojica vojnika osumnjičena je da pripada neonacističkoj ćeliji koja je planirala izvesti atentat na ljevičarske političare i svaliti krivnju na izbjeglice iz Sirije. >>Sramota njemačke vojske: Otkriveni nacistički predmeti u vojarnama Kako javlja Independent, nakon što je poručnik Bundeswehra Franco A. (28) uhićen u veljači pod sumnjom da je planirao izvesti teroristički napad pod lažnim identitetom izbjeglice iz Sirije, danas je uhićen i drugi vojnik, Maximilian T. (27). Vojnik se lažno prijavio kao kršćanski izbjeglica iz Sirije Franco. A. više od godinu dana vodio je dvostruki život kao njemački poručnik smješten u vojnoj bazi Illkirch-Graffenstadenu Francuskoj, dok je u isto vrijeme primao socijalnu pomoć nakon što se lažno prijavio kao izbjeglica iz Sirije. Njemačko ministarstvo unutarnjih poslova također je najavilo da će temeljito istražiti kako se njemački vojnik uspio lažno prijaviti kao sirijski izbjeglica. Posebno je bizarno to što Franco A. jako slabo govori arapski. Govoreći na francuskom jeziku, imigracijskim službenicima predstavio se kao David Benjamin i rekao da dolazi iz kršćanske obitelji francuskih korijena. Franco A. je uhvaćen nakon što je sakrio napunjeni pištolj u zahodu na aerodromu u Beču, gdje je u siječnju bio na vojnom balu. Austrijska policija uhitila ga je 3. veljače nakon što je pokušao pokupiti pištolj s istog mjesta, a nakon što su njegovi otisci prstiju analizirani u bazi otisaka, otkrivena je i njegova lažna prijava za azil u Njemačkoj. Uhićen i treći pripadnik terorističke ćelije Da je uspio izvesti teroristički napad koji je planirao, njegovi otisci identificirali bi kao izbjeglicu i tako ojačali antimigrantski sentiment u Njemačkoj, zemlji koja je 2015. i 2016. primila više od milijun izbjeglica. Lažni identitet otkriven je samo zahvaljujući tome što se Franco A. nije odazvao na sudski poziv u Austriji, što je potaklo tamošnju policiju na podrobniju istragu. Maximilian T., drugi vojnik koji je danas uhićen, sumnjiči se da je prikrivao odsutnost Franca A. iz vojarne dok je ovaj redovito išao u Bavarsku gdje se i prijavio za azil. Još jedan pripadnik navodne ćelije, Mathias F., uhićen je u travnju Planirali atentat na ministra pravosuđa i bivšeg predsjednika Njemačko tužiteljstvo sumnjiči ih da su njih trojica planirali oružane napade na političare i javne ličnosti koje su "predane imigracijskoj i izbjegličkoj politici koja je prema stajalištu optuženika promašena". Na popisu njihovih potencijalnih meta bili su bivši njemački predsjednik Joachim Gauck i ministar pravosuđa iz Njemačke socijaldemokratske stranke (SPD) Heiko Maas. "Tri osumnjičenika željeli su usmjeriti sumnju na tražitelje azila koji žive u Njemačkoj nakon napada. Planirani napad osmislili su tako da bude protumačen kao radikalni islamistički teroristički napad od strane prepoznatog izbjeglice. Posebno s obzirom na trenutnu javnu raspravu oko imigracijske i izbjegličke politike, navodni napad registriranog azilanta privukao bi posebnu pažnju i i pridonijela osjećaju prijetnju", priopćila je glasnogovornica tužiteljstva Frauke Kohler.