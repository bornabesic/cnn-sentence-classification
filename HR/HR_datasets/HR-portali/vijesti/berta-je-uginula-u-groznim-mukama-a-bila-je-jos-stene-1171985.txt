Berta je bila štene izbačeno na ulicu, štene koje su dobri ljudi Topolja prigrlili, hranili je i tražili joj dom. Bila je umiljata, zaigrana kao i svako štene. Voljela je djecu i bila je dobra. Sve to, očito je, smetalo je 50-godišnjem mještaninu koji je odlučio da Berta više ne bude ništa, odlučio je oduzeti joj život. - Najviše se zadržavala kod naše kuće. Vidjela sam to jutro da je nema, no mislila sam vratit će se. Sve dok u dvorište nisu došla uznemirena djeca i rekla mi da je susjed Bertu zavezao lancem za drvo, gušio je, a onda je udarao dok nije uginula. Tko zna koliko se jadna mučila, a ništa mu nije napravila. Sigurno je i potrčala k njemu kad ju je mamio. Odveli su me do mjesta gdje ju je bacio, sve sam i slikala - priča nam mještanka (podaci u redakciji), koja je o tome obavijestila i policiju. Kaže, odlučila je sve prijaviti  kad je shvatila da su djeca u strahu i da im je počinitelj prijetio. A posebno kad su joj ispričali da Berta nije prvi pas kojeg je on ubio. - Kažu da je tako završilo nekoliko pasa koji su lutali oko naših kuća. Svi ga se boje i nitko ne želi ništa reći. Bojime se i ja, ali ne smijemo okretati glavu. To sam rekla i policajcima kad su došli. Bili su u šumi, no tijelo psa je nestaloto  - ispričala nam je preplašeno i dodala da je policija napravila sve što je mogla, a počinitelja su odveli i u Knin. Što je policija utvrdila i što će poduzeti, pitali smo u Policijskoj upravi šibensko-kninskoj. - U Policijskoj postaji Knin dovršeno je kriminalističko istraživanje nad 50-godišnjakom osumnjičenim za ubijanje ili mučenje životinja. Utvrđeno je da je osumnjičeni 21. svibnja oko 11 sati u Kninu, bez opravdanog razloga, usmrtio psa nepoznate pasmine i nepoznatog vlasnika. Protiv osumnjičenog bit će podnijeta kaznena prijava Općinskom državnom odvjetništvu u Šibeniku - stoji u odgovoru Policijske uprave. I dok mjestom vlada strah, svi se ipak nadaju da će Berta, ali i ostale nesretne životinje koje su bez razloga platile glavom, dočekati pravdu. A prema zakonu, onog koji bez opravdana razloga muči i ubije životinju čeka i godina dana zatvora.