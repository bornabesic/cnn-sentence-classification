Od 17 gradskih četvrti, lista Milana Bandića uglavnom je pobjeđivala u devet kvartova: Donja Dubrava, Gornja Dubrava, Brezovica, Podsljeme, Sesvete, Peščenica-Žitnjak, Novi Zagreb zapad, Stenjevec, Podsused-Vrapče, SDP-a u šest: Donji grad, Trnje, Novi Zagreb istok, Trešnjevka sjever, Trešnjevka jug, Črnomerec, a u dvije, Medveščak i Maksimir, pobjedu je odnio HDZ sa 23,2 posto. Lista Sandre Švaljek nije uspjela trijumfirati u nekoj od četvrti, ali je zato odnijela pobjedu u MO Gornji grad koji obuhvaća Trg svetog Marka sa 24,8 posto. U gradskoj jezgri, dakle, glatko je pobjeđivao SDP i Anka Mrak Taritaš, a u rubnim dijelovima grada Milan Bandić suvereno je odnosio pobjedu, uz povremene “ekscese” HDZ-a. No, HDZ nije dobio u Mjesnom odboru Petar Krešimir IV gdje se nalazi njihovo sjedište, tamo je uvjerljivo dobio SDP i Mrak Taritaš sa 44,7, a HDZ je dobio 23,7 posto. Najlošiji rezultat Milan Bandić ostvario je upravo u središtu grada gdje je njegova lista bila tek treća ili ponegdje čak i četvrta, na Medveščaku je dobio tek 13 posto glasova, ali je zato na Žitnjaku pomeo konkurenciju dobivši 56,8 posto.   U Mjesnom odboru Odranski Obrež suvereno je pobijedio HDZ-a sa 66,7 posto te u Belovaru u četvrti Sesvete gdje je dobio 64,6 posto glasova, a u Mjesnom odboru Cerje u Sesvetama dobio je najviše 54 posto. Na Savici, pak, gdje se u predizbornoj kampanji vodila bitka oko tamošnjeg parka, SDP i Anka Mrak Taritaš dobili su 25 posto, a Bandić sedam posto manje. No, u Mjesnom odboru Bruno Bušić na Peščenici pobijedila je ipak lista SDP-a i Anka Mrak Taritaš.  Njihova lista je u Mjesnom odboru Hrvatskih narodnih vladara u četvrti Donji grad ostvarila najbolji rezultat od 52 posto, a nije bila loša ni u Mjesnom odboru Nadbiskup Antun Bauer gdje su dobili 43,3 posto glasova, dok se HDZ može pohvaliti velikom pobjedom tek u Kupinečkom Kraljevcu u četvrti Brezovica gdje je osvojio zavidnih 54 posto glasova. Pantovčak koji je podijeljen u dva mjesna odbora Kraljevec i Stjepan Radić preferirao je SDP u oba mjesna odbora.