Foto: Hina, Dino Stanin/ Pixsell MIRANDO Mrsić javno je i bez okolišanja napao Davora Bernardića kojeg je optužio za izborni poraz. U podužoj objavi na Facebooku Mrsić je otvoreno napisao kako SDP nikako ne može biti zadovoljan rezultatima lokalnih izbora, dodavši da je stranci hitno potrebna promjena budući da, kako je napisao, najvjerojatnije uskoro stižu parlamentarni izbori.   "Jesmo li izgubili ili dobili lokalne izbore? Tko je odgovoran ili zaslužan? Slušajući ovih dana razne komentatore, ali i istupe našeg rukovodstva, moglo bi se zaključiti da je SDP pobjednik ovih lokalnih izbora ili barem da je obranio zatečeno stanje.  Unatoč porukama rukovodstva SDP-a, koje odišu optimizmom, mišljenja sam da SDP kao najjača oporbena stranka ne može nikako biti zadovoljan rezultatima lokalnih izbora i da upravo takva poruka treba doprijeti do naših članica i članova, ali i do svih građana koji su (ili još uvijek) simpatiziraju SDP. Moramo biti iskreni i sami sebi priznati da se od SDP-a, kao najveće (za sada) oporbene stranke, očekivalo puno više.  Na žalost, SDP se predugo bavio sam sobom i unutarnjom konsolidacijom pa tako i u razdoblju kada smo se morali baviti pripremom za lokalne izbore. Uz to, izostala je konkretna, temeljna politička platforma SDP-a o onome što će SDP-ovi kandidati za čelna mjesta, ali i za predstavnička tijela na lokalnoj razini, ponuditi građanima u predstojećem razdoblju. Osim toga, izostale su konkretne mjere na pripremi naših kandidata na terenu, ali i motivacija članova.  To je bila zadaća rukovodstva i u tome su podbacili.  Iako je predsjednik stranke bio prisutan na terenu – stranci za pobjedu treba daleko vise od slikanja i druženja s građanima. U prvom redu jasna vizija, jasne politike i poruke te jedinstvo stranke bez dijeljenja na „naše“ i one druge.  Mislim da su očekivanja naših članova puno veća i da svi imamo odgovornost i dužnost učiniti SDP boljim. Smatram da su naši članovi, ali i građani izgubili povjerenje u SDP i da do sada ništa nije učinjeno da se to povjerenje vrati. Upravo zato nismo ostvarili željeni rezultat. "Hitno nam treba promjena"  Pred nama su vjerojatno parlamentarni izbori. Rezultati lokalnih izbora sve nas koji vjerujemo u socijaldemokraciju trebaju potaknuti da se stvari u stranci počnu mijenjati na bolje i to ODMAH. Ako želimo da SDP ostane jedina moguća opcija protiv neoliberalne politike HDZ-a, vremena za čekanje da se dogode promjene više nema.  U Zagrebu je na prošlim parlamentarnim izborima koalicija SDP/HNS/HSU/HSS dobila 142.763 glasa. Na lokalnim izborima u nedjelju slična koalicija stranaka je dobila 67.189 glasova. Svaki komentar je suvišan.  Potrebne su nam promjene – i to hitno!  Puno toga je rukovodstvo najavljivalo u odnosu na unutarnju konsolidaciju stranke, od promjene statuta do načina rada s članovima. Ništa od toga, na žalost, nije učinjeno. I ovi rezultati su posljedica tog nerada i nerazumijevanja članova i građana. „Honeymoon is over“ – od vodstva se traže rezultati", napisao je Mrsić.   I Arsen Bauk je komentirao Mrsićev istup.   >> BAUK O RASPADU SDP-a "Napadali su i Milanovića pa je stranka preživjela"  Nakon Bauka, u obranu SDP-a ustao je i Željko Jovanović na svom Facebook profilu.   >> OBRANA PARTIJE Jovanović: Zajedno smo SDP, drugovi i drugarice  Iako Bauk kaže kako je stranci prioritet drugi krug, ovo je zapravo samo nastavak onoga što je već mjesecima poznato, a to je da u SDP-u postoji više frakcija. Jedna od njih nikada zapravo nije prihvatila Bernardića kao predsjednika, a ovaj Mrsićev istup jasan je dokaz da SDP ni blizu nije jedinstven.  No, dugo je trebalo da se netko istaknutiji javno usudi to kazati, a nakon današnjeg istupa bivšeg Milanovićevog ministra, može se očekivati samo lavina reakcija.