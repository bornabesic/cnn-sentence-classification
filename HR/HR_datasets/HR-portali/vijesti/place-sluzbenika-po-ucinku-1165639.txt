Objedinjavanje inspekcija i vrednovanje državnih službenika po učinku dvije su najvažnije novine unutar Nacionalnog programa reformi (NPR) koji će s programom konvergencije biti predstavljen ovaj tjedan na sjednici Vlade. Program konvergencije koji se piše za trogodišnje razdoblje predviđa daljnje smanjenje deficita i javnog duga. Ta dva programa članice EU dužne su do kraja travnja poslati Europskoj komisiji, a na temelju njih će Komisija izraditi prijedlog preporuka, koje potom usvaja i Vijeće Unije. Trenutačno imamo više od pedeset inspekcijskih službi koje bi se trebale objediniti, a nakon što je prije tri godine SDP-ova Vlada ukinula Državni inspektorat i oko 800 inspektora rasporedila u pet ministarstva – Ministarstvo rada i mirovinskoga sustava, Ministarstvo financija, Ministarstvo gospodarstva, Ministarstvo poljoprivrede i Ministarstvo turizma – to je dovelo do još više nereda na tržištu koji se sada želi popraviti objedinjavanjem u jedan državni inspektorat koji bi kao i prije radio neovisno. Plaća vezana uz rezultate rada Pri samoj najavi tog objedinjavanja prije nekoliko mjeseci, SDP je pokazao nezadovoljstvo tvrdeći upravo suprotno – da je inspektorat ukinut upravo zato što je bio leglo korupcije i nepotizma i da su u EU inspekcije također vezane za ministarstva. Još prije tri godine kao saborska zastupnica Martina Dalić, sadašnja potpredsjednica Vlade i ministrica gospodarstva i obrta, predložila je i razradila sustav upravljanja plaćama i vrednovanje rada državnih službenika koji je sada ugrađen u NPR. Tako bi plaća bila vezana za rezultate rada, mjerene kroz unaprijed definirane mjerljive ciljeve i rezultate rada. Primjerice, u upravi ovisila bi o broju riješenih administrativnih predmeta, zahtjeva, izdanih dozvola...; kada je riječ o zdravstvu, onda o broju obrađenih pacijenata, kod nastavnika o uspješnosti učenika… Ocjene bi bile i kriterij za napredovanje, ali i način za lakši otkaz. Takvim obračunom ukinuli bi se sadašnji dodaci na plaće. U programu konvergencije, kad je riječ o smanjenju deficita, ide se na tehničko usklađivanje prema pravilima EK koji traži da sve zemlje rade po istoj metodologiji. Nepoštivanje Nacionalnog programa reformi i plana konvergencije može državu koštati sankcija koje uključuju i “zamrzavanje” sredstava EU. >>Peticiju protiv poreza na nekretnine u manje od 24 sata potpisalo 20.000 građana >>Jokić poručio: Ako za išta danas vrijedi marširati, onda su to znanost i obrazovanje