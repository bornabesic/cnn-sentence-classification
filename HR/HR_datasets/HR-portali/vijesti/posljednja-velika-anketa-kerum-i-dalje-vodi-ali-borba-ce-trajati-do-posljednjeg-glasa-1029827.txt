Željko Kerum trenutačno računa na potporu od 45,4 posto birača, a Andro Krstulović Opara na 41,8 posto birača Ostalo je još 48 sati izborne kampanje, a Dnevnik Nove TV donosi ekskluzivno istraživanje među biračima Splita za koga će glasovati u nedjelju. Željko Kerum vodi, ali njegova je prednost unutar statističke pogreške. MOŽE LI KERUM OPET OSVOJITI BANOVINU? Željko Kerum trenutačno računa na potporu od 45,4 posto birača, a Andro Krstulović Opara na 41,8 posto birača. No teško da se može govoriti o prednosti budući da je razlika unutar statističke pogreške. Neodlučnih birača je još 6,4 posto, a na izbore neće izaći 2,1 posto stanovnika podno Marijana. Istodobno 4,3 posto ispitanika odbija odgovoriti za koga će glasovati. KERUM DOBIO LJEVICU – OPARA PAMETNO Andro Krstulović Opara može računati na glasove birača stranke Pametno, točnije na njih 48 posto. No 27 posto birača Marijane Puljak svoj će glas dati Željku Kerumu. SDP- ovi birači Aide Batarelo njih 56 posto priklonit će se Željku Kerumu, a njih 21 posto Andri Krstuloviću Opari. Većina birača Mosta, njih 48 posto, u nedjelju će glas dati Željku Kerumu, a njih 36 posto Andri Krstuloviću Opari. PROTEKLE 4 GODINE LOŠE ZA SPLIT Većina ispitanika misli kako se situacija u posljednje 4 godine pogoršala ili njih 48 posto. Da je ostala ista, mišljenja je njih 40 posto, a da se poboljšala, misli pak 9 posto ispitanika. 3 posto ne zna ili odbija odgovoriti. Istraživanje je provela agencija IPSOS od 29. do 30. svibnja na slučajnom uzorku od 803 punoljetna građana Splita. Pogreška mjerenja je +/-3,6%.