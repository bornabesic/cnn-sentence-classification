Čak 70,8 posto od 716 ispitanih studenata pokušat će konkurirati na tržištu rada izvan granica Hrvatske jer tamo vide bolje mogućnosti i bolje uvjete za budući život, pokazalo je istraživanje o zapošljivosti i povezanosti tržišta rada s visokim obrazovanjem, koje je provelo Vijeće studenata veleučilišta i visokih škola Republike Hrvatske. Kada je riječ o tome koliko su zadovoljni informiranošću o tržištu rada, 67 posto studenata smatra da bi se studente trebalo puno više informirati o tržištu rada i kako bi se gospodarstvenici, poduzetnici i njihova udruženja morali više uključiti u kreiranje obrazovnih politika, ali i u same nastavne procese. To dodatno naglašava i podatak da 35,3 posto studenta ocjenjuje povezanost tržišta rada i visokog obrazovanja dvojkom, a njih čak 27,3 posto jedinicom, stoji u priopćenju Vijeća. Vijeće je krajnje zabrinjavajućom ocijenilo činjenicu da skoro 71 posto studenata namjerava konkurirati na tržištu rada van granica Hrvatske. S obzirom na "alarmantne podatke koji jasno pokazuju pravo stanje po pitanju povezanosti tržišta rada i visokog obrazovanja u Hrvatskoj", predsjednik Vijeća Karlo Kolesar najavio je da će s partnerima, Ministarstvom rada i mirovinskog sustava, Hrvatskom udrugom poslodavaca, Hrvatskom gospodarskom komorom i Institutom za razvoj obrazovanja uskoro ponuditi svoju viziju rješavanja tog gorućeg problema. "Studenti očekuju veći interes poslodavaca i gospodarstvenika za stručne prakse, specijalizacije i stručno osposobljavanje, jer trenutno stanje svaki treći student u Hrvatskoj ocjenjuje s dvojkom, a njih 15 posto jedinicom", stoji u priopćenju. Vijeće, koordinativno i predstavničko tijelo više od 35 tisuća studenata državnih i privatnih veleučilišta i visokih škola, istraživanje je provelo tijekom ožujka među studentima državnih i privatnih sveučilišta, veleučilišta i visokih škola. >> Nadbiskup Hranić: 'Mladi u inozemstvo odlaze zbog pomodarstva i konzumerizma' >> Upozorenje predsjednika Mreže mladih znanstvenika: Mladima preostaje samo odlazak