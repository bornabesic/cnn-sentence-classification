Foto: Hina SVETIMIR Marić, brat ministra Gorana Marića, dobio je posao u ZET-u. Neslužbeno doznajemo da je Svetimiru Mariću ponuđena visoka funkcija, ali da još nije počeo raditi. Time će Milan Bandić, ako zaista dođe do uspostave radnog odnosa, potvrditi svoje riječi od prije nekoliko dana. Podsjetimo, prije četiri dana zagrebački gradonačelnik javno je ponudio posao bratu ministra Marića.   "Jučer sam nazvao predsjednicu Uprave Holdinga i rekao joj da čovjek koji 34 godine radi svoj posao pošteno i korektno može doći u Holding, u Integrirani promet ili u ZET kako bi nam pomogao", rekao je Bandić novinarima prilikom razgovora na novoj parceli za gradnju crkve na Trnjanskoj Savici prije četiri dana.   Svetimir Marić, brat ministra Gorana Marića, dao je prošlog četvrtka ostavku na mjesto člana Uprave društva Tehnički servisi željezničkih vozila.  "Zbog uvida u sve refleksije u javnosti, kojima je stvorena atmosfera medijskog linča zbog navodnog sukoba funkcije moga brata Gorana, ministra u Vladi RH, i mog imenovanja - povlačim svoj pristanak na obnašanje dužnosti člana Uprave Tehnički servisi željezničkih vozila d.o.o.", stoji u priopćenju Svetimira Marića glede okolnosti koje su nastale odlukom Skupštine društva Tehnički servisi željezničkih vozila d.o.o. o njegovu imenovanju članom Uprave tog društva.   Naime, u javnosti je priličnu buru podigla informacija da je Svetimir Marić nedavno imenovan za člana uprave u tvrtki Tehnički servisi željezničkih vozila. Nakon nekoliko dana na vidjelo je izašla i informacija da je u istoj firmi u isto vrijeme napredovao i šogor ministra Marića.