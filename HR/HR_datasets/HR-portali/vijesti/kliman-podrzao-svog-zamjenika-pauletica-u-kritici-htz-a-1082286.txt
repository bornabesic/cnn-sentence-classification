Već u prvom intervjuu kao zamjenik ministra turizma, Robert Pauletić najavio je da će se posebno pozabaviti Hrvatskom turističkom zajednicom. U drugom je demantirao da je osobno zainteresiran preuzeti Glavni ured HTZ-a, ali sve je očitije da mu je Hrvatska turistička zajednica itekako u fokusu. Gostujući na HRT-u zamjenik ministra Antona Klimana nije krio nezadovoljstvo kako radi HTZ pod vodstvom direktora Ratomira Ivičića, Smatra da nacionalna promidžbena organizacija rasipa novac i sporo reagira. “Ušao sam dublje u taj sustav. Troše ogromne novce, njihov je budžet više od 300 milijuna kuna – od toga iz proračuna prošle godine 78 milijuna a ove godine 44. Nekoliko je razloga za rez – čelnici HTZ-a prošle su godine oročavali sredstva što pravno vjerojatno nije dopušteno. Kad su to vidjeli ministri, tolik su im iznos ove godine oduzeli. Sad nedostaje novac za udružena oglašavanja s touroperatorima, ali i aviokompanijama”, kazao je Pauletić. Kaže i da od kolega iz branše dnevno dobiva desetke prijava, a kao primjer rasipanja novca ističe HTZ-ov ugovor s firmom Mediacom, koja je, kako tvrdi, plaćena 45 milijuna kuna godišnje, od čega samo za internetsku kampanju 26 milijuna kuna. Iz Hrvatske turističke zajednice jučer na optužbe odgovaraju da suradnja s medijskom agencijom Mediacom proizlazi iz Strateškog marketinškog plana hrvatskog turizma, a ugovorena je temeljem međunarodnog natječaja. Ističu i da je iznos od 45.774.803,89 kuna potrošen 2015. na oglašavanje na svim tržištima, te da mnoge kompanija imaju veće budžete za oglašavanje samo na hrvatskom tržištu nego što HTZ troši na 19 tržišta. Poručuju i da je uobičajena praksa i nekih drugih nacionalnih turističkih organizacija angažiranje globalnih medijskih agencija. Osim toga, u HTZ-u su uvjreni da je angažman  Mediacoma zasigurno doprinio, kako kažu, izvrsnim prošlogodišnjim rezultatima turističkog prometa kao i povećanju potražnje za Hrvatskom na međunarodnom tržištu te povećanju svijesti o brendu Hrvatska kao turističkoj destinaciji.. Sam Pauletić, čini se, nema ništa novo za reći oko toga. Na upit nam nije odgovorio, ali iz kabineta ministra Klimana, koji je faktički šef Hrvatske turističke zajednice, na tu temu stiže znakovita rečenica: “Mislim da je zamjenik bio dovoljno jasan”. Može se, dakle, zaključiti samo jedno: Pauletić nije izletio i kritizirao na svoju ruku i aktualnom direktoru HTZ-a vjerojatno na toj poziciji istječe vrijeme. S promjenom na čelu HTZ-a spekulira se otkako je došla nova vlast, a od smjene bi veće iznenađenje bilo da Kliman na čelu HTZ-a zadrži osobu po izboru svog prethodnika, Darka Lorencina. Turistički kuloari u prvim su danima Klimanova mandata spekulirali da bi novi ministar na čelu HTZ-a htio nekog iz Dalmacije, a ime koje je imalo najviše izgleda je Branko Grgić, savjetnik u splitskoj Lučkoj upravi i državni tajnik za turizam u Bajsovo vrijeme. On se navodno zahvalio, a kuloari nisu iznjedrili nova imena, pa se u branši pitaju nije li unatoč svemu sam Pauletić ipak glavni pretendent na to mjesto?  >>Kliman: Suludo je da je Dubrovnik zimi odsječen, dići ću taj problem na Vladu