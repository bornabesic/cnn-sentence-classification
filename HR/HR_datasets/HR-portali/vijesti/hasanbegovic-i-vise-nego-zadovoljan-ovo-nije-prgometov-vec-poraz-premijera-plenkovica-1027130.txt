'Rezultati izbora potvrdili su političku utemeljenost kandidature gospođe Esih', kazao je Hasanbegović Iz stožera Brune Esih je Zlatko Hasanbegović oduševljeno komentirao rezultate i činjenicu da je postigla bolji rezultat od Prgometa. “Više nego zadovoljan, riječ je o spektakularnim rezultatima, s obzirom na činjenicu da iza nas nije stajala nikakva stranačka mašinerija, isključivo naši volonteri, isključivo tri saborska zastupnika koji su svoja temeljna politička načela željeli prenijeti i dalje. Rezultati izbora potvrdili su političku utemeljenost kandidature gospođe Esih, dakle, poražavajući rezultat gospodina Prgometa nije njegov poraz, riječ je o osobnom rezultatu gospodina Plenkovića koji je osobno ruku položio i nametnuo Prgometa mimo volje pristaša i članova HDZ-a u Zagrebu. Ono što je ključno, po prvi put u posljednjih osam godina u gradu Zagrebu imali su priliku glasati za, a ne samo protiv. Imali su prigodu mirne savjesti dati glas gđi Esih i stvarnoga pojma vjerodostojnosti koji je HDZ pod Plenkovićem iznevjerio”, komentirao je za RTL. Na upit je li mu  žao koliko ga je kandidatura Brune Esih “koštala”, izjavio je:  “Odluku sam donio potpuno svjestan svih posljedica, povod je bilo nametanje gospodina Prgometa i njegove kandidature i ovi rezultati potvrđuju utemeljenost moje odluke. Ovi izbori prelaze značajno lokalni karakter, imaju izrazito nacionalno značenje. Kada dođe trenutak za to, cijela će Hrvatska imati priliku birati autentične kandidate koji će raditi ono što govore i obrnuto i koji će uistinu braniti i zastupati pojam vjerodostojnosti.”