Foto: Bosna i Hercegovina/ Granična policija POLICIJSKI službenici Službe organiziranog kriminaliteta PU zagrebačke su, u suradnji s policijskim službenicima Uprave kriminalističke policije, Policijskog nacionalnog ureda za suzbijanje korupcije i organiziranog kriminaliteta Ravnateljstva policije i PU splitsko-dalmatinske te policijskim službenicima Granične policije Bosne i Hercegovine, a u koordinaciji s Uredom za suzbijanje korupcije i organiziranog kriminaliteta (DORH), dovršili višemjesečno kriminalističko istraživanje nad više osoba koje su se udružile radi počinjenja kaznenih djela ''Protuzakonito ulaženje, kretanje i boravak u RH, drugoj državi članici EU-a ili potpisnici Šengenskog sporazuma'', opisanih i kažnjivih po čl. 326. stavak 1. u svezi s člankom 328. i 329. KZ RH.  U sklopu kriminalističkog istraživanja, 22. ožujka 2017. godine na području PU zagrebačke i PU splitsko-dalmatinske, uhićeno je sedam hrvatskih državljana u dobi između 24 i 55 godina protiv kojih je podnesena kaznena prijava zbog osnovane sumnje da su počinili ranije navedena kaznena djela. Također je kazneno prijavljen i 60-godišnji bugarski državljanin koji je trenutno nedostupan.  Kod uhićenih osoba je, pretragama domova i vozila, pronađeno više mobilnih telefona, SIM kartica raznih operatera, razna korespondencija te drugi materijalni dokazi koji će biti korišteni tijekom kaznenog postupka. Švercali uglavnom Turke  Tijekom provedenog kriminalističkog istraživanja, utvrđeno je da su osumnjičeni u vremenu od 22. studenog 2016. do 12. veljače 2017. godine pronalazili strane, uglavnom turske državljane koji su legalno dolazili na teritorij R BiH, ali nisu ispunjavali formalne i zakonske uvjete za ulazak i tranzit preko Republike Hrvatske, već su ih osumnjičeni, uz plaćanje novčane naknade, ilegalnim putem prebacivali s teritorija BiH na teritorij RH te dalje u druge zemlje EU-a.  U sklopu kriminalističkog istraživanja utvrđeno je da su osumnjičene osobe prebacile najmanje 71 osobu te na taj način pribavile nepripadnu materijalnu korist od najmanje 200.000 kuna, koju su međusobno podijelile.  Sve uhićene osobe su 22. ožujka 2017. godine dovedene pritvorskom nadzorniku PU zagrebačke, dok je kaznena prijava dostavljena Uredu za suzbijanje korupcije i organiziranog kriminaliteta. Kriminalističko istraživanje se nastavlja, u cilju utvrđivanja eventualnih drugih, za sada nepoznatih, osoba uključenih u zločinačko udruženje.