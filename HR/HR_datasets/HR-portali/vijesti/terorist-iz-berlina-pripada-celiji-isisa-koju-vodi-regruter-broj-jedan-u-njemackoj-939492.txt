Foto: Foto: Die Welt ANIS Amri, trenutno najtraženiji njemački džihadist, danas navršava 24 godine. Svoj će rođendan očito provesti u bijegu od policije koja ga traži kao glavnog osumnjičenog za teroristički napad kamionom u Berlinu, u kojem je ubijeno 12 ljudi. Amri je identificiran jučer, nakon što su njegovi osobni dokumenti pronađeni u kabini kamiona koji se zabio u božićni sajam u Berlinu. Originalni vozač kamiona iz Poljske pronađen je ubijen u kabini. Ali osim tog traga, njemačke sigurnosne službe utvrdile su da je Amri povezan s notornom skupinom simpatizera ISIS-a koju predvodi Abu Walaa. On je još prošle godine uhićen i s još četvoricom ljudi optužen da je vrbovao za ISIS, izvještava The Daily Beast. Amri i Abu Walaa bili su u stalnom kontaktu, prenosi Der Spiegel navode lokalnih izvora povezanih s istragom. Ako je to istina. onda se u ovom slučaju ne radi o napadu "vuka samotnjaka", nego ćelije ISIS-a. Abu Waala, Facebook propovjednik i "broj jedan" regruter za ISIS Abu Waala, pravim imenom Ahmad Abdulaziz Abdullah, je 32-godišnji rođeni Iračanin i propovjednik koji služi u džamiji u Hildesheimu, oko tri sata vožnje od Berlina. Samozvani šeik, koji često daje religiozne savjete na snimkama koje objavljuje na internetu, ima Facebook stranicu s 25 tisuća pratitelja, čak i vlastiti app na Iphoneu i Androidu. Abu Waala je poznat je kao "propovjednik bez lica" jer je na snimkama uvijek okrenut leđima. To radi s razlogom, jer u svojim propovijedima redovito poziva na džihad. Policija je izvršila raciju na njegovu džamiju ovog ljeta. No u razgovorima s njemačkim povratnicima iz Islamske države u Iraku i Siriji, obavještajne službe zaključile su da je Abu Walaa "najgori od svih" regrutera džihadista. Više od 800 njemačkih građana otišlo se boriti za ISIS. Zahvaljujući informacija dobivenim ispitivanjem džihadista, Abu Walaa je uhićen u studenom. Jedan od onih koje je Abu Walaa vrbovao opisao ga je kao "broj jedan u Njemačkoj". Ćelija Abu Walaae, kako se ispostavilo u istrazi, imala je planove za oružane napade na policijsku postaju, kao i za raznošenje kamiona punjenog eksplozivom usred gomile ljudi. Amrija je radikalizirao Srbin Boban S. Amri je, kako je već objavljeno, i sam bio pod nadzorom zbog povezanosti s ovom ćelijom. Policija je sumnjala da planira vršiti pljačke kako bi prikupio novce za nabavu automatskog oružja. Amrija su vjerojatno radikalizirala dvojica pripadnika Abu Walaaine ćelije: Hasan H. i Boban S., Nijemac srpskog porijekla koji je zajedno sa svojom njemačkom djevojkom iz svog stana vodio improvizirani "islamski centar". Amri je navodno neko vrijeme živio kod Bobana. Amri je navodno od džihadističke ćelije, odnosno od samog Abu Walaae, dobio izbor: ili da se ode boriti u Siriju ili Irak, ili da izvede teroristički napad na njemačkom tlu. Radikalizacija mladih delinkvenata u džihadiste Abu Walaaina uloga nevjerojatno podsjeća na drugog džihadističkog regrutera, Khalida Zerkanija, morokanskog imigranta u Belgiji. Zerkani je bio mentor Abdelhamidu Abaaoudu, koji je bio "mozak operacije" iza terorističkog napada u Parizu prošle godine. Zerkani je u džihadističkim krugovima poznat i kao Papa Noel, odnosno Djed božićnjak, jer je velikodušno dijelio novce mladim delinkventima sjevernoafričkog porijekla kako bi ih lakše radikalizirao u džihadiste. 2014. ga je belgijska policija uhitila, pri čemu je na njegovom računalu našla dokumente poput "Trideset osam načina za sudjelovanje u džihadu". Osuđen je na 12 godina zatvora.