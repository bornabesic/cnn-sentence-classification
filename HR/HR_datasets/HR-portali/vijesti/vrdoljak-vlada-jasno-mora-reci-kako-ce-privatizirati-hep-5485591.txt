Predsjednik Hrvatske narodne stranke - liberalnih demokrata (HNS) Ivan Vrdoljak rekao je u ponedjeljak da hrvatska Vlada javnosti mora jasno reći što namjerava s novcem od prodaje 25 posto dionica Hrvatske elektroprivrede (HEP) i na koji način namjerava otkupiti od MOL-a njegov udio u Ini. Gostujući u emisiji Hrvatskog radija "Oporbeni zarez" ocijenio je da nema jasne informacije o tome kako hrvatska Vlada namjerava otkupiti MOL-ov udio u Ini poručivši Vladi da u ovom poslu bude jako oprezna. Upitan je li hrvatska Vlada s dobro skovanim planom krenula u projekt HEP za Inu i osluškuje li puls javnosti, Vrdoljak je odgovorio da prema dostupnim informacijama to nije složeno kako treba te da svi koraci nisu pripremljeni na adekvatan način. "Ono što još nismo vidjeli, a to je pitanje svih pitanja, jest vizija i strategija Ine i HEP-a", rekao je. Podsjetio je da je Vlada, u kojoj je bio ministar gospodarstva, bila za dokapitalizaciju HEP-a te da su željeli da se HEP razvija, a ne da se puni proračun ili kupuju dionice Ine. "Iskreno vjerujem da je premijer sve to iskomunicirao s madžarskom stranom jer ako nije, onda je to ogroman gaf", odgovorio je Vrdoljak na upit treba li prodati četvrtinu HEP-a da bi se kupila polovica Ine. Naglasio je da sav novac od privatizacije HEP-a ne treba potrošiti na kupnju dionica Ine već da dio novca treba ostati i HEP-u. Podsjetio je i da su se u vrijeme dok je bio ministar radile procjene MOL-ovog udjela u Ini i vrijednost HEP-a koje su pokazale da je moguće za 25 posto dionica HEP-a otkupiti MOL-ov udio u Ini, ali i naglasio kako je od tada HEP vrjedniji nego što je bio jer je prošao restrukturiranje. O zahtjevu braniteljskih udruga da se sedam posto dionica dodijeli Braniteljskom fondu kazao je kako netko u javnost stalno pušta balone, no u biti se igra s vrlo ozbiljnim temama. "HDZ i Most moraju odlučiti što s dionicama HEP-a i što s tim novcem", rekao je te im poručio neka što prije rasčiste nesuglasice jer "imaju ozbiljne probleme u komunikaciji". Po njegovu mišljenju, ako se ide na privatizaciju 25 posto HEP-a, nema ekonomske opravdanosti da se braniteljama da sedam posto dionica Ine. Govoreći o mogućem referendumu o privatizaciji HEP-a, Vrdoljak je rekao da se referendumu pristupa onda kada političari žele "oprati ruke" od teških odluka koje trebaju donijeti. "Ako si dobio izbore, dobio si povjerenje za svoj program i donosiš odluke koje su nekad popularne, a nekad manje popularne", rekao je te ocijenio da se isprazni populizam i moralizam u pravilu završavaju na ideji referenduma. Ideju o mogućoj promjeni Ustava kako bi se zaštitile strateške tvrtke u Hrvatskoj ocijenio je deplasiranom i neozbiljnom. "Već sada imamo članke u Ustavu koji štite naše vode i šume i naše strateške resurse. Mislim da su kolege (iz Mosta) promašile što znači Ustav, opet se bježi od odgovornosti", ocijenio je. Na pitanje je li potpredsjednica Vlade i ministrica gospodarstva Martina Dalić u sukobu interesa budući da ona radi taj posao vezan uz Inu, a njezin suprug radi u Upravi te tvrtke, odgovorio je da je suprug ministrice Dalić postao član Uprave Ine u vrijeme HDZ-ove vlade, a da su mu oni dali novi mandat. "Toliko o optužbama o stranačkom kadroviranju", dodao je te poručio kako ne sumnja u njegovu stručnost. "Ne želim o tome puno polemizirati, naznaka o sukobu interesa ima, ali neka Povjerenstvo za sukob interesa radi svoj posao", poručio je. Što se tiče moguće interpelacije SDP-a u Saboru o radu Vlade rekao je da taj prijedlog nije vidio i da mu je stoga teško zauzeti stajalište. "Ne treba ispuniti formu da se protivimo Vladi jer smo u opoziciji", rekao je te dodao da će se očitovati kad vidi prijedlog. Upitan o tome je li bivši predsjednik HDZ-a Tomislav Karamarko bio u pravu kada se zalagao za izlazak iz arbitraže s MOL-om, rekao je da nije bio u pravu. Rekao je da njegova Vlada nije ni željela tu arbitražu, ali da su na nju bili prisiljeni. Upitan smatra li poraz u arbitraži svojim porazom kao ministra odgovorio je da je ona pokrenuta u vrijeme pravomoćne presude hrvatskih sudova protiv Ive Sanadera u predmetu Ina - MOL koji je kasnije "pao" na Ustavnom sudu iz proceduralnih razloga. Upitan može li slučaj Ine, sada s HEP-om, biti fatalan za još jednu hrvatsku vladu, Vrdoljak je rekao da može, "jer ako se ne realizira te transakcija i ne kupe se dionice, premijer je izgubio politički kredibilitet". Govoreći o dubrovačkom gradonačelniku Andri Vlahušiću i tzv. lex Vlahušiću rekao je kako smatra da će taj zakon "pasti" te da će HNS pokrenuti postupak na Ustavnom sudu. Rekao je i da će se "kolega Vlahušić kandidirati jer u presudi protiv njega nije navedeno da je oštetio Grad Dubrovnik". Što se tiče kandidature Anke Mrak Taritaš za gradonačelnicu Zagreba, Vrdoljak je izrazio uvjerenje da ona ima veliku potporu građana Zagreba dodavši da je s predsjednikom SDP-a Davorom Bernardićem razgovarao o toj temi. Mrak - Taritaš jedini je kandidat koji bi mogao pobijediti Milana Bandića u Zagrebu, zaključio je Vrdoljak.