Angažman međunarodne konzultantske kompanije Alvarez & Marsal u spašavanju Agrokora potrajat će najmanje godinu dana, rekao je u srijedu potpredsjednik Sberbanka CIB (Corporate and Investment Banking Business of Sberbank) Igor Bulancev na marginama Burzovnog foruma 2017. koji se održava u Moskvi. "Svi dionici razumiju svoju veliku odgovornost za daljnji rad s kompanijom i zato dijalog i postoji", rekao je Bulancev, a prenosi agencija RNS. Dodao je kako se ne može reći da već postoje točno isplanirani načini dolaska do cilja u Agrokoru. Angažman Alvareza & Marsala ocijenio je dobrim korakom naprijed te dodao da je stoga rad sa svim zainteresiranim stranama vrlo aktivan. Bulancev kaže da će se Alvarez & Marsal baviti operativnim upravljanjem i zadaćama na financijskom ozdravljenju koncerna. "Rok je zasad neodređen. Smatramo da će to, moguće, biti manje-više između godine i godine i pol. Zadaća je objediniti sve dionike, napraviti plan djelovanja i povećati učinkovitost rada kompanije. S jedne strane, tu je zadaća restrukturiranja, uvođenja reda u financije itd, a s druge strane, tu je posao na konkretnom operativnom djelovanju kompanije u nekoliko područja", smatra Bulancev.