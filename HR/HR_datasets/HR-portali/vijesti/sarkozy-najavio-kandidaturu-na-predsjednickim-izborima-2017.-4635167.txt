Bivši francuski predsjednik Nicolas Sarkozy najavio je u ponedjeljak da se vraća u politiku, rekavši da će se kandidirati na predsjedničkim izborima 2017. Sarkozyja (61) je na zadnjim izborima 2012. porazio trenutno veoma nepopularan predsjednik Francois Hollande, ali se već dugo očekivalo da će se pokušati vratiti u Elizejsku palaču. "Odlučio sam se kandidirati na predsjedničkim izborima 2017. Osjetio sam da imam snage voditi ovu bitku u nemirna vremena naše povijesti", poručio je Sarkozy na Twitteru uoči izlaska njegove knjige "Sve za Francusku" u srijedu. Sarkozy, hiperaktvina i kontroverzna osoba koju su desni glasači ili voljeli ili mrzili, nije rekao hoće li sudjelovati na unutarstranačkim izborima konzervativne stranke "Republikanci" raspisanim za studeni. Na njima želi sudjelovati još desetak kandidata, a najviše izgleda u anketama ima bivši premijer i gradonačelnik Bordeauxa Alain Juppe. Sarkozy nije skrivao želju da se vrati na vlast otkako je potkraj 2014. postao predsjednik najjače stranke na desnici, UMP-a, koji je u svibnju preimenovan u stranku Republikanci. Predsjednički izbori u Francuskoj održat će se 23. travnja i 7. svibnja 2017.