Aktualni zagrebački gradonačelnik Milan Bandić rekao je u RTL-u Danas da se njegova stranka spremna odreći čelne funkcije u Skupštini samo da dođe do široke koalicije, "samo da vidimo konsenzus i malo hrvatskog zajedništva". - Pod šatorom prvog pobjednika nađe se i za one koji drugačije misle. Kad ste prvi lakše je okupiti većinu - rekao je Bandić na RTL-u odgovarajući na pitanje na koga je mislio kada je pozvao na okupljanje široke koalicije. - U Hrvatskoj netko treba zvati na jedinstvo, ne samo formalno, nego stvarno. Bit ću sretan da napravimo veliku koaliciju u Skupštini - rekao je Bandić. Na pitanje o izjavi Zlatka Hasanbegovića, koji je izrazio spremnost na suradnju s Bandićem ako se promijeni ime Trga maršala Tita, Bandić je rekao da se ne može požaliti na loš odnos s Hasanbegovićem, ali i poručio da u politici nema uvjeta. - Inače, u politici nema uvjeta, ima puno mudrosti, pragme, vizije, ali kad se počne uvjetovati, nema rješenja. Moja sugestija Hasanbegoviću je da nema uvjeta - rekao je Bandić, koji smatra da je jedino rješenje za ime trga referendum. - To je jedino moguće, što ako dođe ljevija opcija, vratit će ime, i što smo napravili? Ništa - rekao je Bandić. Bandić je rekao da su njegovi protukandidati zasićeni njime, ali da to nije njegov problem. - Vi znate što hrvatski čovjek ne može oprostiti? Uspjeh, samo to. Ne mogu vas svi u demokraciji voljeti, a još manje obožavati, ali demokracija je to. Ali ja se stvarno ne moram zabrinuti zbog podrške i odnosa ljudi prema meni. Nema čovjeka u hrvatskoj politici koji može prošetati bilo kojim trgom da će imati više potpore ljudi - rekao je Bandić.