Foto: Screenshot  "Važna obavijesti o prevari! Po centru grada šeću se dva mladića i dijele nekakve letke te skupljaju donacije za našu Udrugu", napisali su iz Udruge sindrom Down iz Zagreba.  Po centrima većih gradova na svakom koraku prilaze vam mladići i djevojke nudeći čestitke, bojanke, letke... Kada ih pitate za koga skupljaju novac, tek će nešto promrmljati. Reporterima Provjerenog neki su rekli da skupljaju za "sisačko-moslavačku udrugu", drugi su pak spomenuli djecu s intelektualnim poteškoćama u Slavonskom Brodu, ali nitko nije htio stati pred kameru i objasniti na koji način te udruge profitiraju.  Ipak, čini se da udruge i humanitarne akcije za koje se sredstva skupljaju najčešće ili uopće nemaju koristi od toga ili dobiju tek manji dio kolača.  I sugovornik Provjerenog radio je za jednu tvrtku koja je u ime udruge prodavala četitke. Javio se na oglas za trgovačkog putnika, a onda je shvatio što se zapravo radi. Bolji prodaju i po 300 čestitki dnevno  "Svako jutro prije početka radnog vremena dolazili smo u firmu i zaduživali smo se. Slabiji prodavači su zaduživali do 50 čestitki, a jači su čak do 200, 300 čestitki zaduživali, i onda se šalju na terene", kaže bivši zaposlenik agencije koja je zastupala različite udruge.  Dnevno tvrtka zaradi i više od dvadeset tisuća kuna, a mjesečna plaća prodavača je od tisuću do dvije tisuća eura.  Najbolje idu udruge koje skrbe o bolesnoj djeci, kaže, jer tko njima ne bi dao par kuna.  Snježana Čop iz karlovačke udruge Zvončići također je potpisala sličan ugovor. Iz potrebe, a ne iz zle namjere, kaže, ali kada su shvatili kako funkcionira - brzo su ga prekinuli. Ipak, nije dugo trebalo da ta tvrtka nađe novu udrugu za koju će prikupljati.   "U tri dana srede obvezu prema udruzi, a ostatak mjeseca je čista zarada", tvrde sugovornici Provjerenog.