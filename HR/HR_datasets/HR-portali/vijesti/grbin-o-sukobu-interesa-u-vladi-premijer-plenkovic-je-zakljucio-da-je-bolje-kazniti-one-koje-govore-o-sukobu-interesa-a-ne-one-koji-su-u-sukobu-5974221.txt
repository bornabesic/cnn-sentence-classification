SDP-ov saborski zastupnik Peđa Grbin ustvrdio je u petak da je Vlada premijera Andreja Plenkovića premrežena sukobom interesa, da problem nije samo ministar financija Zdravko Marić, čiji je opoziv zatražio SDP, nego i ministrica Martina Dalić, a hoće li SDP zatražiti i njezinu ostavku nije želio otkriti. "Korak po korak. Sabor u srijedu raspravlja o povjerenju ministru Mariću, u petak ćemo o tome glasovati, onda slijede daljnji koraci. U ovom trenutku ne možemo isključiti niti jedan, ali činjenica je da se radi o Vladi koja je od početka do kraja premrežena sukobom interesa", izjavio je Grbin novinarima u Hrvatskom saboru. Svojem ranijem upozorenju da postoje "opasne indicije" da je jedno odvjetničko društvo, koje je bilo uključeno u zastupanje određenih ruskih banaka, te niza drugih subjekata, radilo na zakonu (o Agrokoru), a da je nakon toga uključeno u zastupanje Agrokora nakon što je u njega došao izvanredni povjerenik, dodao je novi element. "Trgovački sud jučer je objavio obavijest kojom poziva sve zainteresirane da se za sve informacije vezane uz postupak izvanredne uprave u Agrokoru obrate izravno gospodinu Ramljaku", rekao je Grbin navodeći da je od jučer Ramljakova adresa "[email protected]". "Jasno je da je ova Vlada premrežena sukobom interesa od početka do kraja, da to nije samo problem Marića, nego i Dalić (...) i da je premijer zaključio da mu je puno bolje zatvoriti oči pred kriminalom, pred sukobom interesa, kazniti one koji govore o sukobu interesa, a zaštiti Marića, Dalićku u sve ostale...", rekao je Grbin. Mostovu zastupniku Nikoli Grmoji koji tvrdi da Porezna uprava nije u Agrokoru bila od 2006., pa ni u mandatu ministra Marića, poručio je da se "malo zaletio". "Grmoja često istupa s određenim tezama, no ne govori kako je stekao ta saznanja i na koji se način mogu provjeriti. Bojim se da se kolega malo zaletio, međutim radi se o informaciji koju treba ispitati i ako je točno da je Marić štitio Agrokor od poreznog nadzora, odnosno spriječio neki nadzor onda tu više ne govorimo samo o sukobu interesa, nego nečem puno većem", istaknuo je SDP-ov zastupnik. "Ako ima indicija da je netko kršio zakon i spriječio državne institucije u postupanju, onda Grmoja u srijedu kad budemo raspravljali o povjerenju Mariću ima doći i podastrijeti dokaze", rekao je Grbin. Naveo je da sam nema spomenutu informaciju, da je nemaju, niti je mogu imati saborski zastupnici, pa se pita odakle Grmoji. Ono što ja znam, je da se veliki porezni subjekti tretiraju na malo drugačiji način i da se njihove transakcije kontroliraju praktički u realnom vremenu, rekao je. Potvrdio je da se stranke Narodne koalicije (SDP, HSS, HSU, HNS) sastaju i da će se sastajati narednih dana. Nalazimo se kontinuirano, a tema je stabilnost Hrvatske i kako će se država izvući iz ove situacije u koju ju je doveo HDZ uz asistenciju Mosta, rekao je SDP-ov zastupnik.