- Danas, kada se prisjećamo tih žalosnih događaja, tragedije i svih onih koji su prije četvrt stoljeća postali beskućnici, tražimo da se svi prognani vrate i da se kaže istina o nestalima i ubijenima. Samo na takav način bit će moguće uspostaviti trajan mir - rekao je vojni biskup u BiH mons. Tomo Vukšić, koji je u župnoj crkvi svetog Ante u Gornjim Močilima u Bosanskoj Posavini predvodio svetu misu za poginule, nestale i umrle pripadnike 101. bosanskobrodske brigade. Danas (petak) je, naime, obilježena 25. obljetnica osnutka ove brigade, koja je 3. ožujka 1992. pružila prvi organizirani oružani otpor srpskoj agresiji u BiH i koja je u ratu imala 426 poginulih i 1.417 ranjenih pripadnika. - Okupili smo se ovdje kako bismo se molili i prisjetili tih teških trenutaka - rekao je župnik, vlč. Ivan Tolj, koji je u župi u Gornjim Močilima obnovio crkvu, izgradio prekrasan kulturno-sportski centar i tako stvorio malu oazu povratka. Predsjednik Federacije BiH Marinko Čavara rekao je kako je u Gornja Močila došao kako bi se poklonio domoljubima koju su u tim turbulentnim vremenima prije četvrt stoljeća, kada nije bilo lako razlučiti u kojem će se smjeru kretati stvari na ovim prostorima, shvatili da treba braniti svoj dom i svoju obitelj. - Oni su inspiracija svima nama da u ovim i budućim vremenima na najbolji mogući način donosimo odluke koje se tiču života na ovim prostorima - istaknuo je Čavara. Hrvatski veleposlanik u BiH i izaslanik predsjednice Kolinde Grabar Kitarović, Ivan Del Vechio, dodao je kako događaji poput ovog doprinose učvršćivanju hrvatskog identiteta i zajedništva. - Treba nastaviti brigu o Hrvatima u BiH. U ovom trenutku najvažnije je riješiti problem novog izbornog zakona koji će osigurati jednakopravnost svih konstitutivnih naroda i na tome Hrvatska puno radi – rekao je Del Vechio. Dopredsjednik Republike Srpske iz reda hrvatskog naroda Josip Jerković rekao je kako nitko ne može govoriti da je rat u BiH počeo u Sarajevu, jer je Bosanski Brod zasipan granatama mjesec dana prije izbijanja prvih sukoba u glavnom gradu BiH. Osvrnuvši se na pritužbe branitelja koji ni danas, 25 godina nakon rata nisu ostvarili svoja prava i riješili svoj status, on je istaknuo kako bi svi branitelji, osobito najteži ratni vojni invalidi te obitelji poginulih branitelja, trebali imati jednaka prava. - Braneći hrvatski prostor u BiH, pripadnici HVO-a ujedno su branili i hrvatsku državu. Stoga se nadam da će se napokon iznaći odgovarajuće rješenje kako bi se poboljšao njihov status i kako bi dobili ista ili barem približno jednaka prava kao i pripadnici Hrvatske vojske - rekao je Jerković. Predsjednik Općinskog vijeća Broda (BiH) Ivo Mijić rekao je kako mnogi ni danas ne žele priznati kako se upravo ova općina prva u BiH suprotstavila neprijatelju. Umjesto toga, nameću se i proturaju razni drugi datumi i tako krivotvori povijest. - Mi smo mala, izbjeglička općina. Naši građani danas žive razasuti diljem svijeta i jako ih se malo vratilo. Nema nas tu i zato je žalosno što nema nikoga tko bi nas podržao u našoj borbi da istina izađe na vidjelo. To je važno zbog svih izgubljenih života - rekao je Mijić. >> 'Molimo se za pokoj pripadnika HVO-a i svih žrtava, bez obzira na narod i vjeru' 