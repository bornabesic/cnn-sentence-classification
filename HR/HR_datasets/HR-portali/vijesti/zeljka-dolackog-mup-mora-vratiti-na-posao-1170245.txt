Željko Dolački, suspendirani voditelj Odjela organiziranog kriminaliteta PU zagrebačke, našao se u pravno poprilično shizofrenoj situaciji jer ga se po jednoj odluci Disciplinskog suda MUP-a treba odmah vratiti na posao, dok mu je po drugoj odluci uručen otkaz. Ključna je stvar što je odluka po kojoj ga se mora vratiti na posao pravomoćna, dok rješenje o otkazu nije pravomoćno, a dok postane, proći će mjeseci. Dolački se u problemima našao lani, nakon što je osumnjičen da je inscenirao provalu u sef u svom uredu u središtu zagrebačke policije, kako bi prikrio da je iz tog sefa nestalo dva kilograma zlata, 286.000 eura te 630.000 kuna. Počelo mu suđenje Osim što je protiv njega zbog toga pokrenut kazneni postupak te mu je nedavno počelo i suđenje, pokrenut je i disciplinski postupak zbog povrede službene dužnosti. Disciplinski postupak protiv Dolačkog inicirao je sad već bivši ministar policije Vlaho Orepić, a u tom postupku Dolačkog se teretilo da kao voditelj Odjela organiziranog kriminaliteta PU zagrebačke nije organizirao vođenje upisnika privremeno oduzetih predmeta. Dolački je nakon izbijanja afere s provalom u njegov ured bio udaljen iz službe do okončanja disciplinskog postupka, a Disciplinski sud MUP-a presudio je da se Dolačkom tri mjeseca treba uzimati 10 posto od plaće, nakon čega ga se treba vratiti na posao. Na takvu odluku su se žalili i on i ministar, no Drugostupanjski sud MUP-a 26. travnja 2017. odbio je obje žalbe, potvrdivši odluku nižeg suda, čime je ona postala pravomoćna. A to znači da se Dolački treba vratiti na posao iako mu je 11. travnja, paralelno s početkom kaznenog postupka, okončan i drugi disciplinski postupak, i to tako da mu je izrečena “disciplinska mjera prestanka državne službe”. Nepravomoćni otkaz Drugim riječima, dobio je otkaz. No ta odluka još nije pravomoćna, a Dolački na nju ima pravo žalbe pa u ovom trenutku postoji samo pravomoćna odluka iz koje proizlazi da se on treba vratiti na posao. Hoće li to tako i biti, tek se treba vidjeti jer su iz MUP-a jučer poručili da se čeka “izvršnost rješenja nakon čega će odlučiti o radno pravnom statusu Ž. Dolačkog. Što se tiče kaznenog postupka, Dolački je zanijekao krivnju. 