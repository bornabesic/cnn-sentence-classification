Na stolu je gotovo do kraja definiran dogovor o formiranju nove vladajuće koalicije u kojoj bi HNS bio novi partner HDZ-a. Nakon preslagivanja u Saboru, predsjednik HNS-a Ivan Vrdoljak postao bi potpredsjednik Vlade bez portfelja, ali zadužen za graditeljstvo, turizam te ljudska prava i društvene djelatnosti koje su sada u domeni ministra vanjskih i europskih poslova Davora Ive Stiera. No, najvažnija pozicija koju HNS želi preuzeti i s kojom čak i uvjetuje ulazak u Vladu Andreja Plenkovića jest Ministarstvo znanosti i obrazovanja. Kako neslužbeno doznajemo, HNS želi preuzeti proces reforme školstva, provesti kurikularnu reformu i time “opravdati” promjenu tabora i podupiranje Vlade koju su od njenog prvog dana nazivali “Titanik Vladom”. Naš izvor iz vrha HNS-a kaže da na funkciji ministra znanosti i obrazovanja žele Borisa Jokića jer svoj mandat namjeravaju potrošiti korisno, a jedna od najvažnijih stvari koja Hrvatskoj treba jest reforma obrazovnog sustava. - Mi u HNS-u smo svjesni političkog rizika koji kao stranka preuzimamo ulaskom u koaliciju s HDZ-om. Stavili smo ih sve na stol. HNS-u se nudi da bude stabilni faktor iduće četiri godine. Zemlji treba stabilnost i zato ćemo ući u vladajuću koaliciju, ali pod uvjetom da u resorima koje uzmemo radimo samostalno i pod našim uvjetima - rekao nam je jedan od HNS-ovaca, pobornika koalicije s HDZ-om. Od četiri ministarstva koja su bila u kvoti Mosta, a sada ih vode državni tajnici, HDZ bi preuzeo najmanje dva. Pritom je HDZ-u stalo da preuzmu Ministarstvo unutarnjih poslova. Čini se da imaju rješenje za ministra, i da će najvjerojatnije predložiti sadašnjeg državnog tajnika u MUP-u, Roberta Kopala. Budući da HNS nije zainteresiran za vođenje Ministarstva uprave, taj bi resor također morao popuniti HDZ-ov kadar. Od ministarstava koja je vodio Most novi HDZ-ov partner bi preuzeo Ministarstvo pravosuđa. U HNS-u kažu da već imaju kandidata za ministra pravosuđa, no to ne bi bilo stranački kadar nego sadašnji sudac Vrhovnog suda, Ranko Marijan. Riječ je o poznatom kaznenom sucu koji ima i iskustvo izvršne vlasti. Naime, u mandatu Vlade Ivice Račana bio je zamjenik ministru pravosuđa Stjepanu Ivaniševiću. U podjeli dužnosti, HNS bi još preuzeo Ministarstvo graditeljstva, koje sada vodi HDZ, te Ministarstvo okoliša. Zasad, međutim, ne govore o imenima ljudi koji bi ih vodili nakon formiranja nove vladajuće većine. - HNS čak ne želi preuzeti energetiku i to zato da građani ne bi Ivana Vrdoljaka poistovjećivali s ostvarivanjem osobnih interesa u tom sektoru, i da se ne bi konstruiralo kako je HNS pristao na preslagivanje samo da bismo dobili svoje ljude u državnim poduzećima poput HEP-a - kaže nam jedan od zagovornika koalicije s HDZ-om i uvjerava nas da je HNS svjestan da im stranka nakon toga može nestati. Stavljajući sve na vagu, Vrdoljak i njegovi istomišljenici smatraju da treba riskirati jer izbori ne bi donijeli ništa dobro državi, ali ni HNS-u. Na pitanje kako će premostiti ideološke i vrijednosne razlike koje postoje između HDZ-a i HNS-a, sugovornik iz vrha stranke kaže da je dio problema već riješen odlaskom Zlatka Hasanbegovića iz HDZ-a i odvajanjem Brune Esih. - Razgovaralo se i o drugim spornim pitanjima poput ploče u Jasenovcu. Tu je dogovoreno da će ostati spomen-ploča poginulim braniteljima, pripadnicima postrojbi HOS-a, ali na njoj neće biti ustaški pozdrav ‘za dom spremni’ - kaže i dodaje da stranačko vodstvo razgovara sa svim ljudima iz stranačkog vrha, da se pretresaju svi argumenti za i protiv koalicije s HDZ-om, a konačno će se sve raspraviti na Predsjedništvu i Glavnom odboru koji će se sastati u utorak ili srijedu idućeg tjedna. Čelništvo stranke vjeruje da će proći podrška Vladi, a da od devet zastupnika mogu očekivati najviše dva do tri protiv. Preslagivanje, kako sada stoje stvari, neće podržati Goran Beus Richembergh, a protiv njega nam se izjasnila i Nada Turina Đurić. Na telefonske pozive i poruke Vesna Pusić nije odgovarala, no u HNS-u tvrde da ona traži samo to da odmah nakon nastavka rada Sabora aktivira mirovinu, pa da za Plenkovićevu Vladu ruku u zrak digne njena zamjena. Da je Pusić spremna na takav korak, tvrde nam i u HDZ-u. Naime, taj njen čin značio bi Plenkoviću i vodstvu HDZ-a veliko olakšanje jer bi im HNS bez Vesne Pusić bio daleko prihvatljiviji partner, osobito tvrđim HDZ-ovcima. Pusić: 'HNS neće u koaliciju s HDZ-om'Sudjelujući jučer poslijepodne na “Tripalovim danima u Sinju”, Vesna Pusić je na pitanje Slobodne Dalmacije hoće li HNS u koaliciju s HDZ-om rekla: “HNS neće ući u koaliciju s HDZ-om. Mislim da je obrazovanje ključna točka i najvažnija tema danas u Hrvatskoj, a HDZ je izborom članova Povjerenstva za kurikularnu reformu pokazao da ni za milimetar ne želi ublažiti svoju ekstremno reakcionarnu nazadnjačku poziciju što se obrazovanja tiče, naročito onih sadržaja obrazovanja koji se odnose na temeljne društvene vrijednosti. Takvo nešto HNS ne može i neće podržati. To je sve što ja imam reći na tu temu”. Upitali smo Vesnu Pusić slažu li se svi saborski zastupnici HNS-a s takvim stavom, na što je ponovila: “To je sve što sam imala reći”. (T.P.)