- Stanje stvari mi se ne čini lošim u području obrazovanja. Možda je kriza od sedam-osam godina više utjecala na gospodarstvo nego na obrazovanje. Po podacima Europske komisije naši učitelji i nastavnici su u samom vrhu Europske unije po sudjelovanju na stručnim skupovima. U Hrvatskoj se u njih uključuje 97 posto, a prosjek Europske unije je 85 posto - iznijeo je ministar znanosti i obrazovanja Pavo Barišić na državnom skupu ravnatelja osnovnih i srednjih škola koji se održava u Opatiji u organizaciji Nacionalnog centra za vanjsko vrednovanje obrazovanja. Upitan koju bi školsku ocjenu dao obrazovanju, ministar Barišić je rekao - 4 te je dodao da su naše škole opremljenije od prosjeka Europske unije. Riječki gradonačelnik Vojko Obersnel nije podijelio pogled na obrazovanje poput ministra Barišića. - Kad bih bio jako optimističan, sustavu bih dao ocjenu dobar - rekao je Obersnel. Na trodnevnom skupu koji je počeo u ponedjeljak okupilo se oko 600 ravnatelja hrvatskih škola.