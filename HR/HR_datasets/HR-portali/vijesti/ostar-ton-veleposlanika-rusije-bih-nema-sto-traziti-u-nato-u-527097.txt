Ruski veleposlanik u Bosni i Hercegovini Petar Ivancov ustvrdio je kako se njegova zemlja ne miješa u unutarnja pitanja BiH no ponovio je kako ostaje na snazi protivljenje Moskve njezinu eventualnom članstvu u NATO-u, objavilo je u petak sarajevsko "Oslobođenje". U intervjuu ovom listu ruski je veleposlanik potvrdio kako se stajališta njegove zemlje prema BiH ne mijenjaju odnosno kako u Moskvi nemaju ništa protiv ulaska BiH u Europsku uniju no problem vide u mogućem pristupanju Sjevernoatlantskom savezu. "Mi ne vidimo na koji bi način to članstvo moglo doprinijeti stabilnosti BiH", kazao je Ivancov dodajući kako se mora voditi računa i o činjenici da istraživanja pokazuju kako je 75 posto ljudi u Republici Srpskoj protiv članstva BiH u NATO-u. Ivancov je pojasnio kako je za njegovu zemlju problem to što NATO "zauzima negativan stav prema Ruskoj Federaciji". Komentirajući unutarnje odnose u BiH Ivancov je ocijenio kako je jasno da u toj zemlji tri naroda imaju različite političke ambicije pri čemu je jasno da Bošnjaci žele više centraliziranu državu a bosanski Srbi žele osigurati što veći stupanj autonomije. Za Ivancova to nije problem sve dok "nema nikakvih razgovora o otcjepljenju". Kazao je i kako Rusija "razumije logiku i zahtjeve Hrvata" u BiH odnosno pitanje izbora predstavnika jednog naroda u tijelima vlasti. Ivancov je poručio kako BiH može biti uspješna država jedino ukoliko uspije izbalansirati te različite zahtjeve a vlastima te zemlje ponudio je da "iskoriste prostor za bolju suradnju s Rusijom".  Ruski veleposlanik je kazao kako ne vidi nikakav probem u tome što njegova zemlja isporučuje oružje Srbiji konstatirajući kako to ne predstavlja opasnost ni za BiH ali ni za druge države regije jer ne vidi nikakav faktor koji bi mogao potaknuti sukobe u regiji.  Ivancov je pohvalio Srbiju zbog održavanja dobrih odnosa i s EU-om i s Rusijom dok je za odnose s Crnom Gorom potvrdio kako su loši no pri tom je odbio svaku odgovornost Moskve za to stanje ustvrdivši kako Rusija nije sudjelovala u pokušaju obaranja sadašnje crnogorske vlasti koja je tu zemlju uvela u NATO. "Optužili su nas da se miješamo u unutarnje stvari (u Crnoj Gori) no nitko nije iznio konkretne dokaze", kazao je Ivancov dodajući kako su u Rusiji "začuđeni" ocjenama zamjenika pomoćnika američkog državnog tajnika Hoyta Yeea da Rusija ima destabilizirajuću ulogu na Balkanu.