Saborski zastupnik Ivan Pernar tražio je 800 kuna za pojavljivanje na subotnjoj zabavi u primoštenskom klubu Aurora, što su organizatori odbili te izrazili svoje razočaranje, a Pernar je izložen kritikama dijela javnosti. - Mislili smo da bi bio štos pozvati Pernara na naš party u subotu, ali on nam je rekao da je taj dan gost splitskog karnevala na kojem će dobiti ključeve grada i 'oženiti se' s Avom Karabatić. Ponudili smo mu da plaćamo ulaznicu te da može povesti i Avu, odnosno bilo koga drugoga, a kada je kazao da nema prijevoz ni mjesto za prenoćiti, ponudili smo da ćemo i to riješiti - objasnili su organizatori za Šibenik.in. Pernar im je, sudeći prema fotografiji poruka, napisao da mu moraju platiti i minimalno 800 kuna. - Izreklamirat ću vas, a novac možete uplatiti na račun ili ga predati na ruke, preko kuma jednog od organizatora koji će biti u subotu u Splitu, napisao nam je, a mi smo mu na to poručili da smo razočarani jer je isti kao svi drugi političari te da naš glas više nema. On nam je na to odgovorio 'svako dobro' i uputio smajlić - dodali su. Sam Pernar izjasnio se o ovome na svom profilu na Facebooku rekavši kako "nije Superman niti šmrče kokain" te da ne može biti na više mjesta u isti vrijeme. - Ne shvaćaju da ono što je za njih zarada i zabava, za mene nije zabavno, za mene je to posao - objasnio je Pernar, dodajući da ga voditelji Aurore napadaju jer je tražio da za posao bude plaćen te da je to od njih nekorektno. - Da sam tražio nekakav velik novac shvatio bi njihovu ljutnju, ali ako je 800 kn za njih puno, onda su fakat jadan klub. Summa summarum, oni bi htjeli da im ja besplatno zabavljam ljude i povećavam zaradu za 0 kuna i zato što sam to odbio ja sam 'babaroga' - zaključio je Pernar. Njegovo objašnjenje neki su prihvatili, no neki su ga kritizirali. - Koliko sam razumio, oni te nisu zvali da bi radio, politizirao, već da se zabaviš s njima. Očito si htio neku reklamu - napisao je jedan korisnik, pitajući Pernara smatra li se zabavljačem. - Ja sam političar, ali ću rado i zabaviti ljude u klubu ako mi se za to plati - odgovorio je Pernar.   >> VIDEO Pernar s govornice šutio za mlade koji napuštaju zemlju, Culej s mobitela puštao hrvatsku himnu >> Pernar: Kandidirat ću se za gradonačelnika Zagreba da moji prijatelji ne bi glasovali za vas. Mrak-Taritaš: Super, kolega 