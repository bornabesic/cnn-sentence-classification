S izlaznih vrata HDZ-a puca lijep pogled na groblje političkih nada i da nije Stjepana Mesića, koji je čudesno politički uskrsnuo, mogli bismo mirne duše reći da je napuštanje stranke ravno političkom samoubojstvu. Zlatko Hasanbegović je zadnji u dugoj koloni disidenata koji su napustili HDZ ili su izbačeni. Među prvima koji su napustili tu stranku i bacili se u samostalne političke vode bili su Josip Manolić i Stipe Mesić. S njima su te 1994. godine otišli Slavko Degoricija, Tomislav Karamarko, Josip Boljkovac i nekoliko sitnijih igrača. Udar Mesića i Manolića trebao je HDZ razvlastiti u Saboru i uzdrmati Tuđmana. Motivacija za raskol predmet je diskusija: Mesić i Manolić tvrde da su se pobunili protiv Tuđmanove i Šuškove bosanske politike, no ona je 1994. već bila stavljena “ad acta”. Mesić i Manolić nakon toga osnovali su stranku Hrvatski nezavisni demokrati, koja je potom opet doživjela raskol. Mesić ju je, naime, brzo napustio. On će nakon toga s većinom članova kasnije ući u HNS. Manolić je ostao u HND-u, koji već godinama ne postoji kao stranka. Mesić je u grandioznom come-backu kasnije postao predsjednik Republike. Obojica su danas u političkoj mirovini. Mesić se pokušao vratiti u aktivnu politiku na prošlim izborima, ali nije uspio ući u Sabor. Uopće, on je jedini koji šansu za političko uskrsnuće nije vidio u novom predsjedniku HDZ-a koji bi ga primio nazad. Svi drugi jesu. “Malo jesam, malo nisam”, tako bi se mogao najlakše opisati razlaz HDZ-a i Škare Ožbolt. Nakon izbora 3. siječnja 2000. godine i pobjede SDP-a nad HDZ-om, Škare Ožbolt napušta stranku i osniva Demokratski centar.  Jedini Hrvat s dva imena, posprdno se u nekim krugovima govorilo o Iviću Pašaliću. Međutim, isti taj čovjek je bio jedan od najizglednijih kandidata za preuzimanje HDZ-a nakon smrti Franje Tuđmana. Godinama je bio član predsjedništva HDZ-a, šef Tuđmanova izbornog stožera 1997. godine i svima se činilo da je samo pitanje vremena kad će naslijediti Tuđmana. Međutim, na unutarstranačkim izborima 2002. godine porazio ga je Ivo Sanader. Pašalić je godinama tvrdio da je zapravo on pobijedio. Branimir Glavaš je potvrdio te izjave i rekao da su ukrali 300 glasova. Ubrzo je izišao iz stranke i osnovao Hrvatski blok, koji nije prešao izborni prag na idućim izborima 2003. godine. Stipe Mesić je tvrdio da je Pašalić Tuđmanov Berija - bezlični pojedinac koji snagu crpi iz vođe, pa kad nestane vođe, s njim nestaje i sljedbenik. Tako je i bilo. - Istina je voda duboka u kojoj se ja ne mogu utopiti - rekao je Damir Polančec 2010. nakon izlaska iz Remetinca gdje je bio u višemjesečnom pritvoru. Godinama je radio u privatnom sektoru, radio je u Dukatu i Podravki, a tek 2003. godine pristupa HDZ-u. Dvije godine kasnije postao je potpredsjednik Vlade Ive Sanadera, a 2007. godine došao je na dužnost ministra gospodarstva. Na tim dužnostima je bio do 30. listopada 2009., kad podnosi neopozivu ostavku zbog sumnje u umiješanost u aferu Spice, kojom su menadžeri Podravke namjeravali otkupiti četvrtinu dionica te tvrtke. Ubrzo je izbačen iz HDZ-a zbog, kako su napisali u priopćenju za medije, nanošenja štete ugledu stranke. Na kraju je oslobođen optužbi u aferi Spice, ali je odslužio 10 mjeseci zatvora u Turopolju gdje je rastjerivao kormorane nad ribogojilištem. Nakon više od desetljeća političkog djelovanja u samom vrhu HDZ-a, nakon karijere koja je kulminirala dovršetkom pregovora za pristup EU nakon premijerskog mandata, Jadranka Kosor neslavno je izbačena iz stranke. Iako se žalila na odluku suda časti, vrhuška je ostala odlučna u svome. Kosorica je “nanijela štetu ugledu stranke”. Sve je počelo prije izbora za novog šefa stranke, kad je shvatila da su joj šanse sve manje. Tad je počela javno iznositi prljavo rublje i govoriti kako su joj protukandidati radili iza leđa. Ispričala je da ju je Karamarko uvjeravao kako se neće kandidirati za predsjednika, pozvao je na kavu i više se nije javio. Kosor mu je javno spočitnula i da ga je ona učlanila u HDZ, rekla da se nećkao i odlučio za HDZ tek kad je propala ideja da, poduprt od skupine menadžera, izađe na izbore u tandemu sa Željkom Rohatinskim. Pobrojila mu je i politički loše poteze, kao što je bilo spektakularno uhićenje Josipa Boljkovca popraćeno neumjesnom količnim sile i angažiranjem maskiranih specijalaca. U ljeto 2009. godine Ivo Sanader, danas poznatiji kao Ćaća, šokirao je hrvatsku javnost izjavom da odlazi iz aktivne politike. Samo nekoliko mjeseci kasnije počeo je oštro kritizirati vodstvo stranke, u prvom redu Jadranku Kosor. Nakon žučne rasprave izbačen je iz stranke. Rezultat ove analize je jednostavan. Sljedbenici HDZ-a ne biraju pojedince i ne vjeruju karizmaticima, oni vjeruju kako je politička pamet nacije koncentrirana u stranci. A tu je još jedan razlog: stranka drži radna mjesta, blagajnu...           