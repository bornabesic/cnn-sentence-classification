Britanski veleposlanik Andrew Dalgleish danas (petak) je u Slavonskom Brodu otvorio posljednju radionicu iz robotike u sklopu projekta STEM auto. Riječ je o dijelu Croatian Makers lige, šireg projekta Instituta za razvoj i inovativnost mladih, u okviru koje se organiziraju besplatne robotičke radionice. Dosad je održana 31 radionica po cijeloj kontinentalnoj Hrvatskoj, a uključeno je bilo 404 djece. Cilj je dovesti robotiku u krajeve koji su bili zahvaćeni ratom te siromašnije krajeve kako bi djecu potaknuli da se uključe u projekt i otkriju svijet robotike i kodiranja. Osim suradnje na gospodarskom planu, priča o robotici također je jedna od onih na kojima bi mogle surađivati Hrvatska i Velika Britanije. - Veselim se suradnji s ljudima koji rade s djecom. Drago mi je što britansko veleposlanstvo sudjeluje u projektu koji donosi nova znanja iz programiranja i robotike. Edukacija mladih u tim područjima danas je veoma važna. Zadovoljni smo što u programu sudjeluju mnoge škole u regiji - rekao je veleposlanik Dalgleish, koji je prije toga posjetio tvornicu Đuro Đaković, a susreo se i s čelnicima Slavonskog Broda i Brodsko-posavske županije. On je istaknuo da robotika djecu uči kodiranju i automatici, ali isto tako potiče kretivnost, logičko razmišljanje, radoznalost i tehničko stvaralaštvo. Gost iz Velike Britanije, čije je veleposlanstvo jedan od sponzora projekta, s djecom polaznicima STEM auto lige osobno je zaigrao robotički nogomet. Među sudionicima su bili i braća Filip i Franko Šulentić, učenici šestog i trećeg razreda. - Informatiku pohađam kao izborni predmet. Želim naučiti nova i proširiti postojeća znanja o robotici, koja će biti zanimanje budućnosti – rekao je Filip, dok je Franko, kojeg više zanima sport, došao s bratom da vidi koliko je robotički nogomet sličan ili različiti onom pravom i da li bi ga to moglo zanimati. >> Hrvatski školarci pomeli konkurenciju: U robotici smo – najbolji 