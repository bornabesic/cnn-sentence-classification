Foto: Duško Marušić/PIXSELL  TRENUTAČNI broj nezaposlenih na Hrvatskom zavodu za zapošljavanje iznosi 209,8 tisuća, što je najniža brojka u posljednja gotovo tri desetljeća.  S obzirom na to da je puna turistička sezona tek ispred nas, za očekivati je da će se broj nezaposlenih u sljedećim mjesecima dodatno smanjivati.  Pad broja nezaposlenih zbog rasta ekonomije, ali vjerojatno i iseljavanja  Na pad nezaposlenosti svakako je utjecao relativno snažan ekonomski rast koji imamo u posljednje vrijeme, ali i, nažalost, iseljavanje koje se intenziviralo proteklih nekoliko godina.   Nesposobna administracija nije u stanju utvrditi ni koliko ljudi zapravo živi i radi u Hrvatskoj, pa se moramo osloniti na procjene demografa, koje kažu da je prošlih godina iz zemlje iseljavalo oko 50 tisuća ljudi godišnje.  Kako bi otkrili što se zapravo događa na HZZ-u, koliko ljudi je zaposleno ili izbrisano s evidencije, pogledat ćemo cjelovite podatke za ožujak. Kretanje broja nezaposlenih (Izvor: HZZ)  Krajem ožujka, prema podacima HZZ-a, imali smo 224 tisuće nezaposlenih. Tijekom tog mjeseca iz evidencije je izašlo 32,3 tisuće osoba, od čega je 20,3 tisuće zaposleno, dok ih je 12 tisuća izbrisano iz evidencije.  Razlozi za brisanje iz evidencije mogu biti različiti - od stjecanja prava na mirovinu pa do odlaska na školovanje.   Prošlog mjeseca zbog kršenja pravila izbrisano 7,7 tisuća nezaposlenih  Najčešći razlog brisanja je nepridržavanje zakonskih odredbi, što znači odbijanje posla, rad na crno, neaktivnost kod traženja posla i slično. Iz tih razloga iz evidencije je prošlog mjeseca obrisano 7,7 tisuća ljudi.  Kada pogledamo godišnje podatke, najgora situacija u posljednjih 15 godina bila je 2002. kada je prosječan broj nezaposlenih bio blizu 390 tisuća.  Nakon toga, situacija se postupno poboljšavala te je 2008. godine, na vrhuncu rasta i uoči početka duge recesije, broj nezaposlenih pao na 236 tisuća.  Ponovno kreće rast broja nezaposlenih koji je novi vrhunac dosegnuo 2013. godine te je nezaposlenost tada iznosila 345 tisuća, da bi nakon toga ponovno krenuo pad, pa smo prošlu godinu završili s 241 tisućom nezaposlenih. Izvor: HZZ