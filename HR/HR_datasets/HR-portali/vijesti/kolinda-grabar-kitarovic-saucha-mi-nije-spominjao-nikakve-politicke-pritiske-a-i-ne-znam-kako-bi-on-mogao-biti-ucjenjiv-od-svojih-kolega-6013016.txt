Predsjednica Republike Hrvatske Kolinda Grabar Kitarović izjavila je kako zastupnik Tomislav Saucha nije spominjao apsolutno nikakve političke pritiske te da je njim razgovarala o supstanci, odnosno o njegovom mišljenju kako će se postaviti u slučaju saborske većine i u slučaju povjerenja Vladi i izglasavanja novih ministara. Predsjednica je to izjavila u intervjuu za RTL televiziju odgovarajući na upit novinarke je li joj Saucha spominjao kakve političke pritiske. Potvrdila je kako je ranije u prethodnim krugovima konzultacija bilo zastupnika koji su govorili o političkim pritiscima. Na novinarski upit je li joj prihvatljivo da krizu rješava "osumnjičenik za pronevjeru državnog novca" te da je "on je ucijenjen čovjek" predsjednica je poručila kako se moramo se držati pravila da je svatko nevin dok mu se ne dokaže krivnja. "Ne znam kako bi bio ucjenjiv od strane svojih kolega u Hrvatskom saboru, kad je riječ o zakonodavnom a ne o sudbenom tijelu", rekla je predsjednica podsjetivši kako mora postojati trodioba vlasti. Ne mogu prihvatiti, istaknula je, da postoji ucjenjivost jer su za ono što se pripisuje Sauchi odgovorna pravosudna tijela.