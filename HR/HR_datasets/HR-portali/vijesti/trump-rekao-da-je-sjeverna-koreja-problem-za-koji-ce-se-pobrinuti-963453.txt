Foto: Hina/Gulliver Getty AMERIČKI predsjednik Donald Trump je ponovo upozorio da će se Sjedinjene Države pozabaviti sjevernokorejskim problemom dok stižu informacije o neposrednoj prijetnji novog raketnog testiranja Pyongyanga.  "Sjeverna Koreja je problem. Za taj problem ćemo se pobrinuti", rekao je Donald Trump nakon izvješća o aktivnosti na položaju sjevernokorejskih nuklearnih testiranja.  Nuklearni pokus?  Neki promatrači drže da bi komunistički režim na 105. rođendan u subotu Kim Il-Sunga, prvog čelnika zemlje, mogao izvesti novi nuklearni pokus.  Predsjednik Trump je ponovio više puta da će upotrijebiti sve opcije, pa i uz rizik vojne eskalacije, kako bi spriječio Pyongyang da dođe do nuklearnih projektila kojima bi mogao dosegnuti Sjedinjene Države. Trump je u subotu najavio slanje nosača zrakoplova Carl Vinson prema korejskom poluotoku, a nekoliko dana kasnije je spominjao "armadu" podmornica.  Na društvenoj mreži Twitter, američki milijarder je izrazio vjeru da će se Kina "dobro pobrinuti za Sjevernu Koreju", a ako Kina u tome ne uspije, tu su Sjedinjene Države i saveznici.  Sjedinjene Države drže da Kina, saveznica Sjeverne Koreje, može uvjeriti svog susjeda da odustane od nuklearnog programa.