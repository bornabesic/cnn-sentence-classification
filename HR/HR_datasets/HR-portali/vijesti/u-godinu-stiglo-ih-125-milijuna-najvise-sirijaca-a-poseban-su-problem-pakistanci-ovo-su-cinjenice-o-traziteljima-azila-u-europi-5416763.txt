Njemačka kancelarka Angela Merkel rekla je kako vlasti vjeruju da je smrtonosni napad kamionom na božićni sajam u Berlinu bio "teroristički" akt koji je najvjerojatnije počinio tražitelj azila. No, šef berlinske policije kasnije je rekao kako policija nije sigurna da je uhićeni Pakistanac izveo napad u kojem je poginulo dvanaest ljudi, što znači da je počinitelj možda još uvijek u bijegu. Ovo su neke činjenice o izbjeglicama iz Pakistana, Afganistana i drugih zemalja. Podaci pokazuju da je 1,25 milijuna tražitelja azila stiglo u Europu 2015., dvostruko više nego prethodne godine, bježeći od ratova i siromaštva u Siriji, Afganistanu, Iraku i drugim zemljama na Bliskom istoku i u Sjevernoj Africi. Brojne europske zemlje pokrenule su medijske kampanje i upozorenja kako bi obeshrabrile migrante da krenu put Europe, ali to nije usporilo njihov priljev. Najveću skupinu čine Sirijci kojih je stiglo 363.000, a slijedi ih 178.200 Afganistanaca. Talibanska pobuna, koja se razbuktala nakon odlaska stranih vojnika 2014., jača šanse afganistanskih tražitelja azila. Situacija je manje jasna u pogledu Paksitanaca koji svake godine traže azil u Europi i u Sjevernoj Americi na temelju vjerskog, političkog ili seksualnog progona. Pripadnici muslimane sekte Ahmedije, kršćani i obraćenici na kršćanstvo smatraju se najranjivijim skupinama zbog čestih napada na njihove domove i bogomolje te stalne prijetnje progonom zbog svetogrđa. Među ostalim osjetljivim grupama su seksualne manjine, oni koji se boje napada talibana i mješoviti parovi. Prema službenim statistikama, 48.015 Pakistanaca zatražilo je 2015. azil u Europi, više nego dvostruko u odnosu na 22.220 godine 2014. Broj tražitelja azila samo u Njemačkoj bio je 8470, prema 4225 godinu ranije. Zahvaljujući propusnoj granici s Afganistanom, brojni Pakistanci, posebno etnički paštuni sa sjeverozapada mogu tvrditi da su Afganistanci kako bi povećali šanse za dobivanje azila. Prema dužnosnicima EU, stopa odobravanja zahtjeva je oko 20 posto za Pakistance, a 60 posto za Afganistance. Pojašnjavajući tu razliku, europski povjerenik za migracije Dimitris Avramopoulos rekao je 2015. da "se Pakistance ne može smatrati političkim izbjeglicama, jer je Pakistan u demokratskom procesu". U srpnju je paštunski tinejdžer nožem divljao po lokalnom vlaku u njemačkom gradu Wurzburgu ranivši četvoro turista iz Hong Konga i jednu Nijemicu. Nakon početnih pretpostavki da se radi o Pakistancu, kasnije je utvrđeno da je zapravo iz Afganistana. Njemački tjednik Der Spiegel identificirao ga je kao Riaza Khana Ahmadzaija, tvrdeći da je bio u kontaktu s Islamskom državom (IS). IS ga je nagovarao da se automobilom zaleti u ljude, ali je on to odbio jer nije imao vozačku dozvolu. Umjesto toga, tinejdžer rekao da će ući u vlak i napasti putnike.