Slovenski premijer Miro Cerar potvrdio je danas da je u stalnoj komunikaciji s hrvatskim premijerom Andrejem Plenkovićem zbog zastoja na granici s Hrvatskom koje je izazvala nova schengenska uredba, ali je naglasio da Slovenija tu uredbu i striktne predviđene kontrole mora poštovati ako želi ostati u schengenskom području. "Uza sve mjere koje poduzimamo kako bi se ublažile kontrole i smanjili zastoji na granici, uredbu je potrebno poštovati i primjenjivati. Ili će Slovenija braniti schengensku granicu ili nas više neće biti u Schengenu", kazao je Cerar u izjavi za javnost koju je medijima poslao njegov kabinet, dodavši da će se tako morati ponašati i Hrvatska kad uđe u Schengenski prostor slobodnog kretanja bez granica. Cerar je potvrdio da je i danas razgovarao s hrvatskim premijerom te dodao da je s njim u stalnoj komunikaciji otkako su se pojavili problemi na granici izazvani uredbom, ali isto tako da komunicira i s Europskom komisijom koja traži da se uredba poštuje. "Slovenija se aktivno angažirala za maksimalnu protočnost na graničnim prijelazima s Republikom Hrvatskom, ali tako da se u isto vrijeme osigura sigurnost državljana Republike Slovenije i cijelog schengenskog prostora", naglasio je Cerar, izražavajući uvjerenost da bi u suprotnom slučaju Slovenija u okviru preustrojavanja EU-a ispala iz Schengena pa bi se jače kontrole vodile na njenim granicama s Italijom i Austrijom. Slovenija intenzivno surađuje i s Hrvatskom i s Europskom komisijom, ustvrdio je Cerar u izjavi, dodavši da zahvaljuje slovenskoj policiji što se maksimalno trude na osiguravanju protočnosti i sigurnosti na graničnim prijelazima. "Isto postupanje očekujemo i od drugih država. Bilo kakvo prebacivanje krivice na jednu ili drugu državu jamačno ne bi doprinijelo produktivnom i djelotvornom rješavanju teškoća na granici. Ako Hrvatska želi promijeniti aktualnu schengensku uredbu, onda bi se trebala obratiti svim članicama Europske unije. Do tada će Slovenija kao zaštitnica schengenske granice učiniti sve da se uredba poštuje, naravno uz uporabu svih dopuštenih mjera ublažavanja granične kontrole", naveo je Cerar u pisanoj izjavi. >> Gužve na granici: Na Bregani se čeka 3,5 sati 