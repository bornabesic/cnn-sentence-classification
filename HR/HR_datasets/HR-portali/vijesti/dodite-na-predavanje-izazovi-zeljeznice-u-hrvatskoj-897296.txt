Predavanje organizira Udruga Obnova koja okuplja mlade intelektualce i umjetnike, studente s različitih hrvatskih fakulteta te druge pojedince Republike Hrvatske i dijaspore. Udruga Obnova organizira predavanje ‘Izazovi željeznice u Hrvatskoj’ u subotu 27. veljače 2016. u zagrebačkoj dvorani Chilloutka, Ilica 15 (drugi kat) u 18 sati. Uvod u predavanje bit će projekcija dokumentarnog filma “Bio jednom jedan čvor” redatelja Antona Papića s kojim će se nakon projekcije i razgovarati. Predavanje o željeznicama održat će doc. dr. sc. Borna Abramović, voditelj Katedre za organizaciju željezničkog prometa u Sveučilištu u Zagrebu. Ulaz na događaj koji će trajati oko 90 minuta je besplatan. Udrugu “Obnova” osnovala je 2012. godine u Zagrebu skupina studenata. Udruga okuplja mlade intelektualce i umjetnike, studente s različitih hrvatskih fakulteta te druge pojedince Republike Hrvatske i dijaspore. Uz širok raspon djelatnosti, ponajviše se ističe projekt multidisciplinarnog časopisa za kulturu, društvo i politiku. Osim rasprave i obrazovanja o spomenutim temama, posebna se pozornost posvećuje promicanju i njegovanju hrvatske kulturne baštine te umjetnosti među mladima. Nakon prvoga broja časopisa “Obnova” koji je tematizirao problematiku „kulturne hegemonije” i drugoga broja koji je obradio temu „identiteta”, treći je broj “Obnove” čitateljima približio složenu problematiku geopolitike, odnosno geopolitičkih alternativa. Okosnica četvrtoga broja časopisa bili su “Hrvati izvan Republike Hrvatske”, dok se posljednji broj bavi problematikom nacionalizma.