Foto: 123rf  NJEMAČKI parlament usvojio je zakon koji će olakšati deportaciju odbijenih tražitelja azila i policijski nadzor onih koje se smatra opasnima. Oporbene stranke i organizacije za ljudska prava kritizirale su ovu odluku kao zadiranje u prava migranata.  Po zakonu koji je Bundestag usvojio u četvrtak kasno navečer, njemačke vlasti moći će pritvoriti migrante koji trebaju biti deportirani na deset dana umjesto na četiri te uz pomoć narukvice na gležnju pratiti one koji bi mogli počiniti terorističke napade.  Zakon ograničava slobodu kretanja za odbijene tražitelje azila  Savezna agencija za izbjeglice BAMF i druga vladina tijela dobit će više prostora za korištenje i razmjenu podataka prikupljenih s mobitela migranata.  Organizacija za prava izbjeglica Pro Asyl kritizirala je nove mjere, ocijenivši da uskraćuju izbjeglicama pravo na privatnost.  Braneći zakon, ministar unutarnjih poslova Thomas de Maiziere kazao je da su one "vrhunac napora da se postrože zakoni o azilu u ovom zakonodavnom razdoblju."  Mjere su dijelom odgovor na teroristički napad kamionom u Berlinu u prosincu u kojem je ubijeno 12 ljudi. Napadaču Anis Amriju bio je odbijen zahtjev za azil i bio je pod policijskim je nadzorom, no vlasti ga još nisu bile deportirale.