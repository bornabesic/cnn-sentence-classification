Predsjednik HNS-a Ivan Vrdoljak reagirao je danas na izjavu Mostova glavnog tajnika Nikole Grmoje da se dogovara suradnja HNS-a i HDZ-a i rekao kako iza nje stoji čelnica inicijative "U ime obitelji" Željka Markić, koja se "uključila u kampanju Mosta". Na sve to reagirala je i Željka Markić. “Gospodin Vrdoljak je do sada svašta govorio o meni osobno i udruzi U ime obitelji. Uvijek krivo. Ali još ću jednom potvrditi: Nisam ni na koji način uključena u borbe između HDZ-a i Mosta. Osobno mi je jako žao da nisu usredotočeni na uvođenje promjena koje su nam obećali - a preduvjet svih promjena, osobito gospodarskog oporavka je borba s korupcijom.  Želim naglasiti da nikad ne bih sudjelovala u destabiliziranju vlade u kojoj ne sudjeluje HNS. Jer, činjenica da u nekoj hrvatskoj Vladi nema HNS–a – odlična je vijest za nas građane, nevezano tko je drugi u toj vladi", poručila je Markić.  "Mogu zamisliti da bih sudjelovala u destabilizaciji Vlade, u kojoj nema HNS-a, jedino kad bi se pokazalo da je ta vlada zaposlila još više “svojih” u HEP-u od HNS-a, da je kvadrat kuće u Gunji plaćala više od 1,700 Eura po kvadratu, da je ta Vlada natjerala ljude da uvedu razdjelnike i da se dobit Prvog plinarskog društva nakon dolaska te vlade udeseterostručila, a da ministrica vanjskih poslova te Vlade tvrdi kako je Hrvatska izvršila agresiju na BiH i putuje po svijetu lobirajući za svoju bezuspješnu kandidaturu u UN-u. Zasad je, srećom za sve nas, HDZ-Mostova vlada, iako ministrica Obuljen financira iste režisere i udruge kao HNS-ovi ministri kulture – još jako daleko od toga da ju se može izjednačiti sa HNS-om", dodaje Markić. Što se tiče pritužbi Vrdoljaka da ga ne voli, Markić poručuje "moram reći - nije ga lako voljeti nako sve štete koju je HNS u 4 godine nanio Hrvatskoj. Ali, za utjehu mu uvijek ostaje sladoled iz Ledove, čitaj Agrokorove škrinje koja mu je, dok je bio ministar gospodarstva, dopremljena u dnevnu sobu kao rođendanski poklon". Podsjetimo predsjednik HNS-a Ivan Vrdoljak izjavio je danas u Trakošćanu kako ministar financija Zdravko Marić i cijela Vlada moraju otići, dok je za izjavu Mostova glavnog tajnika Nikole Grmoje da se dogovara suradnja HNS-a i HDZ-a rekao kako iza nje stoji čelnica inicijative "U ime obitelji" Željka Markić, koja se "uključila u kampanju Mosta". "Moje informacije govore da se kampanju Mosta uključila Željka Markić, koja mene osobno jako ne voli i to me ne čudi. Ne trebamo se u ovo vrijeme koristiti lažima i objedama. Ja sam nekoliko puta zadnjih dana pozvao na pristojnost. Građani žele pristojnu i odgovornu politiku, jednu tolerantnu Hrvatsku koja donosi rezultat",  kazao je Vrdoljak. 