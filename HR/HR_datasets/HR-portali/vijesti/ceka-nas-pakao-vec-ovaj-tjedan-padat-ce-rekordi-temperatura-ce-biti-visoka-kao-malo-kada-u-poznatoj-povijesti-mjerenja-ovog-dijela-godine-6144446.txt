Sljedećih dana mnogima će vrijeme biti gotovo idealno - suho, većinom sunčano i iznadprosječno toplo, no drugi bi se mogli žaliti kako im je pretoplo, što i ne treba čuditi jer ćemo u novome tjednu imati i vruće dane, a ponegdje će čak srednja najviša temperatura zraka u tjednu u kojem završava svibanj i počinje lipanj biti visoka kao malo kada u poznatoj povijesti mjerenja ovog dijela godine na meteorološkim postajama DHMZ-a, javlja HRT.   Boravite li na otvorenome, ne zaboravite se kvalitetno zaštiti, osobito između 11 i 17 sati. Pritom će stabilno biti do srijede, a potkraj srijede i u četvrtak mogući su lokalni pljuskovi grmljavine, uglavnom u unutrašnjosti.   U Slavoniji, Baranji i Srijemu ponedjeljak će biti sunčan, poslijepodne uz ponegdje umjerenu naoblaku. Vjetar slab, većinom jugoistočni. Jutarnja temperatura zraka od 10 do 14 °C, a najviša dnevna između 26 i 28 °C.   U središnjoj Hrvatskoj dan će započeti s vedrinom, a zatim će oblaka biti malo, i to ponaprije u gorju. Vjetar slab, rijetko i umjeren južni i jugoistočni. Bit će još malo toplije nego u nedjelju, uz temperaturu i do 28 °C.   Noć i jutro bit će svježi u gorju, nakratko po kotlinama i uz sumaglicu, a danju sunčano, uz dnevni razvoj oblaka. Na sjevernom Jadranu vedro, ujutro ponegdje uz burin, zatim slab većinom jugozapadni i zapadni vjetar. Najviša temperatura u Gorskom kotaru i Lici od 23 do 26 °C, a na moru i u Istri između 26 i 29 °C.   Na srednjem Jadranu i u unutrašnjosti Dalmacije također pretežno sunčano. Nakon mjestimičnog jutarnjeg burina, danju će puhati vjetar s mora. More će biti malo valovito. Jutarnja temperatura u unutrašnjosti od 10 do 15 °C, a uz more između 16 i 20 °C. Najviša dnevna uglavnom od 27 do 29 °C.   I na jugu Hrvatske podjednako iznadprosječno toplo, te većinom sunčano uz slab do umjeren vjetar s kojim će more biti mirno ili malo valovito.   Idućih se dana na Jadranu nastavlja suho, većinom sunčano i vrlo toplo vrijeme. U srijedu će prolazno zapuhati umjeren jugoistočni vjetar.   U unutrašnjosti u utorak i srijedu prijepodne pretežno sunčano. U srijedu poslijepodne očekuje se porast naoblake, posebice na sjeverozapadu, gdje će pljuskovi i grmljavina biti najvjerojatniji, a moguće i izraženiji. U četvrtak mjestimične kiše i grmljavine bit će uglavnom u sjevernim kopnenim krajevima. Vjetar uglavnom slab, u srijedu ponegdje umjeren jugozapadni, posebice u gorju, a u četvrtak će umjerenog sjeverozapadnog vjetra biti uglavnom u Slavoniji i Baranji. Bit će još toplije, često i vruće, a manje osvježenje stići će s pljuskovima u četvrtak, javlja HRT.