Skupnik Ivo Bašić (32), pripadnik Vojno-obavještajne satnije Gardijske mehanizirane brigade Hrvatske kopnene vojske, najspremniji je pripadnik Oružanih snaga Republike Hrvatske. Tako je odlučila završnica natjecanja "Prvi za Hrvatsku 2017." koja se u petak održavala i području vojnog vježbališta „Crvena zemlja“ i grada Knina. Sudjelovalo je 150 natjecatelja izabranih među najspremnijma, od toga 90 pripadnika Oružanih snaga RH, 25 pripadnika Ministarstva unutarnjih poslova te 35 pripadnika oružanih snaga savezničkih/partnerskih zemalja. Ivo Bašić je s 15,2 kilograma teškom opremom i naoružanjem prešao put od 35 kilometara, na kojem je obavio 12 vojnih zadaća, poput gađanja iz puške, pištolja i iz prijenosnog protuoklopnog raketnog oružja, prelaska rijeke, nošenja ranjenika... Skupnik Ivo Bašić je prošao čitavu rutu i sve zadatke uspješno savladao u rekordnom vremenu - za manje od šest sati ili skoro sat i pol prije nego je protokol predviđao. Drugoplasirani je stigao sat kasnije. Bašići nije smetala ni temperatura od 25,5 stupnjeva Celzijusevih. - Previše sam puta tijekom vježbi dehidrirao i promrzao na Dinari da ne bih bio u stanju ovako brzo prijeći ovaj teren - rekao je Bašić na cilju koji je bio ispod hrvatske zastave i spomenika dr. Franji Tuđmanu na vrhu kninske tvrđave, gde su čekali predstavnici MORH-a, Glavnog stožera, Grada Knina i stranih vojnih misija. Bašić je na uspjehu zahvalio prije svega svojoj obitelji i postrojbi. - Za ovo natjecanje pripremao sam se od veljače. Bez potpore obitelji i postrojbe ne bih uspio - rekao je Bašić, inače iz Kostanja kod Omiša. Jedan od posebno teških trenutaka bio je kad je na 25. kilometru rute trebao prenijeti 80 kilograma teškog ranjenika. I, naravno, svoju opremu, naoružanje i osobne stvari. No, nakon svega, izgledao je svježe, kao da bi mogao ponoviti isti pothvat. I bio je dobro raspoložen. No, tome što je tako brzo savladao sve zadaće i stigao do vrha kninske tvrđave sasvim sigurno je pridonjela činjenica da ga je tamo čekala njegova obitelj - supruga Marina i njihove dvije 15-mjesečne blizanke. - Predivno. Jako dugo se za to pripremao i ovo je kruna na njegovoj karijeri u vojsci - rekla nam je Marina Bašić, također vojnikinja, natporučnica u Zapovjedništvu Hrvatske ratne mornarice. Otkrila nam je da je tata, uz naporne treninge, zajedno s njom mijenjao pelene. - Zato je ovo uspjeh svih nas - rekla nam je Marina. Drugi je na cilj stigao pozornik Marino Protrka, pripadnik zapovjedništva specijalnih snaga, a treći Nikola Polić, vojnik 3. bojne 'Pauci'. Ostali su stizali na cilj satima iza njih.Organizator ovogodišnjeg natjecanja je Glavni stožer Oružanih snaga RH, nositelj organizacije natjecanja je Hrvatska kopnena vojska, dok je nositelj provedbe natjecanja Gardijska mehanizirana brigada Hrvatske kopnene vojske. Natjecanje za najspremnijeg pripadnika OSRH „Prvi za Hrvatsku 2017.“ provodi se po šesti put, ove godine pod visokim pokroviteljstvom predsjednice Republike Hrvatske i vrhovne zapovjednice Oružanih snaga RH Kolinde Grabar Kitarović. Domaćin ovogodišnjeg natjecanja je Gardijske mehanizirana brigada Hrvatske kopnene vojske. Cilj natjecanja je pokazati spremnost i znanje te vojničke vještine pripadnika oružanih snaga, kao i stupanj psihofizičke osposobljenosti za izvršenje postavljenih zadaća pod visokim stupnjem tjelesnog opterećenja.