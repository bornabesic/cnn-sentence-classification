HDZ-ov kandidat za zagrebačkog gradonačelnika Drago Prgomet predstavio je nedavno u punoj dvorani Novinarskog doma svoj program za predstojeće lokalne izbore. Slogan „Briga za ljude, briga za Zagreb“ donijet će brojne promjene u Zagrebu, a za 7Dnevno ekskluzivno otkriva najveće projekte koje namjerava pokrenuti u svom mandatu! Predstavljamo i tim ljudi okupljen oko HDZ-ovog kandidata i najvažnije infrastrukturne projekte Grada Zagreba!  Aktualni kandidat HDZ-a za Zagreb javnosti je poznat kao liječnik, saborski zastupnik, profesor, hrvatski branitelj. Kolege ga nazivaju i čovjekom iz naroda koji je život i karijeru posvetio brizi za ljude. Njegova ideja za Zagreb je, jednom riječju, razvoj. Razmišlja o široj slici i o svim problemima s kojima se grad suočava, od Sesveta do Novog Zagreba. Predstavio je  nove projekte poput dječje bolnice u Novom Zagrebu, izgradnju Jarunskog mosta te modalitete povlačenja novca iz europskih fondova. Politika ga, kaže, ne zanima, zanima ga bolji život Zagrepčanki i Zagrepčana. Ekipa mladih ljudi s kojom se okružio potvrđuje ideju da će od sada struka i znanje biti preduvjet uspješnog vođenja Grada. Dosta je nepotizma, dogovora, Bandićeve sjene i političkih dogovora – kaže Drago Promet. Donosimo eksluzivni intervju s kandadatom za zagrebačkog gradonačelnika! Predstavili ste ekipu, ljude koji su javnosti malo poznati, ali riječ je o priznatim stručnjacima u svojim resorima s dugogodišnjim i uspješnim karijerama.  Stvar je vrlo jasna, mi imamo problem u društvu da posljednjih 20 godina imamo pet ljudi koji konstantno komentiraju gospodarstvo, pet ljudi koji konstantno komentiraju politiku i sve izvan toga se čini kao „no name“. A istina je potpuno drukčija – imate sjajnih ljudi, i ja sam se upravo opredijelio za ljude koji su najbolji u svojim resorima i nalaze se u najkreativnijim godinama. Ja sam već stariji dio te ekipe, ljudi koji su doista eksperti u tom poslu. Jer ono što jest smisao voditi Grad i biti gradonačelnik je okupiti tim kojim ću ja upravljati, a svatko od njih zna svoj posao deset puta bolje nego ja. Počevši od prvog člana moga tima, a samim time smo ujedno i odabirom ljudi poslali poruku koje teme su nam važne. Dakle, kao gradonačelnik brinut ću se za ljude. To radim kao liječnik, brinuti o zdravlju ljudi, obrazovanju, dječjim vrtićima, našim starijim osobama koje su sve manje zbrinute od strane društva, riještiti problem palijativne skrbi i iz tih naših odluka će proizlaziti određeni projekti o kojima možemo govoriti. Tako će jedan od ključnih problema Zagreba rješavati moj prvi zamjenik gospodin Kruno Katičić, a to je upravljanje državnom imovinom. Mi nemamo javni registar imovine Grada Zagreba, a kamoli dugoročni ili srednjeročni plan upravljanja državnom imovinom. Dakle, sređivanje stanja u kući je ogroman zadatak i za to će biti zadužen on. Druga zamjenica je gospođa Nikolina Brnjac, koja je evaulatorica prometnih projekata Europske komisije, i osim što je profesorica na Prometnom fakultetu, ujedno je i ekspertica za europske fondove. Njoj sam namijenio voditi drugi akutni problem grada Zagreba, a to je promet. U ekipi imam i jednog mladog doktoranta s Harvarda koji će voditi europske fondove, urednika najstarijega hrvatskog časopisa za kulturu Vijenac Luku Šeputa, i time se jasno opredjeljujemo za očuvanje hrvatske nacionalne baštine, što ne znači da nismo zainteresirani za nove kulture projekte i sadržaje. Brigu o slijepima ne može nitko bolje voditi nego gospodin Holjevac, koji je također slijepa osoba, o obrazovanju će brigu voditi gospođa Dubravka Stamać, koja 25 godina radi na jednoj od najboljih gimnazija u Hrvatskoj, riječ je o XV. gimnaziji. To su sve stručnjaci, i prefiks im je struka, a ne politika. Oni jesu članovi HDZ-a, moja dva zamjenika imaju i političkog iskustva, ali struka je tu najvažnija. Moramo još spomenuti da se među deset članova najužeg tima nalazi i osoba koja će se brinuti za potrebe mladih, gospodin Marko Pavić, koji je svojevremeno vodio projekt „Birajmo bolju budućnost“, i gospodin Saša Bilić, čovjek s 20-godišnjim iskustvom u ICT kompanijama, koji će voditi projekt digitalizacije Grada odnosno projekt kojeg kolokvijalno mnogi zovu „Pametan grad“. Dakle, sve ovo što sam rekao, s jedne strane, želimo srediti postojeće stanje i ono što Grad ima, počevši od nekretnina, a s druge strane – okrenuti se budućnosti. Zagreb će biti zdravi grad s modernim prometom i digitaliziranom javnom upravom. Jednom rječju – pametni grad. Kada govorimo o problemima ljudi koji žive u Zagrebu, jedan od njih je sve veći broj ovršenih i blokiranih građana, kako njima pomoći?   Prvo namjeravamo pomoći socijalno ugroženom stanovništvu – nećemo ukinuti niti jednu socijalnu naknadu, one mogu biti samo pravednije raspoređene.  Zašto nam je važan javni registar gradske imovine – upravo da se na pošten način izađe socijalno ugroženim osobama ususret, i to kroz otvorenu i poštenu dodjelu stambenih prostora kojih Grad Zagreb ima napretek, a nisu dovoljno iskorišteni. Drugo, našim siromašnim građanima – briga za ljude je meni eminentan poziv, jer, ponavljam, to radim cijeli život i kroz rad i kroz liječnički posao – sve one koji sami ne mogu brinuti o sebi, moraju biti pod brigom društva. Grad im mora izaći u susret. I ovršeni i blokirani i ljudi koji izgube posao i oni bez stana i krova nad glavom. Ljudi se vrlo često ne svojom krivnjom nađu u takvoj situaciji i tu država ne može biti bešćutna. Tu naravno treba naći dobru mjeru što doista jest socijalna potreba građana do onih koji to žele zloupotrijebiti, jer ima i toga. Ali Grad ima svoje institucije koje to mogu razlučiti. Ja nemam problema sa socijalnom osjetljivošću. Problem je što Grad, pa ni država još uvijek nemaju sluha za građane, koji mogu biti bolesni, čekati operaciju, izgubiti posao. Kome se mogu obratiti kada se nađu u takvim teškim životnim situacijama?   To vam se veže na još jedan problem koji postoji u ovom gradu, a to je – obostrana komunkacija. Dakle, u pravilu, Grad se ponaša kao institucija koja šalje obavijesti, upute, opomene, blokade i račune, a povratna informacije u kojima građani mogu iznositi svoje probleme je vrlo smanjena i skučena. Ona se svela na to da gradonačelnik ode u gradsku četvrt, pokupi informacije i ode. A jako je bitno razgovarati i odmah odgovoriti ljudima. Zato mi imamo u prijedlogu da će jedan dan tjedno biti dan gradske četvrti u kojoj će ljudi iz Gradske uprave provesti cijeli dan i razgovarati s ljudima i rješavati probleme, među ostalim i ove. To su problemi vezani za ljudsku opstojnost i za humani odnos prema čovjeku. Tu treba biti obazriv, najlakše je raditi po klišeju, stavljati stvari u formu. Gradonačelnik upravlja Gradom, ali prije svega vodi ljude. Grad su ljudi, nisu zgrade. Kada pričamo o ljudima, promatramo egzodus Hrvata koji odlaze, posebice mladih ljudi…   To je proces koji ne ovisi samo o Gradu. Zato često ponavljam da su svi važni projekti u Zagrebu neodvojivi od projekata na državnoj razini i zato je vrlo važna dobra komunikacija između Vlade i Zagreba, faktički je to, usudio bih se reći, jedno tijelo. Nema nijednog ozbiljnog infrastrukturnog projekta u Zagrebu koji je zagrebački. Kada me pitate kako rješavati probleme s mladima – među ostalim i na državnoj razini – i to kroz projekte koji se planiraju u Ministarstvu rada i mirovinskog – ono što Grad Zagreb svakako može napraviti odnosi se na socijalne stanove i gradsku imovinu, odnosno pružiti mlađim ljudima prostor za njihove stanove i prostor za početak njihovih obrta. Mi moramo početi navikavati građane i mlade ljude da se usude ući u privatni biznis, da ne čekaju od državnih institucija rješenje. Dakle, kroz edukaciju, financijsku potporu, oslobađanje plaćanja gradskih poreza kroz određeno razdoblje. Mladi su i kada postanu roditelji. Mi imamo prikladan broj vrtića, ali imamo i loše raspoređene vrtiće koji ne rade popodne. Cilj je na razini gradske četvrti osigurati dovoljan broj vrtića koji će raditi popodne, za samohrane majke, za mlade roditelje i roditelje koji rade popodne – da su djeca na sigurnom dok rade. To se odnosi i na škole, plan je do kraja mandata da sve osnovne škole imaju popodnevne razrede, i to četiri razreda osmogodišnje škole. Tu je i dječja bolnica – to su sve projekti koje ne možete odraditi odvojeno. Dakle, naša namjera je Dječju bolnicu u Klaićevoj, koja je neprikladna za roditelje i za parkiranje – a da ne govorimo o smještaju djece, radu kolega i sestara – preseliti preko Save u Novi Zagreb,  jer Novi Zagreb treba bolnicu, i pri tome se nećemo zadržati samo na Dječjoj bolnici. Već smo razgovarali s arhitektima i urbanistima, a odnosi se na područje Zagrebačkoga velesajma, tamo postoje kapaciteti. Sve su to projekti koji su okrenuti na određeni način prema mladima, roditeljima i njihovoj djeci. Kada govorimo o obrazovanju, tu je kampus Borongaj sa svom prometnom povezanošću kojeg on ima. Najveći problem je ako grad ne gledate kao cjelinu. Ako samo gledate parcijalno – tu ćemo napraviti jednu zgradu, a ne vodite računa o prometu, vrtićima, školama, infrastrukturi i demografiji, onda to nije dobro. Istodobno, smanjuje se broj ljudi u centru, povećava se broj ljudi na periferiji – o tome se mora voditi računa. Znači, kada nešto gradite morate razmišljati zašto to gradite i koliko će tamo biti ljudi za 30, 40 i 50 godina. Mi stalno govorimo da planiramo grad za 22. stoljeće, ali očito to neki ne razumiju. Kada govorimo o vrtićima, bili smo svjedoci afere oko prehrane djece i smanjenja njihovih porcija, što je gradonačelnik Bandić opovrgavao ali su brojne tete u vrtiću kao i roditelji djece potvrdili da je to točno.  Mislim da je isplativije ulagati u prehranu djece nego kupovati djeci kute. Zašto ne bi upotrijebili brojne OPG-ove da nam hrane djecu u vrtiću? I ne samo to, imamo silnu zemlju oko Zagreba koja nije iskorištena. Otiđite u London pa ćete vidjeti kako osnovnoškolci i srednjoškolci zajedno s roditeljima uređuju zemljišta, prave organsku, zdravu hranu koja završava u dječjim vrtićima. Pa upravo je Zagreb bogomdan za realizaciju takvog projekta. Još jedna velika tema koja muči brojne građane Zagreba – gospodarenje otpadom…  Znate i sami da struka ima različita mišljenja, no ono što je sigurno – Jakuševac se mora sanirati i zatvoriti, a slijedom toga, iduće odlagalište ne može biti unutar Zagreba. Moja ideja je da populariziramo i omogućimo uvjete za razdvajanje i recikliranje otpada, da sa sadašnjih 20 posto recikliranog otpada taj broj naraste na preko 50. Nereciklirani dio otpada će se morati zbrinjavati i tu će struka sada morati odlučiti. Hoće li ići na termičku obradu ili na deponiranje, a nemamo ni jedno ni drugo. Mnogo ima glasova za termičku obradu, koja u sebi nosi prednost grijanja grada Zagreba,  odnosno proizvodnje toplinske energije. A pobornici odlaganja smeća smatraju da se manje onečišćuje atmosfera. Morat ćemo poslušati glas struke, što s onim dijelom otpada kojeg ne recikliramo, ne kompostiramo, koji nam ostaje. Ili termička obrada ili odlaganje na odlagališta, ono što je sigurno, mi ne možemo dopustiti da to bude u gradu Zagrebu. Spominjale su se lokacije Resnika, Peščenice, ali to ne dolazi u obzir. Naša želja je da Zagreb bude zdrav grad – zdrava hrana, zdrava voda i odgovarajuća zdravstvena skrb, da ljudi budu sigurni u ono što im je najvažnije – a to je zdravlje. Velike se polemike vode oko promjene imena Trga maršala Tita.  Trg maršala Tita u Zagrebu nije lokalni problem. On bi to bio kada bi samo Zagreb imao taj trg, međutim imamo nekoliko gradova u zemlji s nazivom toga trga i to je pitanje naslijeđa komunističke prošlosti. Smatram kako je odluka premijera Plenkovića o formiranju povjerenstva koje će u idućih godinu dana donijeti vrlo jasne stavove o tome kako se hrvatsko društvo mora odnositi prema totalitarizmima, a u to uključujem i komunizam, jako dobra. Ta tema ne bi smjela biti niti će nama biti tema lokalnih izbora. No moj stav je jasan – gradski odbor je u 10 mjesecu dao prijedlog preimenovanja Trga maršala Tita, prema tome to je odluka koja obvezuje sve članove HDZ-a i to je naš stav. Kada uđete u Gradsku skupštinu, s kime namjeravate koalirati?  To je ipak tema nakon izbora. Sigurno je jedino da ćemo mi biti najjača stranka u Skupštini, a tko će sve ući – ne znam. Ako govorimo o određenim projektima – možemo surađivati sa svima. Ali ako govorimo o trajnoj, ozbiljnoj suradnji i koaliciji onda je jasno da tu s našim ideološkim protivnicima na ljevici poput SDP-a ne vidim mogućnost koalicije. A s ostalima ćemo razgovarati. Ovisi o njihovim rezultatima. HDZ će sigurno dobiti sjajan rezultat. Znači li to da više neće biti interesnih koalicija?  Ja sam pobornik stava – ako se dogovorite oko nekih projetaka unutar Gradske skupštine onda to mora imati svoj čvrsti okvir, vrlo jasan, koji podrazumijeva koji su to projekti i u kojem vremenskom razdoblju. Tko je odgovoran za njih i koje dužnosti će netko u ime potpisnika koalicije zauzimati. To je temelj svakog koalicijskog ugovora i on mora biti javan. S kime god da budemo surađivali, to će biti javno. Ovdje sam govorio da tehnički ne mogu prihvatiti koalicijski ugovor s SDP-om takve vrste, ali da se možemo složiti da treba izgraditi kampus Borongaj i da ćemo svi dići ruke za to – mislim da oko toga nema problema. Kako komentirate programe vaših protukandidata?  Imam jednak odnos prema svim protukandidatima jer zajednička nam je želja za pobjedom. Građani će procijeniti koji su kandidati dobri i koji su programi dobri, ono što mogu reći za nas – dakle, timski rad, projekti vezani za bolji život ljudi u gradu, sjajna ekipa, jaka stranka iza toga, Vlada iza toga – dakle to su sve preduvjeti da građani mogu biti sigurni da ono što obećajemo da ćemo to i napraviti. Stječe se dojam da ste jedini kandidat koji se ne bavi političkim temama u ovim izborima, imamo kandidate koji se bave komunističkim zločinima, političkim preslagivanjima, bivše Bandićeve ljude…  Ako će prošlost biti tema ovih izbora, onda bolje da ih i nema. Mislim da ljude vrlo malo zanima prošlost, mi smo obišli sve područne odbore u ovoj kampanji i razgovarali s različitim tipovima građana – mladima, utemeljiteljima stranke, umirovljenicima – HDZ je velika stranka, to je nekoliko tisuća ljudi. Vjerujte, građane zanima hoće li imati vrtić u svojem kvartu, što će biti s ovom ulicom, kako mogu dobiti brže dokumente, kada će dobiti vodovod i kanalizaciju – imajte na umu kako 100 tisuća ljudi u Zagrebu nema vodovod i kanalizaciju. Dakle, ideoloških tema, svjetonazorskih priča, prošlosti – gotovo da nismo ni susreli, a razgovarao sam s nekoliko tisuća ljudi. Mlade posebno zanima posao. To je najvažnije pitanje za njih. Kupnja stanova po povlaštenim uvjetima, pomoć pri pokretanju posla, a pokazali su veliki interes da sami pokreću vlastiti posao – i to ćemo podupirati putem Centara za mlade jer to je budućnost. Usmjeravanje i potpora mladima da sami krenu sa svojim poslom, pod motom – ništa nije nemoguće. Prvi projekt je – željeznicom spojiti krug oko Zagreba! Idemo na još jedan problem grada, a to je promet. Pa promet morate gledati kao i na cijeli grad, kao jedinstvenu cjelinu. Naša želja je policentrični razvoj grada. Što to znači? Mi bismo željeli da svaka gradska četvrt živi kao mali grad sa svojom određenom pravnom osobnošću. Zašto bi gradonačelnik raspisivao natječaj za gradnju kilometar i pol duge ceste u Sesvetama, a s druge strane potrebno je da svaki grad ima svoj park, svoj centar – kad vas pitam što je centar Novog Zagreba, vjerojatno nećete znati… Nema ga… Točno, nema ga. Što je centar Trnja – nema ga. Dakle, to su velika naselja, po 50 do 100 tisuća stanovnika, kada se maknete malo iz Zagreba, pa to su pravi gradovi poput Bjelovara, Varaždina. Dakle, to je taj policentričan razvoj u kojem četvrti moraju biti mali gradovi, koji će zadovoljiti sve potrebe, od zdravstvene, kulturne pa do životnih. Sve upravno-pravne zahtjeve građani će moći obavljati u svojoj četvrti, a ne da moraju ići na Trg Stjepana Radića za svaki “papir”. Tako treba gledati i promet. Prvo što bismo napravili – spojili krug oko Zagreba željeznicom. Zašto željeznicom? Zato što  ona objektivno najmanje onečišćuje i najbrža je. Pruga Velika Gorica, Dugo Selo, Samobor, Zaprešić – dobili bi jedan prsten s vertikalom Zračne luke Franje Tuđmana prema centru Zagreba. Dakle brzo i jeftino. Drugo, omogućili bismo građanima da koriste taj mulitmodalni prijevoz, dakle prelaze sa željeznice na autobus i tramvaj pod istim uvjetima, s istim kartama, a ne da posebno plaćaju prijevoz Hrvatskim željeznicama, a posebno Gradu. Mi nemamo još ni adekvatne postaje, recimo najbolji primjer vam je Borongaj kampus koji nema postaju, a nemamo ni mogućnost da se građani dovezu i ostave svoja vozila i prijeđu u vlak. Stoga ćemo otvoriti za početak željezničku postaju Borongaj i produžiti Vukovarsku s tramvajskom prugom do tamo, tako da Borongaj bude sastavni dio grada i da tamo postane stvarno jedan pravi mali studenski centar. Sve to o čemu govorim košta oko 350 milijuna eura, a 85 posto toga projekta financira Europska komisija. Slično je s još tri velika projekta koja planiram – prvi, produžetak Branimirove u Sesvetama do Varaždinske, potom izgradnja Rotora, ali prije njega se mora rasteretiti promet preko Jarunskog mosta, jer ako krenete u izgradnju Rotora tu ćete imati potpuni kaos iduće dvije godine na ulasku u Zagreb preko zapada – dakle tu je Jarunski most plus spajanje Jarunskog mosta s Črnomercem. I zadnja stvar, koja košta oko 350 milijuna kuna,  a također je riječ o sredstvima koja je moguće povući iz EU fondova, a to je digitalizacija javnog prometa. To znači, da stojite na semaforu vi sami – semafor vam prebacuje na zeleno da ne gubite vrijeme, i ta digitalizacija javnog prometa kroz centar Zagreba znači da će vam se registrirati gdje imate slobodnih parkirnih mjesta, koja ulica je manje zakrčena i sukladno broju prometa, u jednom trenutku će vam rasteretiti čvorište koje je opterećeno i uputiti vas na neka druga. To je smisao, a ne da se studenti gube po raskrižjima i nemaju pojma što je na sljedećem, ili da netko u središnjici upravljanja prometom ujutro uključi sustav koji radi cijeli dan – vozio se ne vozio se. TIM DRAGE PRGOMETA O KLJUČNIM PROBLEMIMA ZAGREBA:  Krunoslav Katičić: Sredit ću imovinski kaos Grada! Trenutni državni tajnik u Ministarstvu državne imovine Krunoslav Katičić pridružio se timu Drage Prgometa za predstojeće lokalne izbore u Zagrebu. Kao njegov zamjenik bit će nadležan za upravljanje gradskom imovinom. Kakva je situacija sa imovinom Grada Zagreba?  Trenutna situacija s gradskom imovinom je, najblaže rečeno, nedogovarajuća. Kada to kažem, mislim kako dosadašnji način upravljanja i raspolaganja tom imovinom ne odgovara potencijalu kojeg ta imovina ima. Ne treba biti posebno obrazovan pa da prostim okom naše sugrađanke i sugrađani ne uočavaju brojne zapuštene i napuštene prostore, i to u raznim dijelovima našega grada. To je samo dio priče koja se vidi kada je  riječ o nekretninama. Grad, naime, osim nekretnina ima i druge oblike imovine koji nisu toliko vidljivi na prvi pogled, a ni tu situacija nije puno bolja. Što namjeravate učiniti s brojnim poslovnim prostorima i stanovima po Zagrebu?  Kao što je kandidat za gradonačelnika gospodin Prgomet naglasio, razvijat će se policentričnost Zagreba, a to konkretno znači da će se razvijati više manjih središnjih točaka unutar svake četvrti ili kvarta. Do toga se može relativno lako i brzo doći reaktiviranjem već spomenutih zapuštenih poslovnih prostora. Za primjer uzmimo sadašnju Martićevu ulicu i okolne ulice koje su se profilirale u ulicu s brojnim zanimljivim i, usudim se kazati, drukčijim ugostiteljskim sadržajima i manjim umjetničkim ili dizajnerskim prostorima. Kako se do sada rukovodilo s imovinom Grada?   Ovo što sam prije rekao, nameće se jasan zaključak da se gradskom imovinom nije upravljalo na odgovorajući način jer se upravljalo po pojedinačnom zahtjevu ili po potrebi. To ukazuje na nedostatak strategije, kako dugoročne tako i srednjoročne. Izrada takvog dokumenta bit će jedan o prioriteta novog gradonačenika i njegovog tima. – Kako namjeravate funkcionirati ubuduće kada je riječ o gradskoj imovini?  Ubuduće će se gradskom imovinom upravljati na prvi pogled jednostavim načelima, ali koja u sebi sadrže više nego jasan stav prema toj imovini. Ta načela za upravljanje gradskom imovinom su načela javnosti, učinkovitosti, predvidljivosti i odgovornosti.     Nikolina Brnjac: Prometni čepovi u gradu postat će stvar prošlosti! Državna tajnica u Ministarstvu mora, prometa i infrastrukture dr. sc. Nikolina Brnjac dugi niz godina bavi se problematikom prometa i logistike. Ekspertica za europske fondove najavljuje na koji će način rješavati prometnu problematiku grada Zagreba. Što je loše u prometnoj povezanosti grada Zagreba i što namjeravate mijenjati?  Zagreb se suočava sa svim prometnim problemima kao i ostali gradovi na svijetu slične veličine, pa i znatno manji nego što je Zagreb, a u kojima je automobilski promet dominantan oblik prijevoza građana i u kojima se pomno ne planira održiv prometni sustav. Dakle imamo problem s prometnim čepovima i gužvama na cestama – i to ne više samo u prometnim špicama već gotovo tijekom čitavog dana. To naravno uzrokuje velike gubitke našim građanima u vremenu i novcu, a da o onečišćenju zraka, štetnim plinovima i česticama i mogućim zdravstvenim problemima uzrokovanim time i ne govorimo. Javni gradski promet nije integriran. Kad kažem da nije integriran govorim o tome da nemamo zajednički vozni red svih vidova javnog prometa: autobusa, željeznice i tramvaja, a nemamo ni intermodalnih čvorova koji bi omogućili brzo i sigurno presjedanje s npr. autobusa na vlak. O problemima u prometu u gradu Zagrebu možemo napisati roman veličine „Rata i mira“ i svaki građanin ih osjeća svakodnevno na svojoj koži. Pravo pitanje je da li poznajemo uzroke problema i znamo li kako ih otkloniti. Tu dolazimo i do odgovora na pitanje što mislimo mijenjati u mandatu prof. Drage Prgometa; prije svega mijenjat će se pristup rješavanju problema. Prometni problemi grada Zagreba ne mogu se rješavati ad hoc projektima koji, osim što puno koštaju i idu na teret građana, ne donose nikakva rješenja. U mandatu prof. Prgometa projekti će se birati po principu njihovog učinka na rješavanje prometnih problema, a samim time i po principu najveće koristi za građane i gospodarstvo. Namjeravate li putem EU fondova povući sredstva za bolju prometnu povezanost?  Naravno da da. Gradu Zagrebu na raspolaganju stoji veliki novac iz EU fondova i gotovi svi prometni projekti mogu se sufinancirati iz tih fondova, a pogotovo projekti vezani uz razvoj javnog gradskog prijevoza. Izgradnja rotora „Savski gaj“ može se financirati novcem iz EU fondova i time se građanima može uštedjeti oko 140 milijuna kuna, a taj novac se može uložiti u neke druge prioritetne projekte koji nisu prihvatljivi za sufinanciranje iz EU fondova. Koji su prvi potezi u resoru prometa na redu za promjene?  Kao što sam već rekla, prva promjena desit će se u pristupu rješavanju prometnih problema. Bit će potrebna i detaljna analiza postojećeg stanja kako bi se vidjelo kakvo je stvarno stanje pripremljenosti projekata. U tom smislu logičan prvi korak je izrada Master plana prometa grada Zagreba koji će detektirati probleme, postaviti dugoročne ciljeve i, naravno, predložiti mjere za njihovo ostvarivanje. U izradu Master plana bit će uključeni svi dionici, a posebno naši građani. Postavit ćemo jasne indikatore za ciljeve kako bi naši građani mogli objektivno procijeniti naš uspjeh. Za svaki projekt radit će se studija izvodljivosti koja će uključiti propitivanje svih mogućih varijanti rješenja i odabir najoptimalnije varijante uzimajući u obzir financijske i društvene koristi. Kako stojimo s povlačenjem novca iz EU fondova do sada u Gradu Zagrebu?  U razdoblju od 2011. do 2016. Grad Zagreb ostvario je ukupno 57.651.270 kuna prihoda od sredstava EU-a koja su bila na raspolaganju. Prihod od sredstava EU-a u odnosu na ukupne prihode Grada Zagreba u 2016. iznosio je 0,42%, dok je u 2016. Grad Zagreb povukao 43,67 kuna po stanovniku iz EU fondova. Iz tih je podataka razvidno kako je po tom pitanju neophodno napraviti radikalni zaokret.       Luka Šeput: Odzvonit će prosječnosti u kulturnoj politici! Glavni urednik časopisa „Vijenac“ za umjetnost, kulturu i znanost, predstavlja novu kulturnu politiku Zagreba – nema više prosječnosti! Kako ste se odlučili ući u kampanju za lokalne izbore u timu Drage Prgometa? Što ste prepoznali u njegovoj ideji, što mislite o njegovim planovima?  Gospodin Prgomet zastupa političku opciju koja mi je bliska. No prije svega, svidio mi se kao osoba. On je lider koji istinski vjeruje u timski rad. Način na koji promišlja grad kao cjelinu je dojmljiv, on ima ideju što Zagreb treba biti, a ne želi biti gradonačelnik samo zato da sjedne u prestižnu stolicu. Usto, u svojoj viziji Zagreba vrlo visoko pozicionira kulturu, što je za moj angažman bilo ključno. Kao osoba iz medija, kako percipirate hrvatsku medijsku scenu, posebice u segmentu lokalnih izbora za Zagreb?  Neki mediji i novinari ideološki su jasno opredijeljeni i to vidno utječe na njihovu profesionalnost da makar korektno predstave programe pojedinih kandidata. No takva vrsta angažmana već je prepoznata i kod većine birača, pa „prikriveno stranačko oglašavanje“ zapravo proizvodi suprotni učinak. Što mislite o kulturnoj sceni grada Zagreba, je li ona dobra ili loša? Što predlažete kao promjene?  Ni dobra, ni loša, rekao bih, nego utonula u prosječnost. Ima iznimaka, naravno, ali kao rezultat individualnih napora i stremljenja, a ne osmišljene kulturne politike. Potrebno je financijski pomagati ono što je zaista dobro i vrhunsko, te jasno lučiti institucionalne od izvaninstitucionalnih segmenata kulture. Grad treba dugoročno promišljati kulturnu strategiju i biti aktivan partner onima koji kulturu stvaraju. Zagreb obiluje skandalima kada je riječ o kulturi i netransparentnom trošenju novca.   Sustav vrednovanja mora biti u potpunosti transparentan. Grad nije vlasnik novca koji daje za kulturu, nego građani grada Zagreba, stoga čovjek koji troši tuđe treba biti dvostruko odgovoran. Kakvu ćete kulturnu politiku promovirati kada Drago Prgomet postane gradonačelnik?  Kulturnoj politici prvi kriteriji moraju biti izvrsnost i izvedivost. Jedino će tako Grad biti vjerodostojan partner kulturnim stvarateljima. Želimo da ustanove i organizacije u kulturi u dijalogu s Gradom dugoročno planiraju kapitalne projekte, da se snažnije povežu međusobno i sa sličnim ustanovama u inozemstvu, tako da ojačamo međunarodnu suradnju. Neophodno je i kvalitetnije raspršiti kulturne sadržaje po svim dijelovima grada, da građanima postanu dostupni, te bolje povezati kulturu s turističkim sektorom. 