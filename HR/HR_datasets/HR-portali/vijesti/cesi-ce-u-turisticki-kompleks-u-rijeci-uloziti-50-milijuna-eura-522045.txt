Projekt na Kostabeli na površini od oko 2 hektara predviđa izgradnju glavne zgrade hotela, kaskadnih, ekskluzivnih i delux vila, zajedničkih prostorija, kongresne sale, wellness i spa centra, fitness centra, velikog vanjskog bazena i privatne plaže. Predsjednik Uprave JTH-a Jaroslav Tresnak rekao je da se završetak radova planira do 2020., kada se očekuje i dolazak prvih turista. Smatra da će kvaliteta i standard hotela biti na razini pet zvjezdica, ali napominje da će se tek odrediti hoće li objekt imati 4 ili pet zvjezdica. Kompleks će imati 560 ležajeva, a planira se zaposliti oko 200 ljudi, uglavnom domaćih, dok će dio menadžmenta biti vjerojatno iz inozemstva. Pojašnjavajući motive za dolazak i ulaganje na Kvarneru, kazao je da je na riječko područje zavolio još kada je kao student dolazio na ljetovanje, naglasivši da projekt ne bi bio moguć bez potpore riječke gradske uprave. Grad Rijeka je 2014. na javnom natječaju prodao zemljište za izgradnju turističkog kompleksa. tvrtki Tre – Invest iz Kastva, koja je u stopostotnom vlasništvu JHT-a. Riječki gradonačelnik Vojko Obersnel rekao je da je riječ o značajnoj investiciji, koja će bitno povećati smještajne kapacitete u Rijeci, što je do sada bio jedan od nedostataka za još intenzivniji razvoj turizma, s obzirom da Rijeka postaje prepoznatljiva turistička destinacija i bilježi povećanje broja dolazaka turista od 20 posto na godinu. Naglasio je da je gradska uprava s ulagačem dogovorila, odnosno da je uvjet za ulaganje bio da šetnica uz more, budući će se novi objekti nalaziti u neposrednoj blizini, ostane i dalje javna i otvorena za sve građane.  Prema podacima iz Grupe JHT, ta se grupacija više od 25 godina bavi nekretninama i zemljištima, odnosno izgradnjom i rekonstrukcijom nekretnina, zakupom ili prodajom te održavanjem i vođenjem objekata u području maloprodaje poslovnih i stambenih jedinica, hotelskog smještaja i logističkih centara. 