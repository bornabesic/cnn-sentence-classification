Nakon što Tomislav Karamarko nije bio pričljiv nakon današnje sjednice  Središnjeg odbora HDZ-a, Darko Milinović je za RTL Danas potvrdio kako kreću u preslagivanje vladajuće većine. HDZ se odlučio za sastavljanje nove većine: "Ja sam bio istinski HDZ-ovac, kao i cijelo Predsjedništvo stranke. Odlučili smo ono što je u interesu ne HDZ-a, nego Hrvatske", istaknuo je. "HDZ kreće u formiranje nove većine. Hrvatska će dobiti vladu koja će štititi hrvatske nacionalne interese", dodao je. Potvrdio je da na čelu nove vlade treba biti Tomislav Karamarko jer je to 'jedini uvjet stabilnosti'. "Danas je HDZ izašao jak. Imali smo široku raspravu i tu smo dokazali demokratske procese unutar stranke. Svatko je iznio svoje mišljenje. Pobjedila je demokracija. Pobjedio je HDZ", rekao je Milinović. Na pitanje kako HDZ planira rušiti Tihomira Oreškovića, Milinović je odgovorio: "Dopustite da ne otkrijemo svoju taktiku. Mi nećemo srušiti premijera Oreškovića. On je jučer pokušao srušiti HDZ i Vladu. Mi smo mu danas odgovorili - nećemo mu dati da sruši vladu koju će formirati Tomislav Karamarko". Upitan zašto sada ruše premijera kojeg su sami postavili na tu poziciju, Milinović je rekao da je HDZ u tom momentu vjerovao da je to najbolje za Hrvatsku. "Okolnosti bile takve da Karamarko nije mogao premijer i na dobrobit Hrvatske propustio je svoje mjesto Oreškoviću. No, to se pokazalo kao neuspjeli eksperiment", naglasio je.  >>Karamarko na Facebooku otkrio planove: Pozvat ćemo članove Sabora da podrže provedbu HDZ-ovog programa 