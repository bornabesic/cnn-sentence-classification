Predsjednik Srbije Tomislav Nikolić izjavio je u ponedjeljak kako ne zna tko bi bolje od njega kao šef države mogao surađivati s vladom i premijerom Aleksandrom Vučićem, ocijenivši da bi nastao kaos u slučaju pobjede nekog drugog kandidata, a odluku o svojoj kandidatiri najavio je do 7. siječnja. "Ja se stvarno želim kandidirati. Nema razloga da se ne kandidiram. Nitko od mene bolje ne bi radio ovaj posao. A hoću li se kandidirati - to ovisi o Aleksandru Vučiću. Uvjeren sam da ću se dogovoriti s Vučićem, a ne može se dogoditi da ne dobijem njegovu podršku", rekao je Nikolić na novogodišnjoj tiskovnoj konferenciji. On je ocijenio kako je tijekom njegova petogodišnjeg mandata "preokrenuta slika o Srbiji u svijetu", te da je zemlja vraćena među države koje "svi priznaju, cijene i poštuju". “Na domaćoj sceni, pokušavao sam da Srbija za građane Srbije ponovo bude Srbija”, istaknuo je Nikolić, naglasivši kako je pridonio da se prigodom obilježavanja Prvog svjetskog rata "nije dogodilo da krivnja bude svaljena na jednog Srbina" (Gavrila Principa), te da tijekom njegova mandata nije uspio proći prijedlog rezolucije o Srebrenici (blokadom ruskim vetom u UN-u u srpnju 2015.), niti pokušaj da Kosovo postane član organizacije UNESCO. Nabavku ruskih vojnih zrakoplova Mig 29 Nikolić je ocijenio kao "jedan od najboljih poteza za vrijeme ove vlade".  "Nisam neskroman, ali Srbiji je potreban ovakav predsjednik. Nisam ni skroman. Da sam skromniji okrenuo bih se obitelji", rekao je Nikolić, objasnivši kako zbog njegovog bavljenja politikom nije sudjelovao u odrastanju sinova, a sad propušta i djetinjstvo svojih unuka. Nikolić je podržao odluku pučkog pravobranitelja Saše Jankovića da se kandidira na predsjedničkim izborima, ali se upitao što će Janković raditi kada izgubi izbore. "Što će poslije raditi kad izgubi predsjedničke izbore? Mislim da on čuva to radno mjesto. Trebao bi razgovarati s onima koji su ga izabrali i sa sobom - je li sve što je napravio u životu bilo u svrhu toga da bude kandidat za predsjednika", rekao je Nikolić, odgovarajući na pitanje treba li Janković podnijeti ostavku na mjesto pravobranitelja nakon što je izjavio da će se kandidirati na predsjedničkim izborima. Janković je u ponedjeljak potvrdio da će na predsjedničkim izborima u Srbiji sudjelovati kao kandidat građana, a ta je najava izazvala niz reagiranja ministara vladajućih naprednjaka koji su zatražili da Janković podnese ostavku. Nikolić drži kako je Janković "iskoristio okolnosti da bude ozbiljan predsjednički kandidat, što on zapravo nije", jer je "puno toga potrebno da bi netko bio predsjednik", a nije dovoljno da "samo pokazuje papir o lošim potezima vlade" koje je napisao. Komentirajući Jankovićevu kandidaturu, Nikolić se osvrnuo na svoj mandat rekavši kako "za razgovor s Obamom, Putinom, Xi Jinpingom, treba mnogo više od papira". "Morate ostaviti dojam na njih, od tog dojma ovisi kako će se ponašati prema Srbiji...To je ono što čovjek ili ima ili nema", rekao je srbijanski šef države. Nikolić je na današnjoj tiskovnoj konferenciji odbacio kao neutemeljene optužbe i špekulacije da se humanitarna zaklada njegove supruge Dragice Nikolić može dovesti u vezu s koruptivnim djelovanjem. "Ako Agencija za borbu protiv korupcije nađe koruptivnu radnju, kriminalca da je financirao zakladu, mogu objaviti podatke", rekao je Nikolić. 