Kao što je i uobičajeno za Dan otvorenih vrata pripremljen je poseban program razgledavanja prostorija Sabora koje inače nisu dio redovitih programa za posjetitelje Hrvatski sabor je u nedjelju, obilježavajući Dan Hrvatskoga sabora, već sedmi put počevši od 2013. godine, organizirao Dan otvorenih vrata. Ova manifestacija se u pravilu održava dva puta godišnje, u prigodi obilježavanja Dana Hrvatskoga sabora 30. svibnja i u prigodi obilježavanja Dana neovisnosti 8. listopada. Dan otvorenih vrata Hrvatskoga sabora privukao je i ove godine brojne posjetitelje svih uzrasta, od predškolske djece do umirovljenika, hrvatske građanke i građane, ali i posjetitelje iz inozemstva. Osim programa razgledavanja Sabora, velik dio posjetitelja imao je prigodu susresti se i razgovarati s predsjednikom Hrvatskoga sabora Gordanom Jandrokovićem. Građani su predsjedniku Sabora postavljali pitanja o raznim temama koje smatraju važnima, poput reforme lokalne uprave i samouprave, reforme državne uprave, pitanja rješavanja hrvatske granice sa susjednim državama, a imali su prigodu iznijeti i svoje primjedbe na rad Sabora i saborskih zastupnika. Kao što je i uobičajeno za Dan otvorenih vrata pripremljen je poseban program razgledavanja prostorija Sabora koje inače nisu dio redovitih programa za posjetitelje. Uz stručno vodstvo građani su mogli vidjeti reljef sv. Josipa, zaštitnika hrvatske domovine i Sabora, repliku Baščanske ploče, Veliku i Malu vijećnicu, protokolarne dvorane i salone, biste saborskih velikana i biste prvoga predsjednika Republike Hrvatske Franje Tuđmana i kardinala Franje Kuharića.