Predsjednica Republike Kolinda Grabar-Kitarović u četvrtak je u povodu ocjena ministra unutarnjih poslova Vlahe Orepića o sucima Ustavnoga suda izjavila kako je potrebno poštivati trodiobu vlasti te da se dužnosnici u izvršnoj vlasti trebaju suzdržati od bilo kakvog komentiranja rada toga suda. 'Ustavni sud je jedan od stupova državne vlasti i jamac ustavnosti, poštivanja Ustava u Republici Hrvatskoj, dakle poštivanja svih demokratskih vrednota, same demokracije, ljudskih prava i svega ostaloga. Mislim doista da u Hrvatskoj moramo poštivati trodiobu vlasti i da se dužnosnici iz izvršne vlasti trebaju suzdržati od bilo kakvog komentiranja rada Ustavnoga suda', rekla je hrvatska predsjednica novinarima u Hrvatskome institutu za povijest gdje je sudjelovala na obilježavanju 15. obljetnice djelovanja Hrvatskog diplomatskog kluba. Osobno, dodala je, ne vidi nikakvih nezakonitosti ili neustavnosti u radu Ustavnoga suda. 'A ako bilo tko ima bilo kakve druge informacije, kad je riječ o radu Ustavnoga suda ili bilo kojeg od ustavnih sudaca, onda je dužan o tome obavijestiti nadležne državne institucije. Dakle, Državno odvjetništvo i Sabor koji bira ustavne suce. Jer, svaki drugi put, svaki drugi način, dovodi do destabilizacije ustavnoga poretka i zbog toga je štetan', poručila je. Orepić je u tjedniku Globus proglasio sastav Ustavnog suda najvećom prijetnjom nacionalnoj sigurnosti. Premijer Andrej Plenković ustvrdio je na sjednici Vlade da je riječ o neprimjerenom napadu kojim se narušava povjerenje građana u najviše ustavno tijelo države, zbog čega je s Orepićem i obavio razgovor u kojem ga je upozorio da takve izjave ne smiju dolaziti od članova Vlade. Ustavni sud je zbog te Orepićeve izjave od državnih tijela zatražio da zaštite ustavni poredak.