Ministar hrvatskih branitelja Tomo Medved izjavio je u Osijeku da će se za osnivanje veteranskih centara, namijenjenih pružanju psihosocijalne potpore hrvatskim ratnim vojnim invalidima i stradalnicima Domovinskog rata, iz EU fondova osigurati 22 milijuna eura, a uz postojeći centar u Lipiku, predviđeno je osnivanje još pet takvih centara u Hrvatskoj. Nakon sastanka s predstavnicima Udruge veterana vojne policije, ministar Medved je istaknuo da je Veteranski centar u Lipiku već nekoliko mjeseci u funkciji, uz odlične ocjene dosadašnjih korisnika, a predstoji osnivanje takvih centara u Daruvaru, Petrinji, Šibenku i Sinju. I u Osijeku se također predviđa otvaranje takvog centra, za kojeg će se, u suradnji s Ministarstvom državne imovine, osigurati prostor u nekadašnjem hotelu "Mursa", koji trenutačno nije u funkciji. Veteranski centar u Osijeku po svom sadržaju bit će posebno prepoznatljiv i pridonijet će jačanju psihosocijalne skrbi za hrvatske ratne vojne invalide i radu braniteljskih udruga, istaknuo je ministar hrvatskih branitelja. Početak gradnje veteranskog centra u Daruvaru očekuje se iduće godine, kao i uređenje bivših vojnih objekata u Petrinji, Šibeniku i Sinju, rekao je ministar Medved, dodavši kako vjeruje da će se već ove godine napraviti prvi koraci u prenamjeni bivšeg osječkog hotela "Mursa" za potrebe veteranskog centra. Na sastanku s predstavnicima Koordinacije braniteljskih udruga Osječko-baranjske županije ministar Medved je iznio podatak da u Hrvatskoj trenutno ima 442.710 hrvatskih branitelja, od kojih su 82 tisuće bez ikakvog primanja i nezaposleni su. Zbog toga je, kao mjera naknade, za nezaposlene branitelje iz proračunskih sredstava ove godine osigurano 150 milijuna kuna. Također je izvijestio da je u prva tri mjeseca ove godine riješeno više od 350 zahtjeva za stambeno zbrinjavanje obitelji stradalnika Domovinskog rata, a do kraja godine planira se stambeno zbrinuti još 550 obitelji.