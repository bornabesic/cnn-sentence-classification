Predsjednik Republike Srpske Milorad Dodik rekao je da će od nove američke administracije zatražiti povlačenje odluke o svom sankcioniranju, te je opovrgnuo da krši Daytonski mirovni sporazum, ali nije isključio mogućnost raspisivanja referenduma o 'mirnom razlazu' u BiH. "U Washingtonu dolazi nova administracija koja će očigledno morati rješavati daleko složenija pitanja nego što je moj status. Kada se to malo smiri i kada vidim tko to odlučuje, pojavit ću se sa zahtjevom da se odluka o sankcijama revidira", rekao je Dodik u intervjuu Prvoj TV iz Beograda koji prenose mediji u BiH. Pojasnio je da ne bi podnosio zahtjev za poništavanje odluke o financijskim sankcijama da je ostala stara administracija. Pri tome je poručio da vlasti Republike Srpske poštuju Daytonski sporazum. "Nećete naći nijednu moju izjavu u kojoj sam osporio bilo što što se tiče slova Daytonskog sporazuma, a dobio sam kvalifikaciju da kršim Daytonski sporazum", rekao je predsjednik RS-a. Nije isključio mogućnost da vlasti srpskog entiteta u BiH 2018. godine raspišu referendum o odcjepljenju ako se entitetima ne vrate nadležnosti koje su propisane Daytonskim mirovnim sporazumom, a koje su visoki predstavnici prenijeli na razinu državne vlasti u BiH. "Mi smo rekli da ćemo 2018. godine sjesti i vidjeti dokle se stiglo s provođenjem Daytonskog sporazuma i jesu li se počele vraćati nadležnosti kako su predviđene tim sporazumom, te da će, ukoliko se to ne dogodi, SNSD razmišljati o tome da pokrene pitanje mirnog razlaza u BiH", rekao je Dodik. Pri tome je ponovio kako se sadašnja BiH može održati jedino nasiljem pojašnjavajući da nije bio spreman biti poslušnik zbog čega je kažnjen od odlazeće američke administracije dva dana prije predaje mandata novom američkom predsjedniku Donaldu Trumpu. Mediji u Banja Luci objavili su i kako će, za razliku od Dodika, kojemu je odbijeno izdavanje američke vize, predsjednica Vlade Republike Srpske Željka Cvijanović i supruga predsjednika Republike Srpske Snježana Dodik nazočiti jednoj od svečanosti inauguracije novog predsjednika SAD-a Donalda Trampa na balu u hotelu Hyatt Regency Capitol Hillu. O navodno uspješnoj suradnji s novom administracijom izvijestila je entitetska Radio televizija Republike Srpske objavljujući da se voditelj Predstavništva Republike Srpske u Washingtonu Obrad Kesić sinoć susreo s Reinceom Priebusom, predstojnikom ureda novog predsjednika SAD-a Donalda Trumpa, te da je razgovarao s Georgom Papadopulosom, savjetnikom novog američkog predsjednika za vanjsku politiku. >> Milorad Dodik ne može na inauguraciju Trumpa, ali ide njegova supruga 