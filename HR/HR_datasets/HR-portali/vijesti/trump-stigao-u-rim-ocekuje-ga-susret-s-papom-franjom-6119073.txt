Donald Trump u utorak navečer doputovao je u Rim, koji mu je prva postaja na putovanju Europom na prvoj inozemnoj turneji nakon preuzimanja predsjedničke dužnosti. U Italiji će se u srijedu ujutro sastati s papom Franjom. Trump je prije Rima već posjetio Saudijsku Arabiju, Izrael i palestinska područja, a turneju će nastaviti u Bruxellesu, gdje se održava NATO-v summit, te na Siciliji, gdje će u Taormini sudjelovati na sastanku G7. Predsjednički zrakoplov Air Force One sletio je u utorak predvečer u rimsku zračnu luku Fiumicino, gdje je bio raspoređen velik broj redarstvenika. U srijedu ujutro američki predsjednik u Vatikanu će se sastati s papom Franjom, s kojim se ne slaže u većem broju pitanja, kao što su imigracija, gospodarski liberalizam, prodaja oružja i smrtna kazna. No dvojica čelnika mogla bi se usredotočiti i na sličnosti u stajalištima, poput odlučne borbe protiv pobačaja. Trump će se zatim u palači Quirinal sastati s talijanskim predsjednikom i premijerom, dok će njegova supruga Melania posjetiti bolesnu djecu u bolnici Bambino Gesu, a njegova kći i savjetnica Ivanka obići će katoličku zajednicu Svetog Egidija u središtu Rima, gdje će razgovarati o suzbijanju krijumčarenja imigranata. Zrakoplov Air Force One odvest će američkog predsjednika u srijedu poslijepodne u Bruxelles, gdje ga čekaju belgijski kralj i premijer, a u četvrtak se Trump sastaje s europskim čelnicima i kolegama u NATO-u. Trump se nakon toga vraća u Italiju, gdje će u petak i u subotu sudjelovati na summitu G7 u Taormini.