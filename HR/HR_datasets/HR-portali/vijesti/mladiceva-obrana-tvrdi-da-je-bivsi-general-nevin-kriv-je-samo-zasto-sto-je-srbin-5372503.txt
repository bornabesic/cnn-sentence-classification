BEOGRAD/DEN HAAG - Obrana bivšeg zapovjednika vojske bosanskih Srba (VRS) Ratka Mladića ustvrdila je u petak u Haškom sudu (ICTY) da je dokazala njegovu nevinost po otužnici za ratne zločine prema Bošnjacima i Hrvatima u BiH, te za genocid u Srebrenici, prenose  beogradski mediji iz Den Haaga. “General Mladić je nevin čovjek... Kriv je samo zato što je Srbin i što je branio srpski narod u ratu koji su drugi započeli”, rekao je Mladićev odvjetnik Branko Lukić na početku završnih riječi. Tužitelji su, rekao je Lukić, odgovornim za zločine u BiH “proglasili svakoga tko je Srbin”. “To nije ništa drugo nego nedopustiva kolektivna krivnja”. Za protivnike bosanskih Srba on je rekao da su se “služili islamskim fanatizmom” kako bi došli na vlast, te da je u tim okolnostima Mladić svoj narod branio “u skladu sa zakonom”. Lukić je, komentirajući stajališta Tužiteljstva ICTY-a u slučaju Mladić, nazvao nedozvoljenom tezu o “kolektivnoj krivnji svih Srba za udruženi zločinački pothvat”, pri čemu se Mladića “okrivilo za sve zločine koje su počinili znani i neznani”. Po toj bi logici, ustvrdio je Mladićev odvjetnik, zajedno s Mladićem mogao biti “proglašen krivim svaki časnik koji je ikada služio u bilo kojoj vojsci”. U namjeri da se Mladića osudi za ratne zločine, tužitelji su se, po tvrdnjama odvjetnika Lukića, oslanjali na “propagandu i manjkave dokaze”. On je optužio i dvojicu od trojice sudaca - Alfonsa Oriea i Christofa Fliegea, da su “Mladića proglasili krivim na drugim suđenjima prije nego što je on imao priliku braniti se”. Orie i Fliege sudjelovali su u izricanju osuđujućih presuda oficirima vojske bosanskih Srba Stanislavu Galiću i Zdravku Tolimiru, tijekom rata u BiH podređenim Mladiću, te bivšem visokom dužnosniku bosanskih Srba Momčilu Krajišniku. Mladićev je odvjetnik rekao da će tim sucima “suditi povijest“ , te da će se vidjeti “da li je pravda zadovoljena”. Komentirajući dokazni postupak Tužiteljstva ICTY-a, obrana je naglasila kako su tužitelji nastojali Mladića prikazati kao nadčovjeka koji je “sve znao i sve kontrolirao u BiH”, dok su “Srbi djelovali sami”, a Bošnjaci i Hrvati su bili samo “nevini promatrači”. Mladićev odvjetnik upozorio je na napade paravojski i Armije BiH na Srbe, te napade Hrvatskog vijeća obrane, te postrojba iz Hrvatske, smatrajući i da je  “Hrvatska vojska ilegalno prešla u BiH”, te da su na njihovu stranu stali NATO i UNPROFOR. Odvjetnik Lukić ustvrdio je da je bošnjačka Stranka demokratske akcije (SDA) za rat bila spremna još 1990. pod vodstvom bivšeg čelnika Alije Izetbegovića koji je zastupao stajališta “islamskog fundamentalizma i nadmoći nad Srbima”, zbog čega je bio  osuđen 1983. “Srbi su se morali braniti radi golog opstanka”, rekao je Lukić, optuživši Izetbegovića da je provodio sveti rad - džihad, što je ilustrirano video-snimkama njegove smotre postrojbi mudžahedina i fotografija glava koje su mudžahedinski borci odsjecali Srbima. Mladićeva obrana će završne riječi nastaviti u ponedjeljak i završiti utorak 13. prosinca. Bivšeg zapovjednika VRS tužiteljstvo ICTY optužilo je za genocid u Srebrenici, progon Muslimana i Hrvata diljem BiH, dugotrajnu opsadu i teror nad građanima Sarajeva, te uzimanje pripadnika mirovnih snaga UN-a (UNPROFOR) za taoce tijekom rata u BiH od 1992. do 1995. Tužitelji su u završnoj riječi tvrdili kako je tijekom suđenja dokazano sudjelovanje Mladića u udruženom zločinačkom pothvatu nasilnog stvaranja srpske države na teritoriju BiH, čiji je bio jedan od protagonista, a za zlodjela zatražili kaznu doživotnog zatvora. Suđenje Mladiću počelo je u svibnju 2012., nakon što je godinu dana ranije uhićen u vojvođanskom selu Lazarevi, nakon bjekstva i skrivanja dugog 12 godina, te izručen u Den Haag. Za iste zločine za koje ICTY tereti Mladića, Radovan Karadžić je pred ICTY-em nepravomoćno osuđen na 40 godina zatvora.