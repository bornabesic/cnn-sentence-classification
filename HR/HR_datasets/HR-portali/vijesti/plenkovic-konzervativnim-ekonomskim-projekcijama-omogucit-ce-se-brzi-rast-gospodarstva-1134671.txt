Subotnja saborska rasprava o proračunu za 2017. godinu počela je minutom šutnje za prvog hrvatskog predsjednika Franju Tuđmana. Zastupnicima se uvodno obratio predsjednik Vlade Andrej Plenković koji ih je podsjetio da se danas obilježava 17 godina od njegove smrti, ali i Međunarodni dan ljudskih prava. - Prijedlog proračuna pripremljen je u specifičnim političkim okolnostima. Vlada je dobila povjerenje u Hrvatskom saboru prije nešto manje od 2 mjeseca i u tom razdoblju pokazali smo i odlučnost i odgovornost i posvećenost vođenju i upravljanju državom. Ukupan proračunski manjak zadržavamo značajno ispod 3% BDP-a, točnije na razini od 1,9% BDP-a. Kada tome pridodamo izvanproračunske fondove i lokalnu državu tada se planirani proračunski manjak dovodi na razinu ispod očekivanog rezultata za 2016. godinu odnosno na razinu od 1,6% BDP-a. Ovakav proračunski rezultat omogućava da se i u 2017. godini nastavi pad udjela javnog duga u BDP-u i osnaže naši argumenti za izlazak iz procedure prekomjernog proračunskog manjka, a ujedno i rast kreditnog rejtinga. S druge strane u okviru ovakvog ukupnog proračunskog rezultata osigurano je porezno rasterećenje i definirana je struktura rashoda koja pokazuje našu odlučnost u realizaciji društvenih i političkih ciljeva Vlade – objasnio je Plenković te dodao kako tu prije svega misli na ostvarenje ciljeva u području demografske obnove, ali i poštivanja zaposlenika za koje su u skladu s mogućnostima predvidjeli sredstva za povećanje plaća i to po prvi put nakon 2009. godine. - Smatram stoga da ovaj proračun predstavlja bitan iskorak u pravcu ostvarivanja društvene solidarnosti uz istodobno jačanje fiskalne stabilnosti i održivosti. Proračun je pripremljen u ekonomskom okruženju kojeg obilježava oporavak gospodarstva i naš je cilj ovim proračunom tom oporavku dati dodatan poticaj. Poreznim rasterećenjem građana i poduzetnika omogućit ćemo da im na raspolaganju ostane 2,5 milijarde kuna više nego što je to bio slučaj da je porezni sustav ostao nepromijenjen. Ta će se sredstva osloboditi za veću potrošnju, ulaganja i poslovne aktivnosti i dodatno multiplikativno djelovati na rast BDP-a – kaže Plenković. Konzervativnim ekonomskim projekcijama stvaraju, dodaje, uvjete i prostor da se i tijekom slijedećih godina omogući brži rast gospodarstva upravo na način kako to predviđaju i čine za 2017. godinu, a riječ je o rastu BDP-a od 3,2% za kojeg očekuju da će se nastaviti u istoj stopi i u 2018., dok 2019. očekuju u projekcijama 3,3% rasta. Ministar financija Zdravko Marić objasnio je kako se proračunski prihodi planiraju u iznosu od 121,6 milijardi kuna, rashodi od 128,4 milijarde kuna te deficit u iznosu od 6,8 milijardi kuna ili 1,9 posto BDP-a. - Izlaganje vam je bilo flah. Ja ću vam reći što mi govore građani - da trošite ono što nemamo. Građani će to kroz zaduženje morati vratiti. Prihodi su prenapuhani. Kažete da rasterećujete građane, a prihodi su 2,5 milijardi viši. Odkuda? - zanimalo je SDP-ovog Gordana Marasa. Zamjera što sredstva nisu preusmjerena na umirovljenike i one kojima je najpotrebnije, ali i što vladajući nisu podržali SDP-ov prijedlog o povećanju minimalne plaće. - Mislite da ću se inspirirati vama?! - uzvratio mu je Plenković te pojasnio kako on o proračunu govori onako kako se govori o njemu - trezveno i racionalno. Podsjetio je Marasa što je vlada Zorana Milanovića radila s minimalnom plaćom te mu poručio da ne prodaje demagogiju. Jovanović: Radi se o šarenoj laži i obmani - Vi ste u izlaganju izrekli parolu o važnosti obrazovanja, a radi se o šarenoj laži i obmani. U sredstvima za obrazovanje, većina sredstava su decentralizirana i ne radi se o nikakvom povećanju – rekao je pak SDP-ov Željko Jovanović premijeru. Njegov stranački kolega Domagoj Hajduković podsjetio je na obvezu povećanja plaća javnih službi. - Dok ovako trezveno i racionalno objašnjavate sve lijepo zvuči. Trezveno i racionalno objasnite, kako ćete objasniti učiteljima da nema novca za njihovo povećanje plaća, a istovremeno ured protokola Vlade ima povećanje od 100 posto – zanimalo je Hajdukovića. Premijer mu je odgovorio da se pregovori sa sindikatima još vode i da je uvjeren kako će se pronaći rješenje koje će zadovoljiti i vladu i sindikate. HNS-ov Goran Beus Richembergh upozorio je da Vlada ovim proračunom odbija ispuniti svoje pravne obveze, pa je pitao kako je moguće da nema sredstava za školske dvorane, a ima za izgradnju arena. - Izgradnju škola i dvorana nećemo staviti sa strane. Sve službe ministarstva sagledavaju taj problem i traže način kako riješiti taj problem – rekao je Plenković. Žagar: Proračun je skockan kao Golf dvojka pred registraciju Bivši SDP_ovac koji se pridružio Klubu zastupnika Mosta Tomislav Žagar smatra da je proračun "skockan kao Golfa dvojku pred registraciju". - Kad bih u jednoj riječi morao opisati ovaj proračun, ja bih rekao da je on skockan. Ministar Marić ga je skockao kao Golfa dvojku pred registraciju, tako imam osjećaj. Kratkoročno gledano ovaj proračun, a vi ste sami rekli, se temelji na očekivanjima i pretpostavkama. U tom smislu, on je u danim okolnostima, takav kakav je. Dakle, u ovom trenutku imamo samo dvije reforme, ministra Marića i ministrice Dalić. I druge reforme, ja zapravo, ne vidim. Ili su one zaustavljene ili još nisu pokrenute. Da bi država krenula naprijed, trebamo se zajednički dogovoriti, trebate pozvati svoje ministre, vašu Vladu, sve sudionike pa čak i opoziciju da se oko ključnih pitanja dogovorimo. Dakle, da se reforme konačno počnu provoditi. Kad spomenete reformu, ljudi ne vjeruju ni toj riječi pa bi čak jedna poslovica mogla glasiti: „U reformi su kratke noge“. Ministar Marić može i dalje mutiti šećer u vodu, mazati gume kako bi one izgledale sjajnije, međutim one su i dalje ćelave, a meni se čini i malo prenapumpane, a vi ste malo brže povezli. Zato, zbog sigurnosti građana ove zemlje, pripazite na vožnju i pokrenite reforme o kojima ste pričali- poručio je Žagar na što ga je Plenković upitao je li on u oporbi ili u vlasti. - Nisam razumio iz vašeg pitanja u kojem smjeru idete- rekao je i nasmijao zastupnike te nastavio. - Što se tiče Golfa dvojke, nije proračun skockan, rađen je obazrivo, smireno sa pojasom- rekao je Plenković.. HNS-ova Anka Mrak Taritaš osvrnula se na premijerov govor o demografiji. - Bilo je očekivati da iz proračuna vidimo sustav mjera vezanih uz vrtiće, škole i stambeno pitanje. Umjesto sustavnih mjera, vi ste se odlučili za kratkoročnu mjeru koja traje jednu godinu i u kojoj će samo neki građani moći aplicirati za subvenciju. Problem bijele kuge nemamo od jučer, treba ponuditi sustavno riješiti. Što kada netko nakon pet godina kredita otiđe iz Hrvatske. Ovo je sustav mjera u kojoj ćemo stanove na kraju vraćati bankama – primjetila je Mrak-Taritaš, a premijer joj je rekao kako će razraditi cijeli sustav mjera za sprječavanje pada nataliteta te zaustavljanje iseljavanja, a to neće biti tek jednokratna mjera. Hajdaš Dončić: Možda će i ovog puta doći do bijega, a mi ćemo imati premijerku i njenu grah ili krumpir salatu te krizni porez SDP-ov Siniša Hajdaš Dončić čudi se da premijer govori o konzervativnom planiranju proračuna, a istovremeno povećava prihode. - Kada smo u mjerama prekomjernog deficita vi proračun nazivate konzervativnim. To me podsjeća na 2007. i bijeg u Celovec. Možda će i ovog puta doći do bijega, a mi ćemo imati premijerku i njenu grah ili krumpir salatu te krizni porez – kazao je Hajdaš Dončić. - Što se tiče vaših aluzija, tko voli krumpir salatu nek' je jede, a kriznog poreza neće biti – odgovorio mu je Plenković. SDP-ov Branko Grčić ustvrdio je da proračun ima rupu od 700 milijuna kuna koja je vezana uz pregovora sa sindikatima javnih službi i da to treba otvoreno priznati. - Uz to, imate još jednu rupu od 700 milijuna kuna, a to je vezano uz regrese i božićnice za 2017. godinu. Zašto ga nema u proračunu? Ili planirate u ovim pregovorima sa sindikatima mijenjati i kolektivni ugovor i te stavke izbaciti iz njega – pitao je Grčić, a premijer mu je odgovorio kako su prvi put predvidjeli 700 milijuna kuna za zaposlenike, ali i da nije ni mjesto ni vrijeme da se govori o pregovorima sa sindikatima koji još traju. Bernardić: Brine me što zbog ukidanja olakšica stradavaju mladi Predsjednik SDP-a Davor Bernardić zamjerio je što je premijer napustio sabornicu nakon uvodnog obrazlaganja, jednako kao i predsjednik Sabora te dodao kako to govori o njihov brizi za svoje građane. - Hrvatska i dalje teško diše, Slavonija jedva samu sebe hrani. U proračunu se produbljuju nejednakosti između razvijenih i nerazvijenih krajeva. Prije nekoliko mjeseci bivši premijer je govorio da ima viziju. Danas, devet mjeseci kasnije, ista Vlada u istoj zemlji u istoj godini nudi proračun koji je potpuno različit, kao da mu je autor Bijeli zec iz priči o Alisi u zemlji čudesa. Gospodarski deficit trebao je biti manji nego ikad, ali ako se predikcije ne ostvare, on može biti veći nego ikad. Jedina reforma koja je predstavljena je ona reformu u kojoj se priča kako da se uzme, a ne kako da se stvori. Odbili ste naš prijedlog da se smanje plaće političara i povećaju plaće radnicima – rekao je Bernardić. Dodaje kako će jedinice lokalne samouprave izgubiti 2 milijarde kuna. - Ono što me najviše brine je da u ovom proračunu stradavaju upravo zbog porezne olakšice, tj. ukidanja olakšice na kupnju prve nekretnine mladi, koje se vabi sa subvencijom kamate na stambene kredite za mlađe od 45 godina. Ona će subvencionirati stambeni kredit npr. za 30 godina 8 godina, i time ćete možda preko noći pretvoriti one kreditno nesposobne hrvatske građane nad naše mlade hrvatske obitelji u kreditno sposobne koji već sutra mogu upasti u zamku banaka i zamku dužničkog ropstva – rekao je Bernardić te poručio da je proračun trebao biti složen tako da ispunjava ključne, razvojne ciljeve države a ne političke ciljeve zbog održanja vlasti radi vlasti same. Replicirala mu je HDZ-ova Irena Petrijevčanin Vuksanović koja, tvrdi, ne bi povlačila parelele između bivše i sadašnje vlade. - Svima je bila potrebna katarza koja se dogodila i u vašoj stranci i vi ste njen produkt – kazala je Bernardiću. Kritiku Bernardića da se teško diše komentirao je HDZ-ov Josip Borić. - Ako se teško diše znamo što moramo - uzeti bronhi, ovaj proračun je bronhi da se prodiše – preporučio mu je Borić, a Bernardić je rekao da se slaže s time da svima treba više bronhija. - Treba nam više hrvatskih bombona, ledenih kocki, bajadera, svih oni dobrih hrvatskih proizvoda koje proizvode naše firme, hrvatskih čokoladica – kazao je Bernardić, očito aludirajući na "aferu" sa srpskim čokoladicama u kojoj se našla predsjednica Kolinda Grabar Kitarović. Ponovno se javio Maras da kritizira premijera koji je otišao iz Sabora. - Naš premijer je otišao nakon sat vremena na stranački sastanak u Trakošćan. Sat vremena pročitati govor, otići na puricu s mlincima u Trakošćan, mislim da to nije put na koji način bi trebali raditi u ovom Hrvatskom saboru – primjetio je on. Kugla oko noge i betonski blok oko vrata Branimir Bunjac iz Živog zida smatra da se zaduživanjem koje predviđa proračun našim potomcima stavlja kugla oko noge i betonski blok oko vrata.  - Zbog ovakvog proračuna,onima koji su ga pisali i podržavaju ga, treba skinuti imunitet i poslati ih na Goli otok. Da li ste svjesni vi ovdje svi koji sad sjedite, a koji imate djecu ili ih mislite imati što ovakvo zaduživanje znači za vaše potomke? Mi svojoj vlastitoj djeci stavljamo kuglu oko noge i betonski blok oko vrata- komentirao je Bunjac. Podsjetio je da se jučer raspravljalo o skidanju imuniteta Ivanu Pernaru, zbog kako je rekao, štete od 30 kuna, dok Vlada radi štetu od 35 milijardi kuna.  - Pa ako njega treba poslati na sud, vama svima treba skinuti imuniteti i poslati na Goli otok. Ovakav proračun ne bi sastavio sam Rothschild glavom i bradom. Ovo ne može sastaviti ni uprava PBZ-a ni Zagrebačke banke ni Erste zajedno. Ovakav štetočinski proračun koji ide na ruku krupnom kapitalu i pretvaranju Hrvatske u koloniju dužničkog ropstva- poručio je Bunjac. >> Bernardić: S ovakvim proračunom prijeti eksplozija javnoga duga 