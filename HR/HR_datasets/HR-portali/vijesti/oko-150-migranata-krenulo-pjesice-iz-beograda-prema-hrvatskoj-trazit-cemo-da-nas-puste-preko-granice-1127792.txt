Skupina od oko 150 migranata iz Afganistana i Pakistana pješice je danas poslijepodne krenula iz Beograda prema Hrvatskoj, tražeći slobodan i siguran prolaz prema zapadnoj Europi. Migranti, većinom muškarci, kreću se u pratnji policije autocestom Beograd – Zagreb zbog čega je usporen promet i stvaraju se kolone na dijelu kod beogradske zračne luke. – Ovdje sam mjesec-mjesec i pol... Krenuli smo i tražit ćemo da nas puste preko granice – rekao je za Kurir jedan od migranata. Beogradski mediji javljaju da je "u pitanju još jedan prosvjed migranata koji žele da se otvore granice kako bi nastavili put prema zapadnoj Europi". "Mislim da je ovo posljedica informiranja pojedinih predstavnika nevladina sektora koji im daju lažnu nadu da mogu prijeći granicu, što nije slučaj.... Ovo nije način da se uđe ni u jednu zemlju, niti će ih netko tako pustiti", rekao je Radio Beogradu Ivan Mišković, glasnogovornik Povjerenstva za izbjeglice i migrante. Migranti nose transparente "Molimo vas, otvorite granice", "Nećemo više rat", hodaju s ruksacima i dekama, a brojni su odjeveni neprikladno s obzirom na kišu i niske temperature, neki čak u papučama, javila je Radiotelevizija Srbije. Migranti kažu da će na granici s Hrvatskom čekati sve dok se ne otvori, a većina namjerava otići u Italiju ili Francusku, a ne u Njemačku, prenosi RTS. Migranti su i početkom listopada krenuli sjeverno prema granici s Mađarskom, no nakon nekoliko desetaka kilometara odustali su zbog kiše i hladnoće. U Srbiji je trenutačno oko 6500 migranata, a zajedničke policijske i vojne snage patroliraju duž granica s Makedonijom i Bugarskom i sprečavaju ilegalne ulaske. Srbijanski ministar rada i socijalne skrbi Aleksandar Vulin poručio je nedavno da Srbija ne namjerava proširivati kapacitete za smještaj migranata u kojima je trenutačno mjesta za oko 6000 osoba. Navodeći da u Srbiju dnevno uđe do stotinu ljudi, Vulin je rekao da ih u Mađarsku ode oko 30, ali da mađarske vlasti mnoge odbiju i vraćaju u Srbiju. >> Austrija s balkanskim susjedima raspravlja što ako propadne dogovor s Turskom >> EU nema rješenje za migrante