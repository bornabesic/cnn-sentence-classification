Foto: FAH, Facebook NAKON što su danas u javnost procurili dokumenti iz kojih je vidljivo da je lobist mađarske naftne kompanije MOL platio najmanje pola milijuna kuna Karamarkovoj supruzi za savjetovanje, oglasio se i Transparency international Hrvatska. U priopćenju koje su poslali, pozvali su tijela vlasti da hitno reguliraju lobiranje u Hrvatskoj. "Da bi se poboljšala razina transparentnosti i integriteta potrebno je regulirati ovu profesiju kako bi se s jedne strane regulirala prava, obaveze i sankcije u uređenom registru onih koji se tom profesijom bave. Isto tako uvođenjem jasnog zakonodavnog okvira omogućilo bi javnosti da bude informirana o tome kako lobisti utječu na  donositelje političkih odluka", stoji u propćenju. Dodaje se da hrvatska javnost ima pravo zahtijevati uvođenje minimalnih standarda i dobrih praksi.  "Lobiranje je važno, ali je isto tako važno da to područje ne bude u zoni izvan kontrole, bez zakonodavnog okvira i  obavijeno tajnovitošću", istaknula je Davorka Budimir, predsjednica TIH-a.