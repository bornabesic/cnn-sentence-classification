- Čovjek je bio pijan, a cijela ta scena s policijom, to je bilo spektakularno. Umirali smo od smijeha dok su ga policajci pokušavali privesti. Pokušavali su oni njemu objasniti zašto ga privode, na svim jezicima, ali bilo im je uzalud, rekao je čitatelj. Policija je u subotu oko 23.20 dobila dojavu da se stranac neprimjereno ponaša na makarskoj rivi. Tamo su zatekli turista iz Finske (31) za kojeg isprva nisu utvrdili elemente remećenja javnog reda i mira, no na kraju je uhićen, i to zbog nasilja u obitelji. Kako doznajemo, muškarac je u subotu ujutro izvrijeđao majku i sestru, s kojima je došao na odmor u hotel u Brelima. Potom je četiri godine mlađu sestru i fizički napao. Osoblje hotela pozvalo je policiju, no Finac je pobjegao. Cijeli dan su ga tražili i navečer slučajno našli u Makarskoj. U policiji potvrđuju kako je privedeni bio vidljivo alkoholiziran, no odbio je alkotest. Prvo je negodovao, a potom je policajcima pokušao pobjeći. Tijekom uhićenja pružao je otpor, pa je nad njim upotrijebljena prisila, a stavljene su mu i lisičine. Pružena mu je liječnička pomoć, kao i jednom policajcu, no obojica su lakše ozlijeđena. Finac je u postaji zadržan do otrežnjenja te ujutro odveden na Prekršajni sud u Splitu zbog nasilničkog ponašanja u obitelji.