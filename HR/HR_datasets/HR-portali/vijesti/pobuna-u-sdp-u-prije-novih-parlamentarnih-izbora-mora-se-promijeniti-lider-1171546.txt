Potpuna apatija! Ta riječ najbolje opisuje situaciju koja je zavladala u SDP-u. Loši rezultati lokalnih izbora unijeli su dodatni nemir u stranku koja se već mjesecima muči s postavljanjem na noge. A mnogi glavnog krivca vide u novom šefu i njegovim najbližim suradnicima. Debakl u Zagrebu Pogotovo za debakl u Zagrebu u kojemu je upravo Bernardić godinama vodio organizaciju i gdje SDP više nema najjaču listu. Osim toga, u Zagrebu su ostali bez značajnog broja mjesta u vijećima gradskih četvrti i mjesnim odborima, a pojavila se i nova snaga na ljevici, lista Zagreb je naš, za koju dobrim dijelom vjerojatno glasaju bivši birači SDP-a. Sve to razlozi su zbog kojih su se mnogi ugledni SDP-ovci, jučer s pravom pitali što dalje. Ali bez jasnog odgovora. Dobar dio njih drži da se ništa dramatično u SDP-u neće dogoditi idućih mjeseci i da će ostati taoci vodstva na čelu s Davorom Bernardićem minimalno do idućih parlamentarnih izbora. No ima i onih koji su uvjereni da će se naći snage unutar članstva za artikuliranje nezadovoljstva. Jer nešto se u SDP-u dramatično, smatraju, mora promijeniti. Dobar dio članstva na terenu, kažu naši izvori u SDP-u, trenutačno promatra situaciju jer ne želi štetiti stranci dok izbori ne završe. No nakon što završe, kažu, šutjeti više neće. Dva su izgledna scenarija. – Prvi je da Bernardić ostaje šef stranke i da je upravo on kandidat za premijera, kad god izbori bili. Drugi je da se situacija u SDP-u riješi onako kako je to prošle godine učinio HDZ kada je uoči novih parlamentarnih izbora održao i izbore za novog šefa stranke. I to bi bilo najbolje rješenje – kaže naš sugovornik. A ta druga opcija, dodaje, može se odigrati tako da na nove unutarstranačke izbore pristane sam Davor Bernardić, odnosno da se sam povuče i dopusti stranci da se preregrutira i izabere novog lidera ili tako da se to isforsira bez njegove volje. – No u tom slučaju teško je izbjeći pucanje stranke, a možda i osnivanje neke nove stranke – kaže naš sugovornik. Naš drugi sugovornik iz SDP-a kaže da veliku promjenu ne vidi zato što jednostavno nema uvjeta za tu promjenu. Nema, dodaje, kritične mase jer nema drugog jasnog eksponenta. Obranili što su imali Za daljnje zaključke o tome što će se događati u SDP-u, dodaje, bitan je odgovor na pitanje kada će se održati novi parlamentarni izbori. Što budu kasnije, Bernardić će, kaže, imati više šansi za organiziranje lokalnih izbornih konvencija na kojima će pomesti konkurenciju i dodatno zavladati strankom. Dođe li do njih uskoro, sastav lista za Sabor morat će biti kompromis vodstva i kluba. Dok raste broj Bernardićevih kritičara stranački vrh brani rezultate. – Obranili smo dvije županije i četiri velika grada.  U Zagrebu je moglo bolje, a Split je zaista podbacio jer je bivše vodstvo SDP-a na Svetog Duju raspustilo splitsku organizaciju – rekao je potpredsjednik SDP-a Rajko Ostojić.