Davor Bernardić, potpredsjednik Socijaldemokratske partije Hrvatske i predsjednik zagrebačke organizacije, sve je bliže cilju da zauzme čelno mjesto u stranci. Nakon što je u subotu osvojio uvjerljivo najveći broj glasova, u drugi krug sa 46 posto podrške ide s Rankom Ostojićem, koji je osvojio upola manje glasova. Svjesni su te činjenice i u SDP-u pa su još tijekom izborne noći na Iblerovu trgu počela pretrčavanja u pobjednički tabor izglednog trećeg predsjednika stranke. Naime, nakon što je četvrtoplasirani Tonino Picula, s osvojenih 11 posto glasova članova stranke, još u subotu podršku dao Bernardiću, jučer je to učinio i Siniša Hajdaš Dončić, jedan od važnijih SDP-ovih ljudi koji je u prvom krugu podržavao Orsata Miljenića koji je osvojio oko 17 posto glasova. Svi uz Bernardića Hajdaš Dončić kontrolira jednu od važnijih SDP-ovih organizacija, onu u Krapinsko-zagorskoj županiji, tako da ni najveći Ostojićevi simpatizeri i optimisti više ne vjeruju da bi bivši ministar unutarnjih poslova mogao dostići Bernardića u drugom krugu, koji se održava iduću subotu.   - Nakon konzultacija sa svim članovima predsjedništva SDP-a Krapinsko-zagorske županije, svi su rekli da je Bernardić bolji izbor od Ostojića - rekao nam je Hajdaš Dončić koji procjenjuje da će u drugom krugu 70 posto članova stranke odabrati Bernardića. - Mislim da Ranko nema nikakve šanse. A s Bernardićem treba vidjeti kako će formirati i voditi stranku. U svakom slučaju, smatram da se mora povući s mjesta kandidata za zagrebačkoga gradonačelnika - kaže Hajdaš Dončić. Bernardiću će podršku dati i Mihael Zmajlović, predsjednik SDP-a Zagrebačke županije. Miljenićev neutralan stav Orsat Miljenić, koji je osvojio 17 posto glasova, i dalje ostaje pri svom da neće nikoga podržati u drugom krugu. - Od početka sam govorio da mi je mišljenje članica i članova najvažnije, zato svima vama i sada želim poručiti: u drugom krugu izbora za predsjednika SDP-a birajte po svojoj savjesti, birajte onoga za kojega vjerujete da može ostvariti našu viziju jedinstvenog, pobjedničkog SDP-a - poručio je jučer Miljenić. Iz njegova stožera poručuju da su zadovoljni rezultatom jer je u stranci tek odnedavno, a osvojio je više glasova nego, primjerice, Picula koji je u SDP-u otpočetka. Miljenić je saborski zastupnik i plan mu je sada polako graditi političku karijeru. - Orsat je krenuo od nule, a u kampanji je razgovarao s više od 3000 članova koji su to očito prepoznali pa je došao nadomak drugog kruga. Cijelo je vrijeme govorio da mu je važno što članovi stranke misle i da im on neće nametati koga podržati- kažu u njegovu stožeru. U Ostojićevu stožeru, s druge strane, ipak se ne predaju. Peđa Grbin, voditelj njegove kampanje, kaže da ih ne brine činjenica da Bernardića sada podržavaju Picula i Hajdaš Dončić, jer “Ranko i dosad u kampanji nije bio ničiji kandidat, nego samo svoj i članova koji ga podržavaju”. - Podsjetit ću da su mediji i mnogi neimenovani stranački izvori govorili da Ranko gotovo sigurno ne ulazi u drugi krug, pa vidimo kako je to završilo - kaže Grbin. Loša izlaznost Njihov cilj u ovih šest dana bit će animirati članove koji sada nisu izašli na izbore da odu glasati. Jedina šansa Ostojiću je da stvori široku koaliciju protiv Bernardića. - Naravno da za stranku nije dobro da se izlaznost kreće oko 50 posto. To pokazuje da među dijelom članova vlada ili razočaranost ili nezainteresiranost za stranku i mislim da bi se obojica kandidata morala usmjeriti upravo na to - poručuje Grbin. Kada je riječ o SDP-ovkama koje su se borile u ovoj utrci, sve tri ukupno su dobile samo 2,4 posto glasova. - Vidjet ćemo koga ću podržati. Zanima me kako će se njih dvojica odrediti prema onome o čemu smo razgovarali i predstavljali na sučeljavanjima - kaže Gordana Sobol, predsjednica Foruma žena SDP-a. Zanimljivo je pak razmišljanje dosadašnjeg predsjednika stranke Zorana Milanovića. On, kako doznajemo iz razgovora s nekolicinom njegovih suradnika, nije sretan zbog činjenice da će Bernardić vjerojatno postati novi šef SDP-a. Milanović, kažu izvori, misli da je to loše za stranku jer Bernardić ne uživa dobar rejting. U Miljenićevu stožeru odgovaraju: - Pa, zašto je onda u zadnjem tjednu lobirao za Ranka umjesto za Orsata Miljenića? Bernardić: Iz mog SDP-a nitko neće biti izbačen Što mislite da je bilo ključno da je većina članova u prvom krugu izabrala vas? Ključno je povjerenje članova koji su prepoznali moju viziju novog SDP-a. Velika smo i jaka stranka, jača od svake podjele. Pod mojim vodstvom SDP će se beskompromisno boriti za smanjivanje nejednakosti među ljudima i društvo jednakih šansi. Drugi eksperiment HDZ-a i Mosta je vlast koja nije bila sposobna sastaviti Vladu a da je odmah dva puta ne mijenja. Na što ćete se fokusirati u tjednu pred vama? Na okupljanje SDP-a u jaku i motiviranu organizaciju kao i do sada. Obnovit ćemo stranku na način da nitko neće biti odbačen ni izbačen jer to je prava promjena u odnosu na dosadašnju politiku. Na čiju podršku, među kandidatima koji su se natjecali u prvom krugu, računate u drugom krugu? Što će biti s kandidatima koji nisu prošli u drugi krug, računate li na njih postanete li predsjednik SDP-a? Računam na sve. Tonino Picula jedan je od najpozvanijih za predsjedničku kandidaturu, ali kandidata ćemo izabrati na konzultativnom referendumu među članovima. Postanete li predsjednik SDP-a, hoćete li se kandidirati na izborima za zagrebačkoga gradonačelnika? O kandidatu za zagrebačkoga gradonačelnika odlučivat će se u stranci. Spreman sam za tu dužnost. Kako vi vidite SDP za četiri godine, treba li stranka više skrenuti ulijevo? SDP se snažno zalaže za konkurentnu tržišnu ekonomiju. Danas je naše gospodrarstvo sličnije ortačkom kapitalizmu i to moramo promijeniti. Presudna nam je kvaliteta života i veći standard radnika. Zaštita radnika od iskorištavanja, veća minimalna plaća, onemogućavanje manipulacija s ugovorima na određeno vrijeme i princip po kojem oni koji imaju više društvu daju više, a oni koji imaju manje daju manje bit će osnova naše politike. SDP za mene predstavlja stvarnu društvenu pravednost. Ostojić: Nema predaje, to je uvijek moj maksima U prvom krugu unutarstranačkih izbora Davor Bernardić osvojio je dvostruko više glasova od vas. Mislite li da je ta razlika dostižna u drugom krugu? - On je ostvario dobar rezultat i ja mu čestitam. No, da je njegova prednost nedostižna, tada drugog kruga ne bi ni bilo. Živim po maksimi da nema prevare ni predaje i tako će biti do kraja kampanje u kojoj ću govoriti o temama koje su važne za SDP: o jasnom izražavanju političkih stavova, o daljnjoj demokratizaciji stranke, o nužnim unutarstranačkim promjenama... Na čiju podršku, među kandidatima iz prvog kruga, računate? - Od prvog dana kampanje računam samo na podršku članica i članova stranke. Sve kolegice i kolege koji me žele podržati dobrodošli su, ali svi mi imamo samo svoj glas i nemamo pravo kalkulirati glasovima drugih. Ako pobijedite, što će vam biti ključna točka u pozicioniranju stranke? - SDP pokazuje da su ideje solidarnosti, jednakosti, pravde, slobode i antifašizma, koje su srž socijaldemokracije, ono što nas definira u političkom radu. Mi nastavljamo tradicionalnu socijaldemokratsku borbu za ljudska i građanska prava koja je nekada bila usko vezana uz pravo na rad, ali je danas šira i znači, primjerice, borbu za istospolni brak, za paritetnu demokraciju ili za rodnu ravnopravnost u kojem oba spola jednakopravno sudjeluju u svim segmentima društva. SDP jest lijeva stranka, samo što ima ozbiljnih problema kada to ljudima pokušava objasniti. Što mislite da je bilo presudno da je toliko mali broj članova SDP-a izašao na izbore, a imali ste sedam kandidata? - Mislim da je razlog lošem izlasku određena rezigniranost koja proizlazi iz činjenice da smo u godinu dana imali po dva puta parlamentarne i unutarstranačke izbore. Ne smijemo isključiti ni efekt gubitka izbora. Na nama dvojici je da iskoristimo tjedan da dodatno objasnimo važnost ovih izbora.