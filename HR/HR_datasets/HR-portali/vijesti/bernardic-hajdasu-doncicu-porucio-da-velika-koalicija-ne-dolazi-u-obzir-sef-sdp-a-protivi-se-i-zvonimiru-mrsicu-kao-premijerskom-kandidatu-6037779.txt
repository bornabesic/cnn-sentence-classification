Predsjednik SDP-a Davor Bernardić u Splitu je opovrgnuo člana predsjedništva vlastite stranke Sinišu Hajdaša Dončića i izjavio da nikakva velika koalicija s HDZ-om neće biti moguća ni nakon izbora te da je on sam jedini kandidat za premijera, a nikako ne Zvonimir Mršić. - S HDZ-om, koji ima ovakav odnos prema manjinama i koji na ovakav način štiti kriminal u Agrokoru, suradnja je nemoguća. Evidentno je i da eksperiment s Ljubom Jurčićem kao kandidatom za premijera nije donio rezultate, u SDP-u je predsjednik stranke i kandidat za predsjednika Vlade. Učimo iz svoje povijesti - kazao je Bernardić nakon službenog predstavljanja liste za Gradsko vijeće Splita i Aide Batarelo kao kandidatkinje za gradonačelnicu, piše tportal. - Ja sam čovjek suradnje i trebaju nam svi ljudi, treba nam i Zvonimir Mršić i svatko drugi tko ovoj Hrvatskoj može pomoći. Zemlja je umorna od velikih autoritarnih vođa i takozvanih spasitelja koji misle da su savršeni - dodao je. Podsjetimo, Siniša Hajdaš Dončić izjavio je u intervjuu za Globus da bi nakon izvanrednih parlamentarnih izbora i eventualne ponude HDZ-a za veliku koaliciju trebalo provesti referendum među članstvom SDP-a te da bi Zvonimir Mršić bio izvrstan kandidat za budućeg predsjednika Vlade.