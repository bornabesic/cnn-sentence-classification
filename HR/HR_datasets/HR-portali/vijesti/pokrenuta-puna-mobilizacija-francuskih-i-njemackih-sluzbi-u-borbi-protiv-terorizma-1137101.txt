Njemačka kancelarka Angela Merkel telefonski je razgovarala u utorak s čelnicima Francuske, Turske, Italije, Grčke, Poljske, Švedske i Španjolske o smrtonosnom napadu na božićni sajam u Berlinu, izjavio je glasnogovornik njemačke vlade dan nakon terorističkog zločina. "U svjetlu jučerašnjeg napada na božićni sajam na Breitscheidplatzu u Berlinu, čelnici država i vlada izrazili su sućut", kazao je glasnogovornik Steffen Seibert dan nakon napada kamionom u kojem ubijeno 12 osoba, a ranjeno 48. Strani čelnici ponudili su pomoć svojih zemalja u istrazi tog zločina i istaknuli su potrebu za europskom solidarnošću u "borbi protiv terorizma", dodao je Seibert. Bespoštedna borba protiv terorizma ne smije povrijediti ni vrijednosti, ni način život demokracija, izjavili su u utorak u telefonskom razgovoru francuski predsjednik Francois Hollande i njemačka kancelarka Angela Merkel, prema priopćenju francuskog predsjedništva.  Merkel i Hollande su potvrdili punu mobilizaciju francuskih i njemačkih službi sigurnosti u borbi protiv terorizma i najavili pokretanje mjera odlučenih na europskoj razini, prema tom priopćenju. Pokolj kamionom koji se zabio u okupljene na božićnom sajmu u Berlinu, odjeknuo je posebice snažno u Francuskoj, zemlji koja je najviše bila na meti džihadista u posljednje dvije godine i koja živi pod režimom izvanrednog stanja. Posljednji masovni atentat u Francuskoj je također izveden teretnjakom koji se zabio u okupljene na šetnici u Nici tijekom državnog praznika. Odgovornost za napad u kojem je ubijeno 86 osoba preuzela je džihadistička skupina Islamska država (IS). >> ISIL preuzeo odgovornost za napad u Berlinu, policija pustila jedinog osumnjičenog 