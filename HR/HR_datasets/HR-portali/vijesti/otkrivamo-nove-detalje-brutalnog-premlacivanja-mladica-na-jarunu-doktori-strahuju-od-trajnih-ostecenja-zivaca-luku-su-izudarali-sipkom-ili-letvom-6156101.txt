Zagrebačka policija i dalje pokušava utvrditi tko je pretukao i teško ozlijedio 20-godišnjeg mladića Luku M. u noći s petka na subotu ispred kluba Aquarius na Jarunu. Teško ozlijeđeni Luka M. u međuvremenu je operiran i hospitaliziran u KB-u Dubrava na Odjelu za traumatologiju, oralnu kirurgiju i bolesti temporomandibularnog zgloba Klinike za kirurgiju lica, čeljusti i usta. Dežurna liječnica Koraljka Hat samo nam je kratko potvrdila da se pacijent nalazi izvan životne opasnosti. Iako su se u javnosti pojavile informacije da je pretučenom mladiću smrskana lubanja, čini se da to, na sreću, ipak nije točno. Kako neslužbeno doznajemo, Luka M. zadobio je puknuće očne kosti, zbog čega je i operiran. Navodno je operacija prošla dobro, ali se liječnici pribojavaju da je možda došlo do trajnijih oštećenja živca na tom dijelu glave. Pretpostavlja se da je Luka M. zadobio vrlo težak i ružan udarac u glavu tvrdim predmetom, poput šipke, letve ili možda boksera. Policija zasad, izgleda, tapka u mjestu i svi pokušaji otkrivanja identiteta napadača nisu dali rezultata. Iz PU zagrebačke o ovom ružnom događaju dali su vrlo kratko priopćenje, navevši da su djelatnici Hitne pomoći 27. svibnja oko jedan sat u noći u Aleji Matije Ljubeka na Jarunu zatekli ozlijeđenoga 20-godišnjaka i prevezli ga u bolnicu, gdje je utvrđeno da je teško ozlijeđen. Okolnosti njegova ozljeđivanja od tada se utvrđuju, navodi policija. Pomoć javnosti putem Facebook grupe “Zakaj volim Zagreb” zatražila je jedna prijateljica pretučenog mladića, zamolivši sve koji su se kritične noći zatekli ispred Aquariusa i nešto vidjeli da joj se jave. “… Dragi građani i sugrađanke, molila bih vas za pomoć. U subotu na noć ispred kluba Aqaurius na Adidas partiju napadnut je moj prijatelj Luka M... Bez imalo povoda jer se našao na krivom mjestu u krivo vrijeme. Dečko je odvezen ispred kluba s hitnom u kritičnom stanju radi smrskane lubanje. Trenutačno se nalazi u teškom stanju na traumatologiji te ide na operaciju radi teških ozljeda glave. Molila bih sve koji su se u subotu nalazili u Aqauriusu ili u tom trenu prolazili, a imaju neke informacije o tome tko su osobe koje su mu nanijele teške tjelesne ozljede, da se sa svim informacijama jave u inbox. Ipak, u pitanju je život nečijeg sina, prijatelja i općenito ljudski život. Zahvaljujem svima na pomoći”, napisala je njegova prijateljica. Podsjetimo, prije samo dva tjedna dogodio se sličan incident, kada je ispred zagrebačkog kluba Route 66 napadnuta i ozlijeđena jedna djevojka, a napadači do danas nisu otkriveni.