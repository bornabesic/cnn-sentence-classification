Ministarstvo unutarnjih poslova opovrgava pisanje današnjeg slovenskog lista Dnevnik u kojem se navodi da je prošli tjedan patrolni brod hrvatske policije uplovio u slovenske teritorijalne vode te da se hrvatska policija agresivno ponašala, što je umalo dovelo do sudara plovila hrvatske i slovenske policije. Policija kaže da je 11. svibnja oko 10.30 sati na području Savudrijske vale na tehničkim sustavima za nadzor državne granice uočeno da je slovenska ribarica prešla preko crte razgraničenja i ušla u teritorijalno more Republike Hrvatske. "Slovenskoj ribarici ubrzo se pridružilo i službeno plovilo slovenske policije koje je prešlo crtu razgraničenja", navodi MUP. Na mjesto događaja upućena su službena plovila hrvatske policije te su upozorili slovensku ribaricu i plovilo slovenske policije kako se nalazi u našem teritorijalnom moru i da su ga dužni odmah napustiti, što su oni i učinili. - Osim usmenog upozorenja nikakve daljnje mjere i radnje iz nadležnosti policije nisu poduzimane. Radi se o uobičajenom postupanju pomorske policije pri kojem se navedena plovila prilikom povrede crte razgraničenja, odnosno uplovljavanja u teritorijalno more Republike Hrvatske, usmeno upozoravaju da se nalaze u teritorijalnom moru Republike Hrvatske i da su ga dužni napustiti. Ministarstvo unutarnjih poslova o svakoj povredi crte razgraničenja u Savudrijskoj vali obavještava Ministarstvo vanjskih i europskih poslova - odgovoreno nam je iz MUP-a.