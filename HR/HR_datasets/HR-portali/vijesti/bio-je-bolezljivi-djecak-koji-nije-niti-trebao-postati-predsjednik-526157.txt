Osnivač ugledne i moćne dinastije, pater familias Kennedyjevih - Joseph Kennedy još kao jako mlad znao je što želi. Stvoriti najpoznatiji i najmoćniji američki klan. Veliku obitelj koja će biti najbolja, najpametnija, najuspješnija. Ovaj potomak irskih emigranata sa 26 godina oženio je Rose Fitzgerald, kći bostonskog gradonačelnika i u sljedećih 17 godina s njom dobio devetero djece. Njihovo najpoznatije dijete, američki predsjednik John F. Kennedy rodio na današnji dan 1917. godine kao drugo dijete u obitelji. Njegov brat Joseph junior koji je poginuo 1944. u eksploziji zrakoplova iznad La Manchea na tajnoj misiji u Drugom svjetskom ratu bio je dvije godine stariji od njega. Prodoran i pametan on je po planu svog oca bio predodređen za karijeru političara. No njegova nagla smrt poremetila je planove ambicioznog oca. Drugorođeni sin morao je preuzeti odgovornost. A ona mu i nije baš bila 'jača strana' John sa ocem i starijim bratom Josephom 1937. godine Naime, rođen u obilju, John F. Kennedy je od malih nogu bio predodređen za život elite. Ništa nije morao raditi sam. Kućna posluga je za njim slagala odjeću koju je ostavljao posvuda pa čak plaćala njegove račune. Teško mu je bilo sa sobom nositi novac. Od rođenja su ga napadale teške bolesti koje tadašnji najbolji i najskuplji liječnici nisu mogli izliječiti.  Još u djetinjstvu razvio je Addisonovu bolest, rijetku kroničnu bolest, koja nastaje kao posljedica obostranog razaranja kore nadbubrežnih žlijezda. Ona će ga kao i mnoge druge kronične bolesti, mučiti cijeli život. Od malih nogu je bolovao i od Spastičnog kolitisa, odnosno grčenja crijeva, popraćenog proljevima i čirom na želucu koji je često krvario. Roditelji su njegovo zdravstveno stanje krili pred javnošću, a sam John se pokušavao liječiti i raznim eksperimentalnim terapijama i lijekovima. John je u mladosti pohađao najbolje škole, a najviše od svega je volio trošiti očev novac na uživanje. To najbolje pokazuje odlomak pisma koje je sa fakulteta uputio jednom prijatelju: "Danas je ispit iz francuskoga, pa moram otvoriti knjigu i vidjeti o čemu je taj j....i ispit." Latinski je mrzio, ali je zato bio odličan sportaš te je briljirao u pisanju eseja. Volio je društvo i šalu, bio popularan u društvu. Djevojke su tog "štrkljavog mladića, s malo prćastim nosom i lepršavom crvenom kosom" doslovce obožavale, njegov osmijeh bio im je neodoljiv... via GIPHY Tijekom studija John je i shvatio da je jako privlačan djevojkama koje su se "lijepile" za njega. Vjerovao je da to nije samo zbog novca već i zbog njegovih osobnih kvaliteta i šarma. Tada, a i tijekom cijelog života imao ljubavne pustolovine sa brojnim ženama, često sa više njih u jedan dan. Filozofiju tih kratkih ljubavnih susreta mladi Kennedy je sažeo riječima: "bum, bam, hvala madam". Studirao na Harvardu, te prvi put pažnju javnosti privukao svojim diplomskim radom Why England Slept, koji je objavljen 1940. godine kao knjiga te postao bestseler. Nakon što je Amerika ušla u Drugi svjetski rat, Kennedy se javio u vojsku, ali su ga odbili kao medicinski nesposobnog. Zahvaljujući političkim vezama, umjesto toga je dobio čin potporučnika u ratnoj mornarici i služio kao kurir mornaričkog sekretara u Washingtonu. Međutim, zbog ljubavne veze s Ingom Arvad, osumnjičenom da je nacistička špijunka bio je premješten s tog položaja.  Kasnije je prošao obuku za zapovjednika torpednog čamca te poslan na Pacifik. Tamo je dobio komandu nad čamcem PT-109. Kad je u kolovozu 1943. godine njegov čamac uništio japanski razarač, Kennedy je, iako i sam teško ranjen, spasio jednog člana svoje posade. Za taj podvig je dobio niz odlikovanja. Nakon toga krenula je njegova politička karijera, oženio se za Jacqueline Bouvier, postao prvi katolički predsjednik SAD-a te nesretno skončao u atentatu u Dallasu.