Slovenija očekuje da će arbitri ove godine donijeti presudu o graničnom prijeporu s Hrvatskom, na što se treba dobro pripremiti, a u međuvremenu treba izbjegavati sve izjave koje bi narušile dobre bilateralne odnose, upozorio je slovenske diplomate na početku njihova redovnog godišnjeg savjetovanja na Brdu kod Kranja slovenski predsjednik Borut Pahor. "U očekivanju presude arbitražnog suda o granici svi oni koji vode ili predstavljaju Sloveniju i Hrvatsku trebali bi izbjegavati izjave ili postupke koji bi naše odnose pogoršali", kazao je Pahor u govoru  slovenskim diplomatima, uz ocjenu da će politika vezana uz Europsku uniju, te odnosi s Hrvatskom vezani za očekivanu arbitražnu presudu dominirati slovenskom politikom u ovoj godini. Strategija koju vlada treba donijeti u očekivanju arbitražne presude pokazat će može li Slovenija računati na mirno uređenje tog pitanja, kako bi se mogla posvetiti svojim ostalim domaćim i međunarodnim ambicijama, kazao je Pahor. Prema njegovim je riječima u dobrosusjedstvo i prijateljstvo potrebno ulagati i iskreno se za to truditi, te nastojati da se odnosi s Hrvatskom ne pogoršaju jer će, kako je dodao, već i implementacija presude arbitara ionako biti "vrlo zahtjevan projekt". Ako u toj strategiji Slovenija ne bi uspjela, onda bi moglo doći do situacije kakva je bila u vrijeme slovenske blokade hrvatskih pristupnih pregovora s EU-om zbog graničnog prijepora, što bi značilo da bi slovenska politika tim pitanjem bila preokupirana i paralizirana u svojim zadaćama, što svakako treba izbjeći, ocijenio je slovenski predsjednik. "Od izuzetne je važnosti da sebe i Hrvate, Europsku uniju, ali i cijelu međunarodnu zajednicu, pripremimo na situaciju u kojoj ćemo se naći nakon što arbitražni sud proglasi presudu", kazao je Pahor okupljenim diplomatima na njihovu redovnom zasjedanju početkom svake godine.Vlada sadašnjeg slovenskog premijera Mire Cerara smatra da arbitražni proces o graničnom prijeporu dogovoren 2009. pred ulazak Hrvatske u EU treba nastaviti, dok je pozicija Hrvatske nakon jednoglasne odluke Sabora prije dvije godine da se iz arbitraže izađe, donesena na prijedlog tadašnje vlade Zorana Milanovića, i dalje na snazi, čime je Ljubljana razočarana. To su na svom prvom susretu u Ljubljani u prosincu prošle godine potvrdili i šefovi diplomacija dviju država Karl Erjavec i Davor Ivo Stier, potvrdivši da pomaka u tom pogledu nema. Hrvatska je pozicija da je arbitraža nepovratno kompromitirana nakon otkrivanja nedopuštene komunikacije slovenskih dužnosnika s arbitrima i njene objave u medijima, dok Slovenija očekuje da će arbitri donijeti presudu o granici na kopnu i moru i da će je trebati primijeniti bez obzira na stajalište Zagreba. Uz odnose s Hrvatskom Pahor je kao glavnu zadaću diplomata u ovoj godini naveo nastojanje da Slovenija ostane "u jezgri" europskih integracija, među skupinom zemalja koje predvode Njemačka i Francuska, jer smatra da će u EU-u doći do "regionalizacije" u kojoj će se pojaviti grupiranje EU-a po više parametara.