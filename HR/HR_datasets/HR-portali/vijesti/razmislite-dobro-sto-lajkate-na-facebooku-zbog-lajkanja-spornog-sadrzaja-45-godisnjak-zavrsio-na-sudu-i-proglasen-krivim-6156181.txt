Po prvi put u Švicarskoj zbog kaznenog djela klevete na internetu proglašen je krivim 45-godišnji muškarac jer je lajkao jednu objavu na Facebooku. Neimenovani optuženik iz Zuericha kažnjen je jer je lajkao nekoliko objava u kojima se stanovitog Erwina Kesslera, predsjednika Udruge za zaštitu životinja, proglašava rasistom i antisemitistom. Optužujući klomentari su se pojavili tijekom rasprave na Facebooku o tome koje udruge za zaštitu životinja imaju pravo sudjelovati u velikom veganskom uličnom festivalu u Švicarskoj. Mnogi su lajkali post u kojemu se Kessler naziva rasistom, antisemitistom i fašistom, a njegova organizacija neonacističkom, a među njima i optuženi 45-godišnjak. Erwin Kessler tužio je optuženog ističući da je lajkanjem sporne objave taj sadržaj učinio vidljivim velikom broju ljudi, te da je to učinio kako bi mu nanio štetu bez ikakvog opravdanog razloga. Sutkinja Catherine Gerwig rekla je na suđenju kako lajkanje posta predstavlja iznošenje i širenje vrijednosnog suda. - Posve je jasno da on podržava sadržaj koji je lajkao, rekla je. Sud je odlučio da optuženik nije mogao dokazati da su tvrdnje o Kessleru istinite niti da ima valjanog razloga da vjeruje u njih. Prije 19 godina Erwin Kessler optužen je za rasnu diskriminaciju u sklopu naposa da spriječi ukidanje zabrane židovskog obrednog klanja životinja. Sud je ustvrdio da ta presuda ne znači da isti čovjek može biti optužen za rasizam 20 godina kasnije bez valjanog aktualnog dokaza. Optuženik iz Zuericha kažnjen je suspenzijom, a to se dogodilo još nekolicini ljudi koji su također lajkali spornu objavu.