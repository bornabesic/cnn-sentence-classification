Projekt Slavonija, koji je bio jedan od temelja izborne kampanje HDZ s kojim su pobijedili na prijevremenim izborima, je najvećim dijelom plagijat. Rekao je to danas na konferenciji za novinare nekadašnji ministar gospodarstva Tomislav Panenić i danas nezavisni kandidat za župana Vukovarsko-srijemske županije. Prema njegovim riječima prije nekoliko dana radi projekta Slavonija anonimna osoba podignula je kaznenu prijavu protiv ministrice regionalnog razvoja i EU fondova Gabrijele Žalac. - U toj prijavi se jako detaljno sve navodi i pojašnjava. Projekti navedeni u tablici ugovorenih projekata niti po jednoj osnovi nisu ugovoreni u okviru Vlade premijera Plenkovića sredstava Projekta Slavonija, Baranja i Srijem već su projekti prijavljivani i sredstva za njih su dodijeljena čak i u mandatu Vlade Zorana Milanovića. Time tablica i njen sadržaj koji je predočila ministrica Žalac nisu istiniti i služe isključivo za obmanu potencijalnih korisnika s područja Slavonije, Baranje i Srijema i prisvajanja lažnih zasluga u svrhu osobnog političkog probitka. Ovakva prljava kampanja i bitke degradirat će sve HDZ-ove zastupnike kao pojedince, a nacionalni sukobi nisu dobrodošli u ovoj županiji u kojoj samo želimo napredak svih građana. Ovim putem još jednom pozivam HDZ da se orijentira na probleme u svojim redovima, kojih ima mnogo, i da se ostave blaćenja svojih političkih protivnika, rekao je Panenić. Na konferenciji za novinare osvrnuo se i na riječi ministrice Žalac koja je, kako je rekao, u plaćenoj emisije jedne lokalne televizije rekla kako nezavisnim vijećnicima se upravlja iz nekih drugih centara. Istakao je kako ne prihvaća nikakva etiketiranja i omalovažavanja te da se radi o neprihvatljivim izjavama ministrice u Vladi RH. Najavio je i da će pozvati HDZ da štiti svoj dignitet i ljude koji su tu te da se nekako kampanja u demokratskom duhu privede kraju. Molim lijepo, ako je netko negdje vidio "Projekt Slavonija", da mi hitno javi. Zadnji put je viđen kako zajedno sa salmonelom izlazi iz jedne PR agencije, nakon čega mu se gubi svaki trag, napisao je Hrvoje Runtić na svojem Facebook profilu. Runtić je, podsjećamo, u žarište javnosti došao kad je javno iznio optužbe da ga je istaknuti član HDZ-a pokušao potkupiti za podršku HDZ-u u parlamentu i prilikom izglasavanja povjerenja ministru Mariću. - Dolaze ministri, državni tajnici, premijer i to je sve u redu i to mogu prihvatiti kao dio predizborne kampanje. Međutim, ne i cijeli niz obećanja koja se odjednom događaju, a koja se nisu mogla realizirati godinama. U isto vrijeme sve se čini da se prikriju afere koje iz HDZ-a ispadaju svakodnevno. Tu su uz Projekt Slavonija i arsen u vodi u Komletincima, zaduženje Borova za 2,5 milijuna kuna i sl, rekao je Panenić. Na konferenciji za novinare nazočio je i bivši Mostov ministar MUP-a Vlaho Orepić koji je rekao kako u Vinkovcima svjedoči buđenju slavonskog dišpeta. - Most okuplja samoostvarene pojedince koji uistinu žele promjene u svojoj okolini. Dopustiti da ministrica Žalac svoje sugrađane plaši s upravljanjem iz nekog drugog mjesta, koji je prošao svoj križni put jednostavno je neprihvatljiv. Mi se nalazimo u trenutku potpune uzurpacije vlasti od strane gospodina Plenkovića što je sad dokazano na svim razinama. Takvo političko ponašanje nas vraća unazad, rekao je Orepić. Osvrnuo se i na brisanje dijela građana iz popisa prebivališta rekavši kako je to uvođenje reda u Hrvatsku te da je radi toga na istoku Hrvatske nazivan ustašom, a u njegovom kraju pak četnikom. - Taj proces ne dijeli ljude prema nacionalnosti. Hrvatskoj treba red i da se konačno prebrojimo da znamo koliko građana imamo, a da pri tome ne guramo ljude u sivu zonu, rekao je Orepić. Iskoristio je i trenutak da još jednom ukaže kako premijer Andrej Plenković uzurpira vlast u Hrvatskoj, da vodi Vladu koja je krnja i nema većinu u Saboru kao i da se postavio kao mandatar bez odluke predsjednice RH. - To je potez bez presedana u demokratskih društvima uopće, zaključio je Orepić.