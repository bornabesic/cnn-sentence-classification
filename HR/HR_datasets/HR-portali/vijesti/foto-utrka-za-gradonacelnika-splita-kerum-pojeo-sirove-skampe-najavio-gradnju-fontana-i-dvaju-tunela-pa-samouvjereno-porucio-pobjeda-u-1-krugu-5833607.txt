Predsjednik Hrvatske građanske stranke (HGS), bivši splitski gradonačelnik Željko Kerum i kandidat za tu dužnost na lokalnim izborima, očekuje da će pobijediti u prvom izbornom krugu, a kao projekte u budućemu mandatu u srijedu je na konferenciji za novinare najavio gradnju fontane na mjestu negdašnje Bajamontijeve fontane te gradnju dvaju tunela, od kojih je jedan podmorski od zapadne do istočne obale.   Božidar Vukičević / CROPIX Na fotografiji: Jure Šundov, Željko Kerum i Davor Grčić.   Kerum je na Starom placu predstavio kandidate za svoje zamjenike Juru Šundova i Davora Grčića te je rekao kako vjeruje da će pobijediti 21. svibnja u prvome krugu jer to žele građani Splita.  Kako je istaknuo, već priprema projekte i zadatke koji se moraju završiti u četiri godine mandata i željan je posla. Ocijenio je da je u utrci za dužnost gradonačelnika daleko ispred ostalih kandidata. Za zamjenike Juru Šundova i Davora Grčića Gagu rekao je da su "radilice, dva motora koji će pokrenuti brod Split".  "Moji zamjenici su ljudi iz posla i ne boje se uhvatiti u koštac sa svim izazovima i projektima. Imamo iskustvo i znanje, a građani nam daju podršku", istaknuo je Kerum, dodajući da nije slučajno izabrao Stari plac kako bi predstavio svoje zamjenike. "Ova pozicija je jedan od najvažnijih potencijala ovoga grada. Ovo je čisto vlasništvo Grada Splita i na toj poziciji će se napraviti kongresni centar s tri-četiri nivoa garaža za cijeli Split. Odavde ćemo do hotela 'Bellevue' napraviti tunel, a sredit ćemo i fontanu", rekao je Kerum. Božidar Vukičević / CROPIX    Davor Grčić Gaga rekao je kako ga je Željko Kerum prije mjesec dana pozvao da bude dio njegova tima, što nije želio odbiti, a i drago mu je što je prepoznao njegov dugogodišnji poduzetnički rad. "Spreman sam na rad bez prijegora da ostvarimo sve ciljeve koje je on zamislio. Siguran sam u pobjedu nakon koje možemo pričati o sebi i o projektima", istaknuo je Grčić.  Kerumu je na povjerenju zahvalio i njegov negdašnji zamjenik Jure Šundov, koji je istaknuo da su njih dvojica u mandatu od 2009. do 2013. godine "radili kao duo, a sada će kao trio", zbog čega mogu "napraviti 30 posto više nego u prvome mandatu, u kojem su napravili puno". Šundov čvrsto vjeruje da će "sve zadatke realizirati u četiri godine u skladu s pozitivnim zakonskim propisima". "U četiri godine iza nas nije bilo nikakvih repova, već smo ostavili  čistu situaciju. Nadam se da nakon idućeg mandata građani neće dopustiti da idemo iz Banovine, nego će tražiti da još ostanemo", zaključio je Šundov.  Odgovarajući na novinarska pitanja, Kerum je rekao kako, osim projekta Starog placa, planira gradnju tunela koji će povezati zapadnu i istočnu obalu, te uređenje istočne obale. Božidar Vukičević / CROPIX    Rekao je da je tunel između istočne i zapadne obale vrlo jednostavan projekt i mala investicija koja bi stajala oko pet ili šest milijuna eura.  "Onaj tko kaže da je to neostvarivo, ne zna što govori", rekao je Kerum. "Oni su napravili La Manche dug desetke kilometara, a mi pričamo da je problem napraviti 500 metara tunela. Nije problem, samo treba volja i želja, a Grad Split je toliko bogat da to sebi može priuštiti jer mora postati mediteranska metropola", rekao je na kraju Kerum.