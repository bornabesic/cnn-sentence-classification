Američki predsjednik Donald Trump u četvrtak je objavio svoj prijedlog proračuna za narednu fiskalnu godinu koja počinje 1. listopada i traje do 30. rujna 2018., s povećanim izdvajanjem za obranu i "rezanjem" novca za stranu pomoć i zaštitu okoliša. Bijela kuća je na 62 stranice objavila dokument "Amerika na prvom mjestu - nacrt proračuna  kako bi Ameriku ponovo učinili velikom", a u koji je uključena i Trumpova izjava. "U ovim opasnim vremenima, ovo je nacrt proračuna nacionalne sigurnosti i poruka svijetu - poruka o američkoj snazi, sigurnosti i odlučnosti", kazao je Trump u izjavi. Prijedlog proračuna američke administracije rukovodio se Trumpovim riječima, pretvarajući politiku predsjednika "u brojke", kazao je ravnatelj Ureda Bijele kuće za proračun Mick Mulvaney. "Imate kandidata koji stavlja Ameriku na prvo mjesto i imate prvi takav proračun", kazao je Mulvaney. State Department  i Američka agencija za međunarodni razvoj, pojasnio je Mulvaney, imaju za 28 posto manji temeljni proračun, prvenstveno zbog ukidanja programa za stranu pomoć, ali s time da će "ključna diplomatska funkcija" biti očuvana. Nasuprot tome, Ministarstvo obrane će prema predstavljenom dokumentu imati 10 posto veći proračun. Temeljni proračun iznosi 574 milijarde dolara, plus dodatnih 65 milijardi za postojeće vojne operacije. Proračun Ministarstva domovinske sigurnosti povećava se za 6,8 posto, na 44,1 milijardu dolara, uključujući 1,5 milijardi za izgradnju zida uzduž meksičke granice ove godine i 2,6 milijardi 2018. "Gubitnici" predstavljenog proračuna je Agencija za zaštitu okoliša, a vlada više neće sudjelovati u Korporaciji za javno emitiranje koja pomaže financiranje javnog radija (NPR) i televizije (PBS). No, američki predsjednici ne mogu službeno predlagati zakone, već moraju tražiti sponzore u Kongresu. Trumpova konzervativna Republikanska stranka ima većinu i u Senatu i u donjem Zastupničkom domu.