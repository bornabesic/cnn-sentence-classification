Pucnjava u džamiji u gradu Quebecu tijekom večernje molitve u nedjelju, u kojoj je prema posljednjim podacima ubijeno šest ljudi a ranjeno osam, bila je "teroristički napad na muslimane", izjavio je kanadski premijer Justin Trudeau. "Osuđujemo ovaj teroristički napad u središtu bogoslužja i utočištu", rekao je Trudeau. Prema posljednjim podacima, šest osoba je ubijeno, a osam je ranjeno kada su naoružani napadači otvorili vatru u džamiji. Jedan očevidac rekao je za Reuters da su napadači pucali na četrdesetak ljudi unutar Islamskog kulturnog centra u Quebecu. "Potvrđena je smrt šest osoba u dobi od 35 do oko 70 godina", rekla je novinarima glasnogovornica pokrajinske policije u Quebecu Christine Coulombe, dodajući da je osam osoba ozlijeđeno a 39 je prošlo bez ozljeda. Policija je također priopćila da su dvije osobe uhićene ne navodeći pojedinosti. "Večeras Kanađani žale za ubijenima u kukavičkom napadu na džamiju u Quebecu. Moje su misli sa žrtvama i njihovim obiteljima", napisao je Trudeau na Twitteru. Napad je izvršen dan nakon što je kanadski premijer potvrdio spremnost svoje zemlje da prihvati izbjeglice "bez obzira na njihovu vjeru", pošto je Bijela kuće donijela odluku u zabrani ulaska u Sjedinjene Države državljanima sedam muslimanskih zemalja. Broj incidenata povezanih s islamofobijom posljednjih se godina u Quebecu znatno povećao. U lipnju prošle godine na ulazu u Islamski kulturni centar ostavljena je svinjska glava.