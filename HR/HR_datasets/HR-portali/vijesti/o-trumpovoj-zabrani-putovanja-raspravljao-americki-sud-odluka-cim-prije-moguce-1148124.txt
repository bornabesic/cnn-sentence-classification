Američki savezni sud odlučit će "čim prije bude moguće" treba li na snagu vratiti uredbu predsjednika Donalda Trumpa o zabrani ulaska u Sjedinjene Države građanima iz sedam većinski muslimanskih zemalja, objavio je sud pošto je saslušao argumente dviju strana, prenose u srijedzu agencije.  Branitelj Trumpove administracije nastojao je na saslušanju u utorak uvjeriti tri suca da treba vratiti na snagu predsjednikovu uredbu koju je u petak suspendirao sudac u Seattlu, a na što se administracija žalila.  Trump je 27. siječnja donio uredbu kojom obustavlja na 120 dana izbjeglički program, a na 90 dana zabranjuje ulazak u SAD državljanima sedam većinski muslimanskih zemalja, Iraka, Irana, Jemena, Libije, Sirije, Somalije i Sudana. K tomu se izbjeglicama iz Sirije zabrana izriče na neodređeno vrijeme.   Odluka će biti donesena ovaj tjedan, rekao je glasnogovornik suda nakon saslušanja koje je trajalo nešto više od sat vremena, a pratilo ga je 137.000 ljudi diljem svijeta, prenosi agencija dpa. August Flentje, posebni savjetnik američkog ministarstva pravosuđa, koje se tužilo na suspenziju zabrane, branio je na sudu "ustavnost" Trumpove uredbe i rekao da je "ona potpuno u nadležnosti predsjednika države". Državni odvjetnik Washingtona Noah Purcell rekao je da bi ponovno stupanje uredbe na snagu "bacilo ovu zemlju duboko u kaos" kakav je vladao u zračnim lukama pošto je uredba bila donesena i naglasio da je pravosuđe dužno "nadzirati zloporabe izvršne vlasti".  Flentje je rekao da bi nastavak blokiranja Trumpove odluke nanio državi "nepopravljivu štetu". Kada ga je sudac William Canby Jr upitao da iznese dokaze o vezama između navedenih sedam zemalja i terorizma u Sjedinjenim Državama, Flentje nije naveo nijedan precizan primjer, piše agencija France presse. Predstavnik države Washington Purcell rekao je da vlada nije pokazala "nepopravljive štete" koje bi mogla polučiti privremena zabrana Trumpove uredbe.  Naprotiv, u državi Washington bilo "je studenata i profesora 'koji su zapeli u inozemstvu',  bilo je razdvojenih obitelji, stanovnici s dugogodišnjom boravišnom dozvolom ne mogu putovati jer ne znaju hoće li se moći vratiti, postoje i gubici prihoda..., rekao je.  Pitanje je li Trumpova uredba vjerska diskriminacija bilo je najosjetljivije u raspravi zato što sedam navedenih zemalja čine "manje od 15 posto muslimana u svijetu", ističe AFP.  Purcell je rekao da nije nužno dokazati je li uredba "šteti samo nekim  ili svim muslimanima". "Potrebno je dokazati da je djelomice motivirana željom da se našteti muslimanima". Podsjetio je da je Trump u svojoj izbornoj kampanji obećavao "zabranu ulaska muslimanima u SAD". Arthur Hellman, profesor prava na sveučiillštu u Pittsburghu ocijenio je da je teško u procijeniti kojoj su od dviju strana skloniji suci, ali mu se čini da je država Washington u prednosti.  Predsjednik Trump je prije saslušanja u utorak ponovio da je uredba "vrlo važna za zemlju" radi zaštite od terorizma. Tijekom vieknda odašiljao je oštro intonirane "tvitove" na račun suca Jamesa Robarta iz Seattlea koji je privremeno blokirao uredu. Trump nije isključio mogućnost da predmet dođe na razmatranje Vrhovnom sudu.  >> Trumpovo obećanje o borbi protiv IS-a je obećavajuće, ali moramo pričekati 