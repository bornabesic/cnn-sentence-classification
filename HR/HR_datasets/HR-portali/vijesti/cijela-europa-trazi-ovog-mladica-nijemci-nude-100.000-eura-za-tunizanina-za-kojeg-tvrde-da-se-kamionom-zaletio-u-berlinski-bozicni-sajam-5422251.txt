Njemačka je policija izdala europski uhidbeni nalog za Tunižaninom osumnjičenim da je u ponedjeljak izveo kamionski napad na berlinski božićni sajam. Naveli su da je riječ o 24-godišnjem Anisu Amriju te da je vjerojatno naoružan i opasan. Policija je također ponudila novčanu nagradu u iznosu do 100.000 eura za informacije koje bi dovele do uhićenja Amrija. Za Amrijem se, s obzirom na izdavanje europskog naloga za uhićenje, traga po cijelom kontinentu. Tunižanin, kojeg se sumnjiči da je počinitelj terorističkog napada u Berlinu, stigao je u Njemačku kao izbjeglica 2015., u kolovozu mu je odbijen zahtjev za azilom i bio je u kontaktu s islamistima, priopćio je ranije ministar unutarnjih poslova savezne pokrajine Sjeverne Rajne-Vestfalije Ralph Jaeger na izvanrednoj konfekciji u srijedu. Anis Amiri, osumnjičeni za napad kamionom, u kojem je u ponedjeljak navečer poginulo 12 osoba a 48 je ozlijeđeno, nalazio se na listi potencijalnih počinitelja terorističkih napada i bio je u kontaktu s tzv. Islamskom državom. - Zahtjev za azilom Anisa Amirija odbijen je u kolovozu, ali on nije mogao biti protjeran jer nije posjedovao dokumente zemlje iz koje potječe, Tunisa, čije vlasti su dosad izražavale sumnju da je on njihov državljanin. Potrebni dokumenti za njegovo izručenje stigli su danas iz Tunisa i tu činjenicu ne želim komentirati, rekao je ministar Jaeger. U ovoj saveznoj pokrajini, u gradiću Kleveu, Anis Amari je i podnio zahtjev za azilom. U međuvremenu je Reuters objavio kako je prije nekoliko mjeseci priveden na ispitivanje zbog sumnje da planira ilegalnu nabavku automatskog oružja, ali je na kraju zbog nedostatka dokaza oslobođen. Osumnjičeni je u kabini kamiona ostavio dokument po kojem se vidjelo kako ima boravišni status po kojem je u svakom trenutku mogao biti protjeran. Njemačka je s Tunisom sklopila ugovor o vraćanju odbijenih podnositelja zahtjeva za azilom, ali se ovaj sporazum u praksi primjenjuje s poteškoćama. Povjerenstvo za unutarnjopolitička pitanja Bundestaga priopćilo je nakon svoje izvanredne sjednice u srijedu kako je Anis Amiri pušten iz ekstradicijskog pritvora nakon što mu se identitet nije mogao točno utvrditi. Dnevnik Sueddeutsche Zeitung je prije toga javio kako se Amiri kretao u krugovima bliskim ekstremnom islamističkom propovjedniku Abbu Wali i njegovom suradniku Bobanu S. - Osumnjičeni Anis Amiri se kretao u krugu islamista Abu Wala, a Boban S. je bio jedan od njegovih suradnika. Anis Amiri je neko vrijeme i živio kod Bobana S., javlja dnevnik Sueddeutsche Zeitung dodajući da se Boban S., koji navodno posjeduje srbijansko i njemačko državljanstvo, i propovjednik Abu Wala od studenog nalaze u istražnom zatvoru. Njemački mediji postavljaju pitanje kako je moguće da osoba koja je trebala biti protjerana i koja slovi kao opasna nije pod stalnim paskom sigurnosnih službi koje su ga, kako prenose mediji, početkom prosinca „izgubile iz vida“. Savezni ministar unutarnjih poslova Thomas de Maiziere prije toga je objasnio kako je za Anisom Amirijom diljem Schengenskog prostora raspisana potjernica. U zatvoru zbog paleža školeTunižanin Anis Amri svoju je domovinu napustio prije sedam godina, objavio je tuniski Radio Mosaique, a čije izvješće prenosi agencija Reuters. Državu je napustio kao ilegalac te je neko vrijeme proveo u zatvoru u Italiji, potvrdio je njegov otac. U talijanski je zatvor strpan na četiri godine zbog paleža jedne škole. Amrijev otac tvrdi da je u Njemačku odselio lani.