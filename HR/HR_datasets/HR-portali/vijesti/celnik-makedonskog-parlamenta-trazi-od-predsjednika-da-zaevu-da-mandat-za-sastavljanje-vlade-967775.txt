ČELNIK makedonskog parlamenta pozvao je predsjednika Makedonije da prizna novu većinu socijaldemokrata i stranaka koje zastupaju etničke Albance kako bi mogli sastaviti vladu i okončati politički zastoj. Gotovo pet mjeseci nakon parlamentarnih izbora u prosincu makedonski nacionalisti blokiraju sastavljanje nove vlade, što je izazvalo najgoru krizu u toj zemlji otkad je jedva izbjegla građanski rat 2001. godine. Napadi u parlamentu  Zbog izbora Albanca Talata Xhaferija za predsjednika parlamenta prošli tjedan nacionalisti su upali u zgradu parlamenta i napali zastupnike. Više od stotinu ljudi je ozlijeđeno, a Europska unija i NATO, integracije kojima se Makedonija želi pridružiti, osudili su nasilje.  Xhaferi je poslao u četvrtak pismo predsjedniku Gjorgeu Ivanovu u kojemu ga je pozvao da prizna novu većinu i da dopusti čelniku socijaldemokrata Zoranu Zaevu da sastavi vladu.  "Očekujem od predsjednika da djeluje u skladu s ustavom", rekao je Xhaferi prije odlaska u Bruxelles na sastanak s dužnosnicima EU-a.  Makedonija je 11. prosinca održala prijevremene izbore ali oni nisu riješili njezine probleme. Socijalisti (SDSM) su osvojili 49 mjesta od ukupno 120, dva manje od VMRO-DPMNE-a, ali su postigli dogovor o koalicijskoj vladi s tri albanske stranke, stvarajući tako većinu od 69 zastupnika. Predsjednik odbija dati mandat Zaevu  Nacionalistička stranka VMRO-DPMNE, na vlasti od 2006. godine, blokirala je socijaldemokrate da preuzmu vlast.  Predsjednik Ivanov, saveznik VMRO-ova vođe Nikole Gruevskog, dugogodišnjeg makedonskog premijera, odbio je dati Zaevu mandat za sastavljanje vlade.  Zajedno s Gruevskim optužuje Zaeva i albanske stranke da dovode u pitanje opstojnost zemlje jer njihov koalicijski dogovor predviđa da albanski postani drugi službeni jezik u cijeloj zemlji što simpatizeri desnice smatraju prvim korakom u raspadu zemlje.  Zaev je izjavio u četvrtak kako očekuje da će vlada biti sastavljena do kraja ovog mjeseca.