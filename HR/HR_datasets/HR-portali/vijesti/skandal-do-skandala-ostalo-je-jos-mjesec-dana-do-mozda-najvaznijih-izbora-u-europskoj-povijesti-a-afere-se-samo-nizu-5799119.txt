Nakon prvog povijesnog televizijskog sučeljavanja ključnih kandidata, kampanja za francuske predsjedničke izbore ponovo je u utorak zasjenjena aferom s proširenjem istrage protiv kandidata desnice Francoisa Fillona i ostavkom socijalističkog ministra unutarnjih poslova Brune Le Rouxa zbog zapošljavanja kćeri tinejdžerica, piše u srijedu agencija AFP.   Mjesec dana do prvog kruga izbora 23. travnja, istraga o navodnim fiktivnim radnim mjestima koje je Fillon osigurao supruzi i djeci proširena je na okolnosti pod kojima je od navodnog prijatelja dobio dva odijela u vrijednosti 13.000 eura.     Fillon, kojemu zbog proširenja istrage o navodnoj pronevjeri javnog novca blijede šanse na izborima, osudio je ponovni pokušaj da ga se diskreditira prije prvoga kruga izbora, kazavši da pokloni nemaju nikakve veze s politikom.   No, "Journal du dimanche" piše da se svoti izdvojenoj za odijela može dodati i 35.500 eura potrošenih kod istoga modnog kreatora, što od 2012. ukupno iznosi 48.500 eura.   Istražitelji će pokušati otkriti tko je misteriozni prijatelj koji je poklonio odijela te ustanoviti u kakvoj je vezi s Fillonom, bivšim francuskim premijerom i zastupnikom u Parizu.   Zastupnici moraju prijaviti "svaki poklon čija vrijednost prelazi svotu od 150 eura" uz iznimku poklona članova obitelji, objasnio je isti izvor.   Šef Fillonove kampanje u srijedu je osudio dnevnu "sapunicu" u medijima čiji je cilj naštetiti izgledima konzervativnog kandidata da postane predsjednik.   "Jasno je da je to orkestrirano curenje informacija", rekao je Bruno Retailleau za radio RTL. "Uvučeni smo u sapunicu".     Ministar u vladi aktualnog predsjednika Francoisa Hollandea, Bruno Le Roux, u utorak je podnio ostavku na čelnom mjestu ministarstva unutarnjih poslova nakon otkrića da je svoje dvije kćeri tinejdžerice zaposlio kao pomoćnice u parlamentu.   Blizak Francoisu Hollandeu, on je bio zastupnik od 1997. do prosinca 2016. kada je ušao u vladu.   Optužbe protiv ministra Le Rouxa iznesene su u ponedjeljak u emisiji Quotidien TV, kada ga je novinar upitao o ljetnim poslovima njegovih kćeri između 2009. i 2016. Njegove kćeri počele su raditi za njega kada su imale 15 ili 16 godina i zajedno su skupile 24 ugovora na određeno vrijeme vrijedna ukupno 55.000 eura.   Iako Le Roux (51) inzistira da su ljetni poslovi njegovih kćeri bili legitimni i da su odgovarali stvarno obavljenim zadacima, naposljetku je dao ostavku, a u utorak ga je na tom osjetljivom položaju, u trenutku kada zemlja živi pod visokom prijetnjom terorizma i u režimu izvanrednog stanja, zamijenio sadašnji državni tajnik za trgovinu Matthias Fekl.   "Nakon afera, afere se nastavljaju", piše u srijedu dnevni list Est Republicain.   "U francuskom javnom životu trebalo bi zabraniti zapošljavanje članova obitelji, zbog sumnje u povlaštenost. To je jedini način da se rasprši smrad korupcije koji pritišće političku klasu", piše u uvodniku Philippe Marcacci.     Uz aferu koja prati Fillona, lijevi La Liberation upozorava i na kandidatkinju krajnje desnice Marine Le Pen uz koju se veže skandal oko fiktivnog zapošljavanja u Europskom parlamentu i ilegalnog financiranja njezine kampanje.   Taj list pozdravlja reakciju predsjednika Hollandea čiji je ministar u roku od 24 sata izgubio svoj položaj zbog istrage.   "Marine Le Pen i Francois Fillon nastavljaju kampanju kao da se ništa nije desilo", piše La Liberation.     Tako su u ponedjeljak navečer bili sudionici debate koja je uz njih uključila i bivšeg ministra gospodarstva centrista Emmanuela Macrona,  pobjednika predizbora radikalne ljevice Jean-Luc Melenchona i njegovog suparnika na ljevici, socijalista Benoit Hamona.   Debata petero kandidata koja je trajala tri i pol sata i privukla oko 10 milijuna gledatelja, bila je prilika da uvjere neodlučne birače i skeptike u svoje programe.   Naime, ankete pokazuju da gotovo 40 posto glasača u ovom trenutku nije sigurno komu dati potporu na izborima koji će se održati u dva kruga, 23. travnja i 7. svibnja.   Istraživanja javnog mišljenja pokazuju da Macron i Le Pen vode u prvom krugu, a da će u drugom Macron pobijediti Le Pen.   Ako bi, kao što se predviđa, zbog neodlučnosti birača izlaznost bila rekordno niska, to bi išlo na ruku Le Pen jer sve ankete pokazuju da će njezini pristaše svakako izaći na izbore.