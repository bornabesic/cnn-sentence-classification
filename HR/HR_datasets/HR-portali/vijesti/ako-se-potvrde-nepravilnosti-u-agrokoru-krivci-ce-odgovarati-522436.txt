Prvi komentari čelnih ljudi Mosta nakon smjenjivanja njihovih ministara bili su kako Andrej Plenković to čini kako bi zaštitio ministra Marića, ministricu Dalić pa i samog Ivicu Todorića. Teze da je teret slučaja Agrokor na kraju presudio suradnji s Mostom premijer je komentirao neozbiljnima, piše Večernji list. - Takve su teze neozbiljne. Naime, ako netko od političara nema baš nikakve poveznice s Agrokorom kroz proteklih 27 godina neovisne Hrvatske - osim kao potrošač - onda sam to ja. Moj je jedini interes zaštita hrvatskoga gospodarstva i financijskog sustava, kao i očuvanje radnih mjesta. Zakon koji smo donijeli štiti Hrvatsku, a ne Todorića koji više ne upravlja kompanijom. Usvajanjem Zakona o izvanrednoj upravi zaštitili smo strateške nacionalne interese, a stvorili smo novo, smireno ozračje i doveli iskusnog stručnjaka Antu Ramljaka na mjesto izvanrednog povjerenika. Zaposlenici su prije Uskrsa dobili plaće, postignut je dogovor s dobavljačima i vjerovnicima, osigurana svježa likvidnost od banaka i počela je isplata dobavljača, posebice malih i OPG-ova. Jedna od četiri najbolje svjetske revizorske kuće napravit će novu reviziju poslovnih knjiga, rekao je premijer. - Postoje indicije da je u vođenju knjiga bilo nepravilnosti. Ako se to potvrdi, smatram da oni koji su za to krivi moraju odgovarati, a nadležne institucije djelovati po zakonu i službenoj dužnosti, kazao je Plenković. Nakon slučaja Agrokor te problema s granicama, problem u Vladi doveo je državu u izvanredno stanje. Više o tome kako Andrej Plenković planira stabilizirati situaciju u zemlji, u Vladi i u Saboru pročitajte u Večernjem listu. 