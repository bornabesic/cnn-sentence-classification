Foto: Index ŽELJKO Kerum održao je press-konferenciju u Splitu na kojoj se osvrnuo na predizbornu kampanju, kao i na sukob s Androm Krstulovićem Oparom koji već nekoliko dana zabavlja Hrvate.   "Ako sam negdje pogriješio, poslije sam se ispričao", rekao je na početku.   Radnje koje je njegov protukandidat poduzimao posljednjih nekoliko dana "niti su moralne, niti su časne", tvrdi Kerum.    "Građani će u nedjelju reći hoće li dobiti kandidat splitski ili zagrebački. On je kandidat zagrebački. Sve Zagreb odlučuje, Zagreb je rekao ovo, Zagreb je rekao ovo. Građani Splita imaju toliko srca duše i dišpeta da mogu sami voditi grad. Mi smo ovdje, mi moramo živjeti ovdje i nastavit ćemo raditi za interes grada i građana Splita", rekao je Kerum.  "Jedini cilj - ocrniti Keruma"  "Sve je rečeno, ali ništa o programima grada Splita. Samo je cilj bio ocrniti Keruma protukandidata. Tko je gledao, vidjet će da sam normalno pričao, čovjek mi se unosio u lice. Upravo čine ono što su rekli, ne biraju sredstva da dobiju Split. Ernesto Hoost daje podršku Opari. Što ima Ernesto Hoost sa Splitom? Izvukli ga iz neke fascikle jer nogometaši dali podršku nama". Bila je to aluzija na baskijskog nogometaša Aritz Aduriza koji se prije nekoliko dana fotografirao s Kerumom  prilikom posjeta Splitu.   "Cijela im se kampanja svela na to da moraju dobit, a ne na program i razvoj Splita. Što znači to? To znači uhljebljivanje, ženi plaću, davanje poslova firmama koje daju proviziju. To je istočna županija. Bave se prljavim igrama, oni su sila koja može pobijediti sve. Sila Boga ne moli, Bog silu ne voli. To će im se vratiti. Ja  nisam ucjenjivao i tjerao građane, za mene su građani, oni su mi dali glas, oni su iznad svega", rekao je Kerum.  "Ovdje se jasno vidi tko je kandidat građana Splita. To sam ja. Protukandidat je jasno zagrebački proizvod. Oni mu govore kako će voditi Split. Mi smo jasno i konkretno rekli što ćemo napraviti u kojem smjeru ćemo ići. Mi smo u kampanji htjeli diskusiju o planovima i razvoju, oni su se uhvatili crnjenja mene. Šest mjeseci konstantno vodim i zadnja tri dana insceniraju to da prikažu Keruma divljaka, da Kerum ne može voditi grad Split.. To nije korektno, to nije ljudski. Kompletna situacija je kontrolirana, čak i sutrašnji naslov na Slobodnoj Dalmaciji", rekao je prepričavajući kako mu je Slobodna Dalmacija odbila objaviti oglas na naslovnoj stranici. Prisjetio se i kako je u istom tom dnevniku 1992. objavljen tekst o njemu pod naslovom "Željko Kerum velikoga srca".   "Split u nedjelju bira: susjeda ili čovjeka iz Zagreba, radnika ili neradnika..."  Po završetku konferencije Kerum je dobio i pljesak nazočnih.   Na pitanje čime je njegov protukandidat ucijenio Ćiru Blaževića, rekao je: "Ćiro je čovjek senilan, s ovim je naštetio sam sebi. Čovjek je kaputt. Žao mi ga je, poštivam i njegovu senilnost i starost. Čim su ga ucijenili, to znaju oni."  Kerum  nije odbacio suradnju ni s jednom strankom ili pojedincem koji će se boriti za boljitak Splita.   "Sve što je u interesu Splita, uvijek sam za to. Ne može se u isti koš stavljati HDZ, Opara i Škorić. HDZ je državotvorna stranka, SDP je velika stranka i oni moraju opstati. Opara da nije HDZ ne bi dobio 500 glasova, on je loš kandidat. Što se tiče svih stranaka, u gradu Splitu sam spreman na suradnju. S pojedincima koji su iskoristili grad, stranku i državu, neću razgovarati ni koalirati. Taj čovjek je iskompromitiran od A do Ž. On mene konstantno gleda u facu na sučeljavanjima, provocira" ponovno se osvrnuo na Oparino ponašanje tijekom kampanje.   Čime se bavi?  Do 1. lipnja namjeravao je otvoriti aquapark i etno selo u Kaštelima, ali, kako sam kaže, zapostavio je to zbog kampanje. Projekt sada kasni, a Kerum se nada da će biti završen do 1. kolovoza. Kaže i kao su radovi s proširenjem hotela u Rogoznici pri kraju, za koji dan dolazi 170 gostiju. Sve projekte je stavio na čekanje šest mjeseci zbog predizborne kampanje.   O projektu Lora kaže kako je jasno da Splitu fali stanova, gradilište je otvoreno, dozvole pribavljane i završetak radova očekuje za 18 mjeseci. Na pressici je obećao kako cijena stanova neće biti 2.000 eura, kako je bilo najavljeno, nego 1,200 eura + PDV. To je, kaže, realna cijena kvadrata stana u Splitu.   Poslove mu vode supruga, sin i nećaci pa će imati vremena za obavljanje dužnosti gradonačelnika, rekao je na kraju.