U masovnoj tučnjavi migranata u središtu Beograda jedna osoba je ubijena, a dvije su teško ozlijeđene, potvrdila je u ponedjeljak beogradska polciija. U tučnjavi dviju skupina migranata u kojoj su korišteni noževi, u Kameničkoj ulici nedaleko od autobusnog kolodvora, jedna osoba je ubijena, a dvije su teško ozlijeđene u centru Beograda, a policija je uhitila pet osumnjičenih za sudjelovanje u tučnjavi i ubojstvu i kod njih našla noževe. U ministarstvu unutarnjih poslova rečeno je da se tučnjava dogodila oko 15 sati u Kameničkoj ulici, nedaleko od parka blizu autobusnog i željezničkog kolodvora, u kojem borave migranti koji izbjegavaju smještaj u prihvatne centre. Nebojša Mandić / Kurir   Od težine ozljeda jedan od migranata je preminuo, a dvije osobe su prevezene u Urgentni centar Kliničkog centra Srbije. Kako javlja B92 pozivajući se na informacije iz službe Hitne pomoći, jedan od teško ozlijeđenih migranata je na reanimaciji. Pripadnici Ministarstva unutarnjih poslova provode intenzivnu istragu ovog slučaja, rečeno je u MUP-u Srbije. Nebojša Mandić / Kurir   Park kod autobusnog kolodvora i dalje je stjecište mnoštva ekonomskih migranata, pretežito iz Afganistana i Pakistana, koji tu provode vrijeme čekajući da nastave put ka nekoj od zemalja EU. Upravo je iz tog parka u posljednjih mjesec dana dva puta krenula skupina migranata, jednom ka granici s Mađarskom, a drugi put ka Hrvatskoj, ali su se oba puta vratili u Beograd. Nebojša Mandić / Kurir   U Srbiji je trenutno oko 6.000 do 6.500 migranata, a povjerenik za migrante i izbjeglice Vladimir Cucić izjavio je ranije tijekom dana za RTS, nevezano uz današnje ubojstvo, da "Srbiji problem pravi oko 1.500 izbjeglica koje se ne žele registrirati" i uglavnom borave po parkovima, među ostalim i kod željezničkog i autobusnog kolodvora. Nebojša Mandić / Kurir