Postoji dobar razlog zašto nakon tetoviranja trebate čekati barem dva tjedna prije nego što uskočite u bazen ili more. Pokazuje to i tragični slučaj 31-godišnjeg muškarca koji je ovaj savjet zanemario pa su ga napale bakterije koje jedu tkivo. Na kraju je preminuo. Kako piše Daily Mail, 31-godišnjak dao si je tetovirati list pa je išao na plivanje u Meksički zaljev nakon samo pet dana. Kako je rana bila još svježa, zaražena je bakterijama koje su pojele dijelove kože. Dan nakon plivanja, muškarac se razbolio, a blizu tetovaže dobio je crveni osip. Tijekom iduća dva dana stanje se nastavilo pogoršavati te je na kraju završio u bolnici. Liječnici su odmah posumnjali da je krivac bakterija Vibrio vulnificus jer je nesretnik već imao cirozu, prouzročenu navikom pijenja šest boca piva svaki dan. Zbog oslabljenih jetara bio je izložen većem riziku za takve zaraze. Međutim, nije mu bilo pomoći. Samo 24 sata nakon dolaska u bolnicu liječnici su ga stavili na aparate jer su mu organi počeli otkazivati. Dva tjedna nakon hospitalizacije simptomi su počeli nestajati, ali samo nekoliko tjedana poslije tijelo je otkazalo uslijed septičkog šoka. Na kraju je preminuo dva mjeseca nakon dolaska u bolnicu.