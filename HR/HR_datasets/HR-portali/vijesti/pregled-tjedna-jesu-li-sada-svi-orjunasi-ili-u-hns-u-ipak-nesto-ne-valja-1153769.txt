SUBOTA, 25.2. Pada kreditni rejting Agrokoru. Deseci tisuća radnika u strahu čekaju rasplet situacije, a javnost navija za i protiv posrnulog tajkuna Todorića. Kupci strepe. Hoće li eventualni novi vlasnik i dalje uvoziti poljska jaja, španjolske masline, hoćemo li na policama i dalje imate europske prehrambene druge kvalitete i voće kojem je prošao rok trajanja? Hoće li Vlada pomoći? Hoćemo li dugove Agrokora sanirati iz svojih džepova? Hoće li se Todorić, ako ga građani budu spašavali, preseliti iz Kulmerovih dvora? Hoće li Matanić uskoro snimati film “Todorić hoće ići na more?” NEDJELJA, 26.2. Povijest se zamalo ponovila. Poglavniku Paveliću bila su dovoljna dva kamiona vojnika da 1941. osnuje NDH, dobro, uz neznatnu pomoć Hitlera i Mussolinija. Gotovo isti scenarij napisao je i “pričuvni poglavnik” Dražen Keleminec, koji je s grupom kamarada umarširao na glavni zagrebački trg. Simpatični momci u crnom, malo su vikali u slavu NDH, malo prijetili neistomišljenicima, malo slavili Trumpa, ali se povijest nije ponovila. Sve se završilo strašnim odgovorom režima. Prekršajna prijava, stari moj, pa ti vidi! PONEDJELJAK, 28.2. Ništa mi više nije jasno. Nogometni navijači godinama traže promjene u vrhu HNS-a i ništa. Onda najekstremniji među njima izgube strpljenje, pa se zaigraju kukastim križevima i bengalkama, pa dobiju drito od predsjednice Kolinde Grabar-Kitarović etiketu “mrzitelja svoje reprezentacije i države” i orjunašima. Kad, evo nam i predsjednica okrenula leđa HNS-u, a Most otvoreno traži da vodstvo podnese ostavke. Jesu li sada i oni orjunaši ili nešto u tom savezu ipak ne valja? UTORAK, 28.2. Davor Šuker dribla po vrhu vlasti kao u najboljim danima! Dan nakon što ga je Most uputio na klupu za rezerve, neuništiva kockasta devetka postiže gol u same rašlje! Prima ga premijer i daje mu podršku, osokoljeni Šuker pred Banskim dvorima nadahnuto izjavljuje kako ga može smijeniti samo Skupština HNS-a. Istog dana, grubo mu s leđa uklizava Andro Krstulović-Opara, koji traži i njegovu i ostavku stranačkog kolege Kulušića. A sve to zbog penala u Vinkovcima i performansa Soudanija. Je li sada i dobri Andro postao orjunaš? SRIJEDA, 1.3. Završena je konačno priča o putu predsjenice Kolinde Grabar-Kitarović u Amerike. Hvala Bogu! Dosadni novinari stavno su postavljali pitanje, te s kim se sastala, te putni nalozi, te detalji puta, te je li putovanje službeno ili privatno. Profesor Baltazar je danima tražio rješenje, hodao po predsjedničkom uredu gore-dolje, paunovi se uznemirili, osoblje dobilo podočnjake, svi napeti, nervozni, ali našlo se rješenje. Lijepo je profesor Baltazar detalje puta proglasio državnom tajnom! ČETVRTAK, 2.3. Ustavni sud nije udovoljio ljubaznoj molbi kršćanskih konzervativaca i zabranio pobačaj. Bitka za zabranu seli se u Sabor, u kojem će se jednog dana raspravljati i o zaključcima novoosnovane Komisije za suočavanje s prošlošću. Tako ćemo zavrtiti još jedan krug ustaša i partizana, a postat ćemo i eksperti za porodništvo i ginekologiju. Problem je jedino što će to, ako se odlasci mladih obitelji u inozemstvo nastave, biti sve manje važna tema. A da osnujemo Komisiju za suočavanje sa sadašnjošću? PETAK, 3.3. Kirurg Branko Popović prije 11 godina napravio je grešku. Njegova greška, tijekom rutinske operacije slijepog crijeva, promijenila je život Miroslavu Maškarinu, koji je tada imao 21 godinu. Ostao je bez noge. Miroslav je tužio kiruga i zatražio odštetu. Postupak protiv Popovića, danas je obustavljen. Nastupila je zastara. Postupak za naknadu štete još traje. Maškarin još nije dobio ništa, a izgubio je zdravlje. Dobilo je hrvatsko društvo. Dobilo je još jednu lekciju da je nešto trulo u hrvatskom pravosudnom sustavu.   