Vijeće branitelja Federacije BiH najavilo je blokadu prometnica koje iz federacije vode prema Republici Srpskoj te blokadu državnih institucija BiH ako se odmah, a najkasnije do ponedjeljka uhićeni ne puste na slobodu. Vraćaju nas u rat – Očevi su u ratu branili svoju djecu, a sad je došlo vrijeme da djeca brane očeve – izgovara Željko Matuzović, sin uhićenog generala Đure Matuzovića, u ratu prvog zapovjednika 106. brigade HVO-a Orašje i zapovjednika zbornog zapovjedništva Orašje kojeg se tereti za ratni zločin počinjen nad srpskim stanovništvom. – Da je to mjesto dobro bilo, ne bi njemu dopalo – kaže. Nekoliko dana prije uhićenja agenti SIPA-e Matuzovića su zvali na kućni telefon, ali on je u to vrijeme bio u Osijeku, kod sina Zlatka. Obitelj mu je prenijela poruku i general im se javio. Tada je doznao da će ga “za nekoliko dana trebati”. – Da je htio, mogao je ostati u Hrvatskoj. I nikome ništa. Al’ on nije takav čovjek. Njemu bi još teže bilo da su ove ljude pohapsili, a da nije s njima. Ovo što se sada događa ova naša sredina jednostavno nije zaslužila. Pa mi smo samo branili svoje, a oni sada, nakon toliko godina, pritvaraju ljude. Zašto ih nisu pustili da se brane sa slobode pa, tko je kriv, neka odgovara – pitaju se i Željko Matuzović, ali i njegovi sumještani, i Hrvati i Bošnjaci. Nikome nije jasno ni zašto još uvijek nisu procesuirani Srbi zbog ratnog zločina počinjenog u Bosanskom Šamcu kao ni zašto su uhićeni pa pušteni da se brane sa slobode Srbi osumnjičeni za zločin u logoru Batkovići kod Bijeljine u kojem su muškarci premlaćivani, a žene i djeca silovani, za zločin u Vlasenici gdje je ubijeno šezdesetak ljudi... Stoga licemjernim smatraju priopćenje Srpske demokratske stranke objavljeno nakon mirnog prosvjeda u petak u Orašju. SDS u tom priopćenju proziva hrvatsku Vladu što se javno angažirala nakon uhićenja u Orašju i traži da se poštuju ingerencije suda BiH kod donošenja odluka, da se ne utječe na njih i da počinitelji ratnih zločina moraju odgovarati. – Umjesto da konačno krenemo naprijed, nas sad opet vraćaju unazad, u ratno doba – govore Ruža i Pero Oršolić, supruga i sin uhićenog Tade Oršolića. Tado Oršolić tereti se za ratne zločine po zapovjednoj i individualnoj odgovornosti. U ratu je bio zapovjednik policije, 1993. godine bio je načelnik općine Orašje, a nakon rata kantonalni ministar policije. Sada je pomoćnik ministra policije Mehe Dolića, čije se ime također nalazi na jednom od popisa koji kolaju medijima. – Drago nam je što se hrvatska Vlada digla na noge, apeliramo na njih da nas ne ostave, da pomognu koliko god mogu. Tado se u ponedjeljak bio mimoišao s agentima SIPA-e. On je krenuo na posao, a oni su došli k nama u Oštru Luku. Zvali su ga da se vrati iz Orašja. Da je htio pobjeći, mogao je samo prijeći granicu. Al’ nije on takav čovjek – kažu Oršolići. Među uhićenima je i Marko Baotić iz Donje Mahale kojeg se tereti za ratni zločin po zapovjednoj odgovornosti. Godinama nitko nije pitao – Za to nema nikakvih dokaza jer tata i nije bio zapovjednik, već dozapovjednik 3. bojne Donja Mahala 106. brigade. Terete ga da je potpisao zapovijed da srpski zarobljenici idu kopati rovove. Na tom je dokumentu potpis Marka B. Ali ne radi se uopće o njemu, već o također uhićenom Marku Blažanoviću koji je dopis potpisao jer je bio službujući, umjesto zapovjednika – kažu Markovi sinovi Damir i Željko te njegova supruga Manda Baotić. – Sve ove godine oca nitko nikada nije zvao, ni na telefon, a kamoli što drugo, da bi ga pitao o bilo kakvim zločinima, a sad su dan prije Svih svetih došli po njega. Tata je u ratu bio obavještajac i njegovim su uhićenjem jednako iznenađeni i Hrvati i Srbi. Jer, otkako je u mirovini, bavi se poljoprivredom, prodaje stoku i odlazi na sajmove u mjesta u kojima je većinsko srpsko stanovništvo. Pa zar bi išao među njih da je išta kriv? – pita se Blažanovićev sin Zoran. – Bila sam na razgovoru s kantonalnim premijerom Marijanom Klaićem. Ponudio nam je pomoć. Samo da sve ovo što prije završi i da se naši ljudi vrate kući – kaže Marija Živković iz Donje Mahale iz čije su kuće odvedena dvojica muškaraca, suprug Anto i njegov brat Mato, u ratu pripadnici vojne policije >> Brammertz: Tužiteljstvo BiH podiže optužnice bez obzira na nacionalnu pripadnost žrtve ili počinitelja