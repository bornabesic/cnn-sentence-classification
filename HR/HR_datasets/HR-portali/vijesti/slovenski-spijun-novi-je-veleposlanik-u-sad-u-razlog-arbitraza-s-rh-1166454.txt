Slovenska vlada donijela je odluku o skraćenju mandata veleposlanika u SAD-u Bože Cerara, u Washington će uputiti novog veleposlanika Stanislava Vidoviča, dosadašnjeg glavnog tajnika u ministarstvu vanjskih poslova i čovjeka od povjerenja ministra vanjskih poslova Karla Erjavca, navodi u petak ljubljanski dnevni list “Dnevnik” koji tvrdi da je razlog te odluke postupak arbitražnog spora s Hrvatskom budući da će idućih mjeseci arbitri donijeti svoj pravorijek.   Veleposlaniku Ceraru mandat inače istječe krajem srpnja, ali se vlada odlučila da novi veleposlanik u Washington otiđe što prije, a ne u kolovozu, kako se do sada planiralo, a neslužbeno se smatra da je to zbog arbitražnog spora s Hrvatskom za razliku od koje Slovenija želi nastavak rada arbitara i donošenje arbitražne presude koju treba primijeniti. Prijedlog ministra Erjavca da se Vidovič imenuje novim veleposlanikom potvrdio je krajem prošle godine parlamentarni odbor za vanjsku politiku, ali uz protivljenje nekadašnjeg premijera Janeza Janše i njegove stranke koja je navodila da se radi o osobi koja nije primjerena za taj položaj i da bi listu kandidata za veleposlanike vladajuća koalicija trebala usklađivati s oporbom. O navodno spornom imenovanju tada se u slovenskoj političkoj javnosti dosta raspravljalo i pisalo, a odluku je osporavao i bivši ministar vanjskih poslova Dimitrij Rupel. U različitim se portalima bliskim oporbi navodilo da je Vidovič u veleposlanički rang (bio je veleposlanik u Slovačkoj) unaprijeđen na inzistiranje tadašnjeg premijera, a sadašnjeg predsjednika države Boruta Pahora. Vidovič je do 1994. bio zaposlen u slovenskoj obavještajnoj službi SOVA, iz koje je, kako su tvrdili opozicijski portali, izbačen zbog nedopuštenih kontakata s američkim obavještajcima, a po drugim je informacijama koje su dolazile iz medija bliskih desnim strankama neprimjeren jer je u vrijeme bivše SFRJ bio “suradnik Udbe”. Službenih obrazloženja zašto se vlada odlučila na prijevremeno povlačenje Cerara i slanje Vidoviča u Washington nema, ali su neimenovani diplomatski izvori za “Dnevnik” naveli da je to učinjeno “jer se ubrzo očekuje odluka arbitraže o granici između Slovenije i Hrvatske, pri čemu će uloga SAD-a u implementaciji te presude biti od velike važnosti”.  