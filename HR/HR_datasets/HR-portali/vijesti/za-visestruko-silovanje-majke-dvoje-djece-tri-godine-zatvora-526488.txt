Danijel J. (28) priznao je da je silovao žrtvu i protupravno joj oduzeo slobodu te se tužiteljstvom nagodio na kaznu od tri godine zatvora. Početkom prosinca 2016. na Facebooku je upoznao ženu (25) iz sela u Slavoniji te je potom počeo nagovarati da mu šalje svoje intimnije fotografije. Prvo ju je tražio da mu pošalje svoju sliku u grudnjaku rekavši joj da to nitko drugi neće vidjeti, što je žena, unatoč sramu, učinila. Nakon toga rekao joj je da će tu sliku objaviti ako mu ne pošalje sliku svog intimnog dijela tijela bez gaća. Nakon što ju je poslala i kada više nije htjela sa njim komunicirati, jer je ipak objavio njezinu sliku na društvenoj mreži, počeo joj je preko telefona psovati mrtvu majku, djecu, rekao joj da joj sve jebe, da je bio u zatvoru i da je ubio svoju bivšu curu i njezina dečka te je inzistirao da mu kaže gdje točno živi. Uplašena žena mu je, iz straha da joj nešto ne napravi, rekla svoju adresu. Nakon toga rekao joj je da će, ako ne izađe van kad  bude došao po nju, ubiti nju, njezinu djecu, njezine roditelje. Stoga je, kada je po nju iz Zagreba došao u njezino selo u Slavoniji, izašla iz kuće i ušla u taxi gdje joj je uzeo mobitel, iz njega izvadio karticu i bacio ju. Kad su došli u Zagreb odveo ju je u stan u kojem je boravio.  Držao ju je zaključanu i nije joj dozvolio da napusti stan bez njega i da se slobodno kreće, udario je šakom u glavu te je više puta silovao. Patnje nesretne žene završile su nakon četiri dana kada je njezin otac putem informacija od nasilnikove sestre saznao adresu gdje su se nalazili i gdje ih je 26. prosinca 2016. zatekla policija. Osim tri godine zatvora Danijelu J. sud je izrekao i sigurnosnu mjeru obveznog psihosocijalnog tretmana u trajanju do prestanka izvršenja kazne zatvora a najdulje dvije godine.