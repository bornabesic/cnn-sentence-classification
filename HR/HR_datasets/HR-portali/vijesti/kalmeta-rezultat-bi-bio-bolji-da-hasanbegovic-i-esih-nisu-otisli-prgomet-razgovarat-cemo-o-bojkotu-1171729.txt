Predsjedništvo i Nacionalno vijeće Hrvatske demokratske zajednice (HDZ) u stranačkoj središnjici danas popodne razmatraju rezultate prvog kruga lokalnih izbora. Prije početka sjednice član Predsjedništva Božidar Kalmeta odgovarajući na novinarske upite rekao je kako je u Zagrebu teško pobijediti Milana Bandića te da bi rezultat bio puno bolji da Bruna Esih i Zlatko Hasanbegović nisu otišli na drugu listu. No, dogodilo se što se dogodilo, rekao je Kalmeta. Upitan je li to pljuska HDZ-u, Kalmeta je odgovorio da je to pljuska onima koji su otišli.  Kandidat za zagrebačkog gradonačelnika Drago Prgomet rekao je da je prije četiri godine kandidat desnice s osam stranaka dobio manje glasova nego on, "kada su bili ozbiljniji kandidati". Na pitanje je li bilo bojkota, odgovorio je da će se i o tome razgovarati. HDZ je postigao velike izborne rezultate na jugu Hrvatske, a posebice u Dalmaciji, ustvrdio je kandidat za splitskog gradonačelnika Andro Krstulović Opara koji će se u drugom krugu sučeliti sa Željkom Kerumom te dodao da će njegova pobjeda obojiti Dalmaciju u plavo. Kandidatkinja za osječku gradonačelnicu Ivana Šojat smatra da je ostvarila sjajan rezultat kao novo lice u politici odnosno znatno bolji od nekih "starijih političara". Stanje u Osijeku nije nimalo ružičasto iako trenutni gradonačelnik tvrdi suprotno, ocijenila je Šojat. Zamjenik predsjednika HDZ-a Milijan Brkić upitan o organiziranju autobusa kojima su birači iz Hercegovine dolazili u Hrvatsku na glasovanje, rekao je kako svi Hrvati imaju pravo glasovati. Član Predsjedništva Darko Milinović, koji je u prvom krugu izabran za ličko-senjskog župana, podsjetio je kako je još prije izbora izjavio da, ako ne pobijedi u prvom krugu u svojoj županiji, treba snositi odgovornost.