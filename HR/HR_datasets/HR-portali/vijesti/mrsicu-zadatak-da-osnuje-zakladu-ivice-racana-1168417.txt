U spomen na svog prvog predsjednika i utemeljitelja Ivicu Račana SDP planira osnovati zakladu koja će nositi njegovo ime. Riječ je o ideji koja je stara čak deset godina, odnosno koja se prvi put pojavila nakon Račanove smrti 2007. godine. Međutim, ta inicijativa do dana današnjeg nije zaživjela. Ovog puta vodstvo stranke zadužilo je bivšeg člana predsjedništva i saborskog zastupnika Miranda Mrsića da krene s osnivanjem zaklade kako bi do kraja godine mogla krenuti s radom. Odvojena od SDP-a Ideja je, otkriva Mrsić, da zaklada stipendira ljude na području političke misli, da promiče ideje socijaldemokracije te dijalog u društvu o raznim važnim pitanjima. Putem zaklade održavali bi se i razni kongresi, okrugli stolovi, konferencije, a financirao bi se i odlazak mladih ljudi u institute u Europi koji se bave proučavanjem socijaldemokracije i lijeve misli. Bit će otvorena i prema nevladinim organizacijama i udrugama, okupljat će socijaldemokrate, ljevičare i bit će, kaže Mrsić, odvojena od SDP-a u svom radu. – Ona neće biti na Iblerovu trgu, već u vlastitom prostoru. SDP i obitelj Ivice Račana bit će njezini osnivači, ali zaklada će imati svoj upravni odbor, svog direktora i upravitelja, a koga će se stipendirati odlučivat će se putem natječaja – kaže Mrsić. Uzor SDP-ovoj zakladi je Zaklada SPD-a Friedrich Ebert, najstarija politička zaklada u Njemačkoj, a koja od 1996. godine ima svoj regionalni ured i u Zagrebu. Zaklada će se, kaže Mrsić, financirati putem donacija ne samo članova stranke koji žele donirati zakladi već i nestranačkih ljudi koji budu htjeli pripomoći njezinu radu. – Meni je zadatak povjeren krajem travnja, a prema planovima, zaklada bi trebala biti osnovana do kraja listopada nakon čega će krenuti s radom – kaže Mrsić. Ivan Račan, sin prvog lidera SDP-a Ivice Račana pozdravlja ideju, ali i upozorava da se mora dobro paziti kod odabira osobe koja će upravljati zakladom. Obitelj dala pristanak – Zaklada mora biti vezana uz stranku, ali i razdvojena od nje. Ona ne smije biti sredstvo za unutarstranačke bitke i obračune niti za stjecanje moći unutar stranke. Zbog toga je moraju voditi ljudi koji su oslobođeni od političke ambicije – smatra Račan.   Govoreći na 10. obljetnici smrti Ivice Račana u dvorani Lisinski krajem travnja, predsjednik SDP-a Davor Bernardić kazao je kako mu je želja da stranka osnuje političku akademiju koja bi nosila naziv prvog predsjednika SDP-a Ivice Račana. Međutim, da bi tako nešto bilo moguće, vodstvo stranke prvo bi trebalo dobiti dozvolu obitelji Ivice Račana, a kako doznajemo od sina pokojnog lidera SDP-a, njemu je to prvi glas. U svakom slučaju, zaklada i politička akademija, koju novi šef želi osnivati, dvije su potpuno odvojene inicijative kao što bi bile potpuno odvojenu u svom radu što je i logično jer akademija je mjesto gdje bi se obrazovali ljudi iz same stranke.