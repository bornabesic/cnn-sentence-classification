NATO je u interesu Njemačke i Europe, ali i u interesu SAD-a, izjavila je u subotu u Muenchenu njemačka kancelarka Angela Merkel i dodala da je transatlanski savez nužan kako bi se zaustavila ruska agresija i pobijedio globalni terorizam. "Glavno je pitanje jesmo li sposobni djelovati usklađeno ili ćemo ponovno upasti u uskogrudne politike", rekla je Merkel očito aludirajući na geslo novog američkog predsjednika Donalda Trumpa "Amerika na prvom mjestu". "Svijetom ne može upravljati jedna sila... Pozivam vas da se držimo zajedno i stvorimo bolji svijet", apelirala je kancelarka na okupljene svjetske čelnike, uključujući američkog potpredsjednika Mikea Pencea. Istaknula je da se Europljani ne mogu sami boriti protiv međunarodnog terorizma i da trebaju "snagu SAD-a" radi zaštite svojih granica. "No, dio te koalicije moraju biti i muslimanske zemlje koje jedine mogu uvjeriti svoje građane da nije problem u islamu kao takvom, nego u islamu shvaćenom na nasilan način", rekla je Merkel. Prva žena najvećeg europskog gospodarstva i jednog od najvećih saveznika u NATO-u obećala je da će Berlin ispuniti cilj od dva posto BDP-a za obranu. "Učinit ćemo sve da ispunimo to obećanje", rekla je predsjednica vlade Njemačke koja na vojsku trenutno troši 1,2 posto BDP-a. Merkel se ponovno zauzela za uspostavu europskih obrambenih snaga koje ne bi bili konkurencija NATO-u, nego bi s njime bile kompatibilne. "EU je u teškoj situaciji, uskoro nas neće biti 28, ali nas preostalih 27 moramo uvjeriti naše građane da smo u stanju osigurati vanjske granice i unutarnju sigurnost", rekla je. Govoreći o Rusiji, kancelarka kaže da Europa 25 godina nije uspjela uspostaviti trajno stabilne odnose s Moskvom, ali da je to cilj od kojega neće odustati. Dodala je da je razočarana što se sporazum iz Minska o Ukrajini ne primjenjuje, ali on ostaje kanal za komunikaciju s Moskvom koja je, ponovila je Merkel, pripojenjem Krima 2014. i potporom separatistima na istoku Ukrajine prekršila međunarodno pravo. "Neću se nikada prestati zauzimati za bolje odnose s Rusijom. Imamo zajednički interes u borbi protiv terorizma i na tome trebamo predanije raditi", istaknula je Merkel. Upitana što misli o napadima Trumpove administracije na pojedine medije, Merkel je rekla da je sloboda medija jedan od temelja demokracije. 