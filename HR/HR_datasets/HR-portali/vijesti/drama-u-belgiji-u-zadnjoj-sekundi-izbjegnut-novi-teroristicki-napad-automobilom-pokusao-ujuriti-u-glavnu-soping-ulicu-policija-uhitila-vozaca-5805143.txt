Belgijska policija izvijestila je kako je uhitila vozača koji se pokušao automobilom zaletjeti u gomilu pješaka u belgijskom gradu Antwerp. Automobil je velikom brzinom htio ujuriti u glavnu šoping ulicu, inače pješačku zonu, no policija ga je u tome spriječila. Mediji javljaju kako se radi o ekstremistu iz Antwerpa, sjevernoafričkog podrijetla, koji je htio izvesti napad sličan jučerašnjem, kada je napadač pokosio pješake ispred britanskog parlamenta u Londonu. Google maps   - Oko 11 sati vozilo je ušlo velikom brzinom u De Meir, a pješaci su se izmaknuli. Muškarac u maskirnoj uniformi je uhićen - kazao je glasnogovornik policije na novinskoj konferenciji ne otkrivajući više detalja. Vjeruje se kako je napadač bio u crvenom Citroenu s francuskim tablicama, te kako je nakon što je pokušao pregaziti pješake, pobjegao prema gradskoj luci gdje je i uhićen. Neki mediji javljaju kako ga je policija lovila nakon što je prošao kroz crveno svjetlo. Također postoje informacije o oružju i 'ilegalnom materijalu' koji je pronađen u vozilu. REUTERS   Premijer Charles Michel kazao je kako ostaju na oprezu i kako su sigurnosne službe odradile odličan posao. Na mjesto događaja stigla je policija i vojska. Podsjetimo, na jučerašnji dan prije godinu dana u Belgiji su se dogodila dva teroristička napada u kojima je poginulo 32 ljudi.