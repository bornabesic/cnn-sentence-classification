HDZ nam nije odgovorio smatraju li primjerenim da njihov zastupnik Stevo Culej pozira u javnosti s puškom uz prijatelja koji nosi majicu HOS-a s pozdravom “Za dom spremni”. Nakon što je zastupnik Željko Glasnović pozirao s čitavim arsenalom oružja i zbog toga dobio poziv policije, HDZ-ov Culej je iskoristio proslavu u Vinkovcima. Uz Dan oružanih snaga, u tom mjestu se obilježava i 26. obljetnica osnutka Zbora narodne garde. Culej je bivši branitelj, a fotografiju na Facebooku je objavio s naslovom: Specijalna Policija. Prijatelji su ga podržali, ali i poručivali da krenu u čišćenje ako su puške pune. Naveli su i poimence neke zastupnike srpske manjine i SDP-a “i ostalu četničku bagru” koju bi dvojac trebao privesti.