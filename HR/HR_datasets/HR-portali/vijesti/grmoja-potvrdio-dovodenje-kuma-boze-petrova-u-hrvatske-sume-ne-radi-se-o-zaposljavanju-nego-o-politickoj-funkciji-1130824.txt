Mostov Nikola Grmoja stao je danas u obranu odluke da se izmijeni Statut Hrvatskih voda kako bi se zamjenikom direktora imenovao kum čelnika Mosta Bože Petrova – Mario Bukmir.  Grmoja tvrdi kako je riječ o političkoj funkciji, kako Bukmir dolazi i odlazi s Mostom, te kako će ga se imenovati jer Most ima odgovornost za Hrvatske vode i želi tamo imati čovjeka u kojeg ima povjerenja – Ne radi se ni o kakvom zapošljavanju, radi se o političkoj funkciji zamjenika direktora. Na čelu Hrvatskih voda u prošlom sazivu je bio gospodin Đuroković iz HDZ-a kojega je Most postavio. To su političke funkcije, nismo u potpunosti zadovoljni radom Hrvatskih voda, smatramo da ima prostora za restrukturiranje i obračun s, rekao bih, koruptivnim radnjama unutar Hrvatskih voda. Namjeravamo na čelnom mjestu ostaviti gospodina Đurokovića koji je član HDZ-a i koji je izašao na izbore u Osijeku kao član HDZ-a i tu pokazujemo koliko nam nije važna ni stranačka pripadnost niti bliskost s Mostom, a na mjesto zamjenika stavljamo čovjeka koji se već dokazao već na milijunskim projektima, što u realnom sektoru, kao i što se tiče EU fondova – objasnio je Grmoja te dodao kako ima sve stručne kvalifikacije za taj posao. "Kumstvo s gospodinom Petrovom nema veze s tom funkcijom" – Kumstvo s gospodinom Petrovom nema veze s tom funkcijom, on je prije nego što je postao kum Petrovu obnašao razne funkcije i vodio projekt vrijedan 300 milijuna kuna u Metkoviću, prije je radio u realnom sektoru i vodio milijunske projekte. On je naš čovjek od povjerenja koji ima sve stručne kvalifikacije, a Most je pokazao i u proteklom periodu da smo na većini funkcija ostavili ili kadrove HNS-a ili HDZ-a, a u nekim institucijama se to pokazalo dobrim, a u nekim ne. Dajem primjer Narodnih novina gdje smo ostavili čovjeka koji je, nažalost, ondje napravio veliku štetu, uzeo od HNS-a robu vrijednu 9 milijuna kuna po nalogu bivšeg ministra Vrdoljaka – pojašnjava Grmoja. Priznaje da se Statut Hrvatskih voda mijenjao kako bi se Bukmir imenovao. Naime, za tu poziciju dosad se tražila visoka stručna sprema, a Bukmir ima višu, pa se to mijenjalo. – Mijenjan je statut jer želimo tog čovjeka staviti na tu poziciju, vidio sam da je Stazić danas prozivao, mijenjan je statut i radi postavljanja gospodina Kukića u Hrvatskim vodama, vidite koliko se puta mijenjao taj statut. Čovjek je završio fakultet, višu građevinsku i nema visoku stručnu spremnu. Prema preporukama Europske komisije, ne smije biti diskriminacije što se tiče diplome. Postoje sigurno kvalificiraniji ljudi za tu funkciju, ali mi imamo odgovornost za taj resor, stavljamo čovjeka koji ima kvalifikacije i koji će spriječiti određene koruptivne radnje i kontrolirati što se događa u Hrvatskim vodama. Ako preuzimamo odgovornost, moramo imati kontrolu, a ne da nas se proziva, a mi nemamo veze s time – naglasio je Grmoja. "Ne gledamo tko je član koje stranke"  Kaže da je Most pokazao da je drukčiji od ostalih, a tu tezu potkrepljuje i činjenicom da su u prošlom mandatu Vlade u ministarstvu uprave koje je Most vodio za pomoćnika imenovali zastupnika SDSS-a. – Znači da ne gledamo tko je član koje stranke, nego stručnost. Ja znam stručnost Marija Bukmira i vidjet će se to na njegovim rezultatima. Važno da ako on dođe u Hrvatske vode, on ne dolazi na mjesto na kojem će ostati, kad Most ode iz ove Vlade, otići će i on. On dolazi na političku funkciju, od njega očekujemo rezultate, a pozivam građane da prate poslovanje Hrvatskih voda i njegove rezultate – kaže Grmoja. Nije mu sporno, naglašava, što je Bukmir kum Bože Petrova. – To bi značilo ako je netko stručan i nečiji kum da ne može doći na određenu poziciju. Bilo bi problematično ako bi on dolazio na tu poziciju samo zato što je kum Petrova – zaključio je Grmoja.  >>Grmoja: Pljačku Vrdoljaka i Milanovića osjetit će svaki hrvatski građanin na svojoj koži >>Grmoja prozvao Vrdoljaka: 'Nazovi V radi neplaćanja poreza' 