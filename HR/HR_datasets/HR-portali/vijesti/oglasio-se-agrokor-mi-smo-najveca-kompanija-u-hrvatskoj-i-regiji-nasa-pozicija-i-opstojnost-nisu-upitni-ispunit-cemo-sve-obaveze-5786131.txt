Kriza oko Agrokora posljednjih je dana dana tema broj jedan u hrvatskim medijima. U javnosti su se pojavile brojne špekulacije oko poreznog duga tvrtke, ruskog utjecaja, reakcija čelnih ljudi iz prehrambrenih divova koji su ujedno i dobavljači Agrokora... Iz Agrokora su se odlučili oglasiti oko tih medijskih napisa, a mi njihovo priopćenje prenosimo u cijelosti. Do javnosti ovih dana dolaze razne informacije o Agrokoru, među njima i velik broj nepotpunih i netočnih informacija koje mogu stvoriti iskrivljenu sliku o kompaniji i poziciji u kojoj se ona nalazi. Poštujući veliki javni interes, želimo ponoviti da je Agrokor najveća hrvatska i regionalna kompanija, koja ima snažne brendove, jaku tržišnu poziciju i kvalitetne zaposlenike. Ukupan Agrokorov prihod čini 15% hrvatskog BDP-a i jedan je od pokretača gospodarskog razvoja, prvenstveno u prehrambenoj i poljoprivrednoj proizvodnji. Pozicija i opstojnost Agrokora i njegovih kompanija nije upitna. Menadžment kompanije, zajedno s ključnim investitorima, radi na repozicioniranju sustava i novom poslovnom modelu kojim će zaštititi interese svih svojih dionika, vodeći prvenstveno računa o zaposlenicima i njihovim radnim mjestima te dobavljačima i partnerima, prema kojima će Agrokor ispunjavati sve preuzete obveze. Odabrani model uskoro će biti prezentiran svim ključnim partnerima i zaposlenima. Agrokoru će biti prihvatljiv samo onaj model koji ne bi išao nauštrb naših zaposlenika i naših dobavljača i koji će u potpunosti štititi njihove interese, a u suglasju je s našim investitorima. Važno je naglasiti da u tom procesu imamo snažnu podršku svojih ključnih dionika. Repozicioniranje kompanije omogućit će daljnji razvoj kako naših kompanija, tako i naših poslovnih partnera/dobavljača, piše u priopćenju Agrokora.