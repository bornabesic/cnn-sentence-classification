Nakon što je premijer Andrej Plenković na današnjoj sjednici Vlade donio odluku o razrješenju tri Mostova ministra, Vlahe Orepića, Ante Šprlje te Slavena Dobrovića, koji su glasali protiv ministra financija Zdravka Marića, poslijepodne se zbog krize u Vladi sastalo Predsjedništvo HDZ-a. Na sjednici je Predsjedništvo poduprlo Plenkovića da pokuša sastaviti novu parlamentarnu većinu. Nakon sjednice Predsjedništva, Plenković se obratio novinarima: - Prvo, nakon što je troje kolega iz Mosta odlučilo glasati protiv očitovanja Vlade RH kojim se odbija izglasati nepovjerenje ministru financija Mariću, potpisao sam njihovo razrješenje. Drugo, dobio sam punu potporu Predsjedništva HDZ-a i članova Vlade da formiramo novu parlamentarnu većinu koja bi nastavila rad Vlade. Naš cilj i misija je da Hrvatska nastavi s gospodarskim rastom, da bude stabilna država. Treće, ukoliko u sljedećim danima ne dođe do mogućnosti da se formira parlamentarna većina i ja osobno i HDZ spremni smo ići i na nove izbore. To su zaključci iza kojih stojimo i obavit ćemo konzultacije s članovima kluba u Saboru - rekao je Plenković, najavljujući da odmah nakon presice ide u Sabor na sjednicu kluba. Na pitanje može li on samostalno razriješiti ministre, Plenković je odgovorio: - Temeljem članka 110 Ustava predsjednik Vlade može razriješiti ministre i oni više nisu ministri otkad sam ja potpisao njihovo razrješenje. Postoji li šansa da se Most predomisli? - bilo je sljedeće pitanje. - Još jednom ponavljam, ovo što se dogodilo danas nije se dogodilo na inicijativu HDZ-a. Ovo je bila reakcija na činjenicu da partneri u Vladi s kojima sam inzistirao da formiram stabilnu Vladu i korektnu suradnju, nisu to ispoštovali. Naša je pozicija sasvim jasna. Kako će Most postupiti nakon što su digli ruke protiv kolega u Vladi s kojima su radili dulje nego ja, to morate pitati njih - rekao je Plenković. Na pitanje jedne novinarke zašto je Zdravko Marić važniji od ove Vlade, Plenković ju je odmah ispravio: - To ste vi rekli, a ne ja. Zdravko Marić je član ove Vlade. imamo najmanji deficit od 2002. godine, imamo pozitivan rejting unatoč Agrokoru i brojne druge pozitivne pokazatelje gospodarskog razvoja i mislim da je za dio toga zaslužan i naš ministar financija. Mi smo dali danas jake protuargumente na inicijativu oporbe i to ste vidjeli. Na pitanje je li Vlada pala, Plenković je to odlučno zanijekao.  - Vlada nije pala. Sjetite se da je HDZ već imao 76 potpisa prije nego se dogovorio s Mostom, što je bitan detalj. Moja poruka jasno govori o hijerarhiji prioriteta. Ja se izbora ne bojim, mislim da možemo ostvariti i bolji rezultat nego zadnji put. No, ja prvenstveno smatram da imamo funkcionalnu vlast - postoji jedna Vlada, a ne Vlada A i Vlada B. Danas to nije bio slučaj i malo tko bi mogao postupiti drugačije nego što sam ja to učinio danas, odgovorio je Plenković. Novinari su ga pitali i razmatra li opciju formiranja velike koalicije ili Vlade nacionalnog jedinstva, na što je Plenković neodređeno odgovorio kako je spreman na razgovore sa svim partnerima te da je sve što je dobro za Hrvatsku, dobro i za HDZ. Dodao je da vjeruje da u ovom trenutku ima čitav niz saborskih zastupnika spremnih dati podršku Vladi.