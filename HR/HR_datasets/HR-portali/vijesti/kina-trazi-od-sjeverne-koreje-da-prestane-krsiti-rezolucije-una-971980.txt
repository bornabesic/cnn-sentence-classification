Foto: Hina  KINA je zatražila od Sjeverne Koreje da ne krši rezolucije Vijeća sigurnosti UN-a svojim nuklearnim programima i projektilima, nakon što je Pjongjang uspješno testirao ono što je sam nazvao balističkim projektilom srednjeg dometa.   SAD je nastojao uvjeriti Kinu, sjevernokorejskog glavnog saveznika, da učini više kako bi se obuzdala Sjeverna Koreja, koja je izvela desetke ispaljivanja projektila i testirala dvije nuklearne bombe početkom godine, unatoč rezolucijama Vijeća sigurnosti UN-a.  Sjeverna Koreja ne taji planove za razvoj nuklearnog projektila sposobnog pogoditi SAD i ignorira pozive na zaustavljanje programa naoružanja, čak i one iz svoje saveznice Kine. Program obrane od SAD-a  Sjevernokorejski argument jest da je program nužan za obranu od agresije SAD-a.  "Tražimo od Sjeverne Koreje da ne čini ništa čime bi ponovno kršila rezolucije Vijeća sigurnosti UN-a", rekao je kineski ministar vanjskih poslova Wang Yio u izjavi postavljenoj na internetskoj stranici ministarstva u utorak.  Sjeverna Koreja je u ponedjeljak objavila da je ispaljivanje projektila izvršeno u nedjelju bilo u skladu sa svim tehničkim zahtjevima koji bi dopustili masovnu proizvodnju projektila koji je nazvala Pukguksong 2, unatoč tome što američki dužnosnici i stručnjaci dovode u pitanje napredak tog programa.  Test je bio drugi ovoga tjedna. Južnokorejska nova liberalna vlada rekla je da to ugrožava nadu u mir na poluotoku.