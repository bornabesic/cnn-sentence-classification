Vukovarsko-srijemska policija provela je kriminalističku istragu nad maloljetnikom iz Vukovara, za kojeg je utvrđena sumnja da je 12. kolovoza u Vukovaru crvenim lak-sprejom pošarao i oskvrnuo spomen-poprsje vukovarskog branitelja, francuskog dragovoljca Jean-Michela Nicoliera, doznaje se iz policije. Iz policije navode da je u vezi s tim slučajem upućeno posebno izvješće Općinskom državnom odvjetništvu za mladež u Vukovaru. Bista Jean-Michel Nicoliera koja se nalazi pored mosta koji nosi njegovo ime, na vukovarskom Trgu dr. Tuđmana, poprskana je crvenim lakom u noći s 12. na 13. kolovoza. Zbog oskvrnuća Jean-Michelova spomen-obilježja prosvjedovalo je nekoliko braniteljskih udruga. Jean-Michel Nicolier (1966. – 1991.) došao je 1991. godine kao dragovoljac u Hrvatsku i aktivno se uključio u obranu Vukovara od velikosrpske agresije. Bio je i ranjen, a nakon sloma obrane Vukovara pripadnici Jugoslavenske vojske i srpskih paravojnih postrojba odveli su ga iz vukovarske bolnice. Ubijen je na Ovčari i bačen u masovnu grobnicu iz koje su ekshumirana tijela 200 žrtava, hrvatskih branitelja i civila odvedenih iz vukovarske Ratne bolnice. >> Saniran pješački most u Vukovaru: Most Jean Michel Nicolier ponovno siguran za građane 