Nakon što je premijer Plenković javno izjavio da je donesena politička odluka za otkup udjela mađarskog MOL-a u Ini, više nije upitno hoće li se taj pokušaj otkupa dogoditi, nego zašto i kako će Vlada to učiniti. O oba ključna pitanja pomno smo brifirani u vrhu Vlade RH o svim zasad poznatim činjenicama. Prvo, zbog svega što se zadnjih 5-6 godina događalo s Inom postalo je razvidno kako njezine razvojne perspektive postaju upitne. Nije točno da se Mađarima mogu poreći svi rezultati njihova upravljanja Inom, pogotovo kad su u pitanju financijski pokazatelji. Međutim, Vladine analize bazirane na zaključcima međunarodnih institucija poput OECD-a ili pak najuglednijih kompanija iz naftnog biznisa, kao što je ExxonMobil, pokazale su kako naftni biznis ipak ima ozbiljnije perspektive od sudbine koju su Mađari namijenili Ini. Ako se vodi računa o tome da se u desetljećima koja dolaze očekuje osjetni porast potrošnje naftnih derivata, onda je vrlo izvjesno kako bi se i Ina nekako trebala uklopiti u tu sliku. Konkretno, do 2040. prema ExxonMobilu stope rasta kod nafte bi trebale iznositi 0,7, kod plina 1,6, a kod obnovljivih izvora 0,7 posto godišnje. Međutim, Ini na takvom rastućem tržištu u strukturi s MOL-om nisu otvorene nove perspektive; rezerve su joj pale, ne dobiva nove koncesije, nema novih ulaganja u istraživanje i razvoj te polako prestaje biti tzv. upstream kompanija. Drugim riječima, nestanak razvojnih potencijala Ine pravi je razlog najave otkupa dionica Ine od Mađara: ako izostane rast naše najveće kompanije, s tim se gube i potencijali svih multiplikativnih efekata razvoja u hrvatskoj ekonomiji. Pritom predstavnici Vlade poručuju kako nikako ne žele podcijeniti mađarske napore u stabilizaciji pojedinih dijelova poslovanja Ine. Drugo, što se tiče pitanja zašto je odabrana djelomična privatizacija HEP-a kao metoda prikupljanja novca za otkup Ininih dionica, obrazloženje nam je ponudila potpredsjednica Vlade RH Martina Dalić. - Obje transakcije mogu funkcionirati potpuno samostalno i svaka ima svoju održivu logiku. Kad je u pitanju HEP, moram naglasiti kako će prodaja 25 posto minus jedna dionica osigurati puno višu razinu transparentnosti poslovanja kompanije te suziti prostor svih dosadašnjih negativnih praksi u korporativnom upravljanju. Pritom će prodaja samo 25 posto minus jedna dionica osigurati hrvatskoj državi zadržavanje prava donošenja svih ključnih odluka te smatram kako zbog toga otpada primjedba gubitka kontrole nad HEP-om. Isto tako, cijeli proces bit će u potpunosti politički transparentan. Mi moramo donijeti novi Zakon o privatizaciji HEP-a, tako da će sva problematična pitanja biti raspravljena u Hrvatskom saboru - poručila je Martina Dalić te otklonila bilo kakvu mogućnost tzv. private placement dionica HEP-a grupi odabranih kvalificiranih institucionalnih investitora koji pojedinačno nude po najmanje 200 tisuća eura. - Sigurno će se ići na inicijalnu javnu ponudu dionica (IPO) i tu očekujemo da će dugoročno naći interesa i naši građani i hrvatski mirovinski fondovi. Vjerujemo da će im HEP kroz bolje korporativno upravljanje te jasnije definirane poslovne ciljeve osigurati povrate kroz rast cijene dionice i dividende. Danas su kamate na štednju vrlo niske te pretpostavljamo da će interes za ovakvu vrstu ulaganja biti značajan - prokomentirala je M. Dalić koja smatra da će Vlada upravo zbog kvalitetnijeg upravljanja najvažnijim tvrtkama morati mijenjati i druge zakone, poput onih o strateškim investicijskim projektima i upravljanju državnom imovinom. - Ovo što radimo imat će smisla samo ako kroz veću transparentnost zaista osiguramo bolje upravljanje. Međunarodna iskustva pokazuju kako upravo javno listane kompanije iz energetskog sektora imaju bolje rezultate od onih koje ne kotiraju na burzama. Naše energetske kompanije ne smiju biti meta za političko kadroviranje ili političko potkusurivanje bilo koje vrste - poručila je Martina Dalić te pojasnila kako sad Vladi predstoji relativno hitan izbor vrhunskog investicijskog savjetnika, odnosno kuće koja će im pomoći voditi proces na najvišem nivou. Investicijski savjetnik pomoći će im, tumači M. Dalić, u vezi s dvojbom hoće li se HEP-ova dionica izlistati samo na Zagrebačkoj burzi ili i na Londonskoj. Riječ investicijskog savjetnika bit će presudna i pri određivanju prihvatljiva raspona cijene. Martina Dalić kaže da je svjesna problema proizašlog iz hrvatskog Zakona o vodama prema kojem se ne može privatizirati nijedan hidrotehnički objekt pa po tome HEP zapravo nije vlasnik niti jedne svoje hidrocentrale. To je, objašnjava M. Dalić, problem koji bi u bilo kojem slučaju, s privatizacijom ili bez nje, ionako trebalo riješiti zbog samog HEP-a. - Ne želim prejudicirati moguće rješenje. Možda će se raditi o davanju prava dugoročne služnosti HEP-u nad hidrotehničkim objektima tako da ih može adekvatno valorizirati u bilanci. No, činjenica je da će HEP prije ili kasnije, recimo, izdavati obveznice te će morati ponuditi odgovarajući odgovor na pitanje kako tretira hidrocentrale u bilanci. Potpredsjednica Vlade RH optimistična je vezano uz rokove mogućeg IPO-a jer je znatan dio dubinskog snimanja i pripreme odrađen za mandata bivšeg ministra Ivana Vrdoljaka, kada se već razmatrala mogućnost djelomične privatizacije HEP-a. - Sada smo u fazi pretvaranja političke odluke u operativne odluke - poručila je Dalić te zbog osjetljivosti pitanja odbila komentirati sve cjenovne aspekte dviju predstojećih transakcija. Iako još nije poznato konačno rješenje, prema dostupnim informacijama, pokušaj otkupa dionica Ine i djelomičnu privatizaciju HEP-a vodit će dva potpuno odvojena tima jer se radi o dva procesa koja imaju održivu logiku neovisno o uspjehu jednog ili drugog.