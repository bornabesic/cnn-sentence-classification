- Kada se govori da je Zagreb utvrda ljevice, mi kažemo da to nije tako već su oni od Zagreba napravili utvrdu neznanja, nesposobnosti i partijskog kadroviranja - poručio je predsjednik Gradskog odbora HDZ-a Grada Zagreba Gordan Jandroković na saboru HDZ-a I. izborne jedinice. U Maloj dvorani Doma sportova podsjetio je sve prisutne na SDP-ovo upravljanje Zagrebačkim holdingom koji je u minusu 7,5 milijardi kuna te je okupljene upitao je li to ono što nude Hrvatima u naredne četiri godine. - HDZ je znao voditi Hrvatsku jučer, zna danas, a znat će sutra pod vodstvom predsjednice Jadranke Kosor - kazao je Željko Turk, predsjednik zaprešićkog HDZ-a. Za izborne suparnike, Kukuriku koaliciju, nie imao lijepih riječi. Objasnio je kako "po birtijama i restoranima počinju kukurikati, a već danas o istim temama imaju različita mišljenja". - Zamislite kako bi bilo da oni danas vode Hrvatsku, ali neće - odlučan je bio Turk. HDZ smatra kako je maksimalan angažman svih članova stranke presudan za ostvarivanje pobjede na predstojećim izborima, a Jandroković je ustvrdio kako je njihova stranka u 22 godine postojanja napravila sve što je obećala u svom prvom programu.