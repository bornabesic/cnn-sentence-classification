Slovenski ministar vanjskih poslova Karl Erjavec u emisiji Slovenske televizije Studio City rekao je da bi Slovenija mogla sabotirati hrvatsku turističku sezonu u slučaju da Hrvatska odbije implementaciju odluke arbitražnog suda o Piranskom zaljevu. Šefa diplomacije naših susjeda upitali su što će se dogoditi u slučaju da odluka arbitražnog suda stigne uoči turističke sezone i navale Slovenaca na hrvatsku obalu, a Erjavec je bez kočnice rekao: - To će sigurno više naškoditi Hrvatskoj. Mislim na one koji će iz Austrije i Njemačke preko Slovenije putovati u Hrvatsku. Ako to pitanje još bude otvoreno i ako arbitražna odluka ne bude implementirana, bit će teškoća i već sam rekao da se ta stvar neće lako riješiti - zaprijetio je Erjavec, prenosi Novi list, koji je očito smislio neki plan kako bi njemačkim i austrijskim turistima sabotirao put kroz Sloveniju na putu za Hrvatsku. Podsjetimo, Hrvatska je već odavno odlučila da je za nju arbitražni sporazum mrtav i da neće priznati odluku kakva god bila.