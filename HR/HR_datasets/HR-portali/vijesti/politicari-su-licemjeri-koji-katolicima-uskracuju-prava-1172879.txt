Katolici u Bosni i Hercegovini sustavno su izvrgnuti nepravdama i diskriminiranju i to u gotovo svim dijelovima te zemlje u kojima predstavljaju manjinu, a krivnju za takvo stanje snose političari u BiH uključujući one iz reda hrvatskog naroda, ponovo je u upozorio banjolučki biskup Franjo Komarica. On je također upozorio kako je prošle godine više od 15.000 katolika, uglavnom mladih, napustilo Bosnu i Hercegovinu.  U intervjuu za portal Klix biskup Komarica je kazao kako su nakon protjerivanja u ratu katolici u cijelom poratnom razdoblju suočeni sa stalnim zaprekama povratku u prijeratne domove.  "Nije to slučaj samo u Republici Srpskoj, već i u, primjerice, Sanskom Mostu i Ključu, gdje katolicima nije omogućeno ni politički ni ekonomski da ponovo dođu i da, što se kaže, obrađuju svoje njive i grade svoje domove. Tu su prljavu igru odradili domaći političari, čak i oni hrvatskog naroda, što iz BiH, što iz Hrvatske, jer tim ljudima nisu omogućili održivi povratak i život dostojan čovjeka u njihovim kućama i selima. Ja od prekida rata preklinjem političare da se pomogne tim ljudima", kazao je banjolučki biskup. Dodao je kako je stoga njegova, ali i obveza svih drugih demaskirati licemjerno postupanje političara i zorno pokazati što oni doista čine običnim ljudima kada dopuštaju da se gaze njihova prava. "Naši političari su se osilili, potpomognuti drugim političarima koji njima manipuliraju da budu mala božanstva i gospodari sudbina pojedinaca i naroda. To je nedopustivo. To je naš poraz, ako budemo šutjeli. Mi moramo govoriti, inače smo izdali sebe", kazao je Komarica. Potvrdio je i kako Crkva raspolaže podacima da je samo u 2016. godini više od petnaest tisuća katolika, mahom mladih osoba, napustilo BiH dodajući kako to nije nikakvo prenapuhavanje nego zabrinjavajući dokaz o realnom stanju u zemlji koja se sve više pretvara u "starački dom". "Mi nemamo što prenapuhavati. To su konkretni podaci prikupljeni svake godine. Svaki svećenik ima zadatak da na kraju godine posjeduje spisak vjernika i mi znamo, što se kaže, svakog vjernika 'u glavu'. Radi se o, manje-više, jednom staračkom domu koji je ostao tu, a djeca su se razišla. I o ogromnoj većini njih mi se brinemo tijekom cijele godine, jer mnogi od njih nemaju ni ogrjeva za zimu", upozorio je biskup Komarica.