Luksemburški ministar vanjskih poslova Jean Asselborn zatražio je u utorak izbacivanje Mađarske iz Europske unije uglavnom zbog njezine protuimigracijske politike, ali su drugi europski političari osudili taj stav.   "Oni koji - poput Mađarske - grade ograde protiv izbjeglica koji bježe od rata ili krše slobodu tiska ili pravosudnu neovisnost trebali bi privremeno, ako je potrebno i trajno, biti isključeni iz EU-a", kazao je luksemburški ministar vanjskih poslova Jean Asselborn u utorak za njemački list Die Welt.  Mađarski ministar vanjskih poslova Peter Szijjarto uzvratio je Asselbornu nazvavši tog ministra vanjskih poslova Luksemburga političarem "lake kategorije" koji je odlučan u "uništenju europske sigurnosti i kulture". Szijjarto mu je odgovorio da "patronizira" i da je "frustriran", te da je predugo izoliran od drugih političara da bi ga se shvatilo ozbiljno, navodi mađarska novinska agencija MTI.  "U Europi se ne slažemo oko tog stava", rekao je Steinmeier na konferenciji za medije u Rigi, javlja agencija Reuters. "Mogu razumjeti, promatrajući Mađarsku, da neke članice postaju nestrpljive, no moj osobni pristup nije da nekoj državi pokažemo vrata", dodao je njemački ministar. Austrijski ministar vanjskih poslova Sebastian Kurz Asselbornove je opaske nazvao "neprihvatljivima".  "Mađarska je europska država, članica EU i susjed Austrije. Potrebno je poštovanje kako se ne bi ugrozio mir unutar Europe", smatra Kurz. Kritikama su se pridružili i češki premijer i litavski ministar vanjskih poslova.  "Ovih dana je rasprava usredotočena na budućnost Europske unije", rekao je češki premijer Bohuslav Sobotka. "Daljnja gradnja zidova i pozivi na izbacivanje države članice su, po mom mišljenju, besmislica. Europa mora surađivati i ostati koherentna", dodao je Sobotka. Litavski ministar Edgars Rinkevics istaknuo je kako bi članice trebale razgovarati međusobno, a ne jedna o drugoj, pogotovo u javnosti. "Ovakva retorika ne pomaže", zaključio je Rinkevics.  >> Orban Vučiću: Mađarska ne prihvaća da bilo tko blokira put Srbije EU 