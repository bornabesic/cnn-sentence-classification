Više od 9000 ljudi uhićeno je nakon pokušaja vojnog udara u Turskoj, u namjeri da se pronađe organizator puča i zaustave daljnji nemiri. BBC prenosi kako je odgovornost preuzeo Akin Ozturk, bivši zapovjednik turskih zrakoplovnih snaga. Bivši zapovjednik turskog ratnog zrakoplovstva Akin Ozturk priznao je tužiteljima da je planirao državni udar protiv vlade, objavila je u ponedjeljak državna novinska agencija Anadolija, no privatni mediji prenose da je zanijekao bilo kakvu ulogu u propalom pokušaju. Anadolija je izvijestila da je Ozturk istražiteljima rekao da je "djelovao s ciljem da izvede državi udar".  Uz tu je vijest objavljena i fotografija tog visokog časnika s nekoliko ozljeda na glavi i gornjem dijelu tijela. No, dvije privatne televizije opovrgavaju agencijsku vijest i tvrde da je Ozturk na ispitivanju odbacio bilo kakvu ulogu u pokušaju udara. – Nisam netko tko je planirao i upravljao pokušajem državnog udara 15. lipnja i ne znam tko je to učinio – prenijela je televizija NTV Ozturkove riječi. Od 70 zapovjednika i generala, njih 11 je uhićeno, među kojima je i Ozturk. U čistkama koje su uslijedile nakon puča, suspendirano je više od 8000 policajaca koji su prisiljeni predati oružje. Istraga se nastavlja.  >> Tri moguća scenarija tko je izveo puč u Turskoj 