Foto: FaH ZA RUSKOG predsjednika Vladimira Putina ovo nije bio dobar tjedan. Prilikom susreta s francuskim kolegom u Versaillesu, 25 godina mlađi Emmanuel Macron ostavio je mnogo uvjerljiviji dojam, slažu se mnogi komentatori. Kako piše Daily Beast, Putin je izgledao kao da bi se najradije sakrio iza zavjesa čuvene Dvorane bitaka u Versaillesu. Čak su i neki ruski mediji opisali susret kao nepovoljan za svog predsjednika. Moskovski list Snob primijetio je da je "susret bio drukčiji nego bilo koji koji smo vidjeli dugo vremena" te da je Putin izgledao kao boksač koji je ošamućen udarcima protivnika. Navodeći kako je Macron zatražio od Putina "punu istinu" o nasilju prema LGBT osobama u ruskoj federalnoj republici Čečeniji, novinar je primijetio: "Možda se varam, ali nitko nije dosad davao naredbe Putinu." Nezahvalna pozicija za Putina Naravno, Putin se već u startu nalazio u vrlo nezahvalnoj poziciji: došao je u posjet predsjedniku koji je, od svih glavnih kandidata na francuskim izborima, zauzeo daleko najoštriji stav prema sve agresivnoj ruskoj vanjskoj politici i izrazio najenergičniju podršku europskom jedinstvu. Putin je samo koji mjesec ranije primio u posjet njegovu protukandidatkinju iz drugog kruga, ekstremno desnu, prorusku i antieuropsku populistkinju Marine Le Pen, koju je u kampanji financirala upravo ruska banka. Suočen na konferenciji za tisak s tim paradoksom, Putin se neuvjerljivo pravdao da "bi primio bilo koga" tko je zatražio susret te da je ionako znao da će Le Pen izgubiti na izborima. No to nije jedini razlog zbog kojeg je susret bio neugodan za ruskog predsjednika. Macronov stožer već je u kampanji optužio ruske hakere, poznate pod imenima APT28, Strontium, Pawn Storm i Fancy Bear, da stoje iza hakiranja i objavljivanja e-mailova Macronovih suradnika. Metode koje su hakeri koristili, tzv. "spear phishing" i "tabnabbing", identične su onima koje su korištene pri hakiranju suradnika Hillary Clinton u američkim izborima, a za koje je američka obavještajna zajednica utvrdila da je počinjeno uz znanje ili na izravnu naredbu Putina. Ruski botovi dijelili lažne dokumente o Macronu A kad je Macron izravno prozvao ruske državne medije RT i Sputnjik za "propagandu" i širenje "ozbiljnih neistina o meni i mojoj kampanji", Putinova zatečenost i frustracija postala je bolno očita. Osim hakiranih dokumenata, računi na društvenim mrežama - za koje analitičari tvrde da su ruski botovi povezani s RT-om i Sputnjikom - masovno su dijelili dokumente koji navodno dokazuju da Macron ima offshore račun na Kajmanskom Otočju. Njegov stožer detaljno je demantirao autentičnost dokumenata, a Macron ih je opisao kao "tipične lažne vijesti". Ništa od toga, očito, nije pomoglo u Putinovom naumu da na čelo Francuske dovede osobu po svom ukusu - apologetski nastrojenu prema Moskvi, a saboterski prema Bruxellesu i, po potrebi, Washingtonu. Naravno, Putin je još jednom negirao ikakvo uplitanje u francuske izbore i ustvrdio da Macron to pitanje nije ni spomenuo u razgovoru iza zatvorenih vrata. No domaćin mu ni tu nije išao niz dlaku, podsjetivši ga da su o toj temi razgovarali dva tjedna ranije, kad ga je Putin nazvao kako bi mu čestitao na izbornoj pobjedi. Kako izvještava Guardian, Macron je još u kampanji javno optužio Rusiju za "hibridnu strategiju kombiniranja vojnog zastrašivanja i informacijskog ratovanja". Macron i sam povukao crvenu liniju u Siriji Iako je Macron naglasio važnost dijaloga i bliže suradnje s Rusijom u borbi protiv terorizma, posebice protiv Islamske države u Siriji, dao je nedvosmisleno upozorenje u vezi rata u toj zemlji u kojem Rusija sudjeluje na strani režima Bašara al-Asada: "Vrlo jasna crvena linija postoji na našoj strani, korištenje kemijskog oružja od strane bilo koga." To bi izazvalo "trenutačni odgovor i odmazdu s francuske strane", upozorio je Macron, dajući tako do znanja da je spreman napraviti isto što je napravio američki predsjednik Donald Trump nakon napada sarinom u sirijskom gradu Han Šejkun, a za koji su francuski obavještajci utvrdili da su ga počinile Asadove snage.. Naglasio je, međutim, kako je prioritet za Siriju demokratska tranzicija izvršena na način da se očuva sama država. "Propale države u regiji su prijetnja našim demokracijama i vidjeli smo da su svaki put omogućile terorističkim grupama da napreduju." "Kada vidimo Putina i Macrona zajedno, vidimo prošlost i budućnost" Dok se Putin žalio kako sankcije nametnute Rusiji "ni na koji način" neće razriješiti krizu u Ukrajini, Macron je i tu bio neumoljiv: u slučaju da se primirje u Ukrajini ne bude poštovalo, Francuska je spremna pojačati sankcije, poručio je. Dimitrij Gudkov, oporbeni ruski političar i bivši zastupnik Dume, komentirao je za Daily Beast: "Naša diplomacija izgubila natjecanje, a Macronova pobijedila - i Putin je posjetio Francusku predstavljajući gubitnika. Putin se osjećao kao izolirani stranac na Zapadu. Kada vidimo Putina i Macrona zajedno, vidimo prošlost i budućnost - on nije bio glavni lider na toj press-konferenciji". Dakako, mnogo toga se još može promijeniti u međunarodnim odnosima i Macron je tek na početku svog mandata, ali ovaj susret najbolje je reflektirao poraz ruske politike vrbovanja stranih lidera i novo, energično i samopouzdano lice Europe.