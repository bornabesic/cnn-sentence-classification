U napadima na kamione s humanitarnom pomoći zapadno od Alepa bilo je približno 20 mrtvih, objavila je u utorak Međunarodna federacija Crvenog križa i Crvenog polumjeseca, dok Rusija tvrdi da ni rusko ni sirijsko zrakoplovstvo nisu gađali humanitarni konvoj. "Oko dvadeset civila i član osoblja sirijskog Crvenog polumjeseca ubijeni su dok su iskrcavali nužnu humanitarnu pomoć iz kamiona. Veliki dio pomoći je uništen", objasnila je ta organizacija u priopćenju. Skladište sirijskog Crvenog polumjeseca u Urm al-Kubri također je pogođeno u tom napadu čiji počinitelji još nisu poznati. "Potpuno smo shrvani smrću toliko osoba, uključujući našeg kolege, direktora našeg lokalnog ogranka Omara Barakata", izjavio je predsjednik sirijskog Crvenog polumjeseca Abdulrahman Atar. "Potpuno je neprihvatljivo da naše osoblje i dobrovoljci i dalje plaćaju visoku cijenu zbog nastavka sukoba", dodao je on. U ratu u Siriji poginulo je više od 300.000 osoba, od kojih gotovo 87.000 civila među kojima oko 15.000 djece, od izbijanja u ožujku 2011., po Sirijskom opservatoriju za ljudska prava. Tijekom tih ratnih godina 54 zaposlenika i dobrovoljaca sirijskog Crvenog polumjeseca izgubilo je život tijekom izvršavanja dužnosti. Ured za koordinaciju humanitarnih poslova UN-a zatražio je "istragu" o tom napadu do kojeg je došlo u ponedjeljak u pokrajini Alep dok su UN i sirijski Crveni polumjesec raspolagali svim potrebnim dopuštenjima za upućivanje pomoći za 78.000 osoba u Urm al-Kubri. Rusko ministarstvo obrane objavilo je da ni rusko niti sirijsko zrakoplovstvo nisu proveli zračne napade u kojima je pogođen taj humanitarni konvoj. "Ni rusko niti sirijsko zrakoplovstvo nisu izveli ni jedan zračni napad na humanitarni konvoj UN-a jugozapadno od Alepa", kaže se u priopćenju ministarstva. Rusko ministarstvo obrane: humanitarni konvoj se zapalio - Nema nikakvih naznaka da je humanitarni konvoj u Siriji pogođen u zračnim udarima, rekao je glasnogovornik ruskog ministarstva obrane Igor Konašenkov, dodajući da pretpostavlja da su se kamioni zapalili. "Pomno smo proučili video zapise tzv. aktivista s mjesta događaja i nismo utvrdili nikakve znakove koji bi ukazivali da je konvoj pogođen streljivom", rekao je Konašenkov za novinsku agenciju TASS. "Sve što se vidi na video snimci izravna je posljedica činjenice da se teret zapalio", dodao je. Sirijska novinska agencija SANA također je objavila, navodeći vojni izvor, da "nema istine" u izvješćima o tome da su sirijske zračne snage pogodile humanitarni konvoj UN-a u Alepu. Rusko ministarstvo obrane objavilo je ranije da ni rusko niti sirijsko zrakoplovstvo nisu gađali humanitarni konvoj. "Ni rusko niti sirijsko zrakoplovstvo nisu izveli ni jedan zračni napad na humanitarni konvoj UN-a jugozapadno od Alepa", kaže se u priopćenju ministarstva. >> Zračni udari kod Alepa, gađani kamioni s humanitarnom pomoći 