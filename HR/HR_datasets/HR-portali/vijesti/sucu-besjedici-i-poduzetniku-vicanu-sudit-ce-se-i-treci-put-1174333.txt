“Donoseći  pobijanu presudu, prvostupanjski sud se u cijelosti nekritički oslanjao na presudu Ustavnog suda od 22. siječnja 2015. u kojoj se navodi da suci i porotnici koji sudjeluju u suđenju ne mogu biti pozvani na odgovornost  zbog  mišljenja  ili  glasovanja pri donošenju sudbene odluke, osim ako sudac krši zakon, što je kazneno djelo. U navedenom je sud u pravu,  međutim  zadatak prvostupanjskog  suda upravo je bio da na temelju provedenih  dokaza utvrdi  radi li se u konkretnom slučaju o slobodnom sudačkom uvjerenju ili je sudac prekršio zakon, pa je to kazneno djelo”. Stoji  to,  među ostalim, u obrazloženju odluke kojom je Vrhovni sud, nakon žalbe  USKOK-a,  ukinuo  nepravomoćnu  oslobađajuću presudu u aferi Vrtovi sunca.  Ta odluka Vrhovnog suda znači da će Ivo Besjedica i Pero Vićan, i treći put sjesti na optuženičku klupu i to pred izmijenjenim sudskim vijećem Županijskog suda u  Zagrebu.  Njih su dvojica u travnju 2016. nepravomoćno bili oslobođeni optužbi za zloporabu položaja i poticanje na zloporabu  položaja, a USKOK je Besjedicu, inače suca zemljoknjižnog odjela suda  u  Dubrovniku  teretio da je pogodovao dubrovačkom poduzetniku Peri Vićanu i to tako što mu je omogućio da u korist tvrtke Dubrovačko primorje uknjiži sve nekretnine koje je ta tvrtka koristila. Besjedica se teretio da je to učinio  iako  je znao, da tijekom pretvorbe, dio tvrtki, točnije apartmansko naselje Vrtovi sunca nije procijenjen.   Zbog  svega toga, smatrao je USKOK, Hrvatski fond za privatizaciju oštećen je za 346 milijuna kuna. Sve  navedeno  događalo  se 1998.,  a  kada  je  optužnica  podignuta osim Besjedice  i Vićana bili su optuženi Antun i Antona Kralj te Pero Miloglav. Na prvom suđenju, njih su trojica bili oslobođeni optužbi dok su  Vićan i Besjedica bili osuđeni na po 10 mjeseci zatvora, koji su im mijenjani radom za  opće dobro. Vićan je uz to morao vratiti 63 milijuna kuna. Krajem 2013. ta  je presuda postala pravomoćna, no u siječnju 2015. ukinuo ju je Ustavni sud, odnosno onaj dio koji se odnosio na Besjedicu i Vićana. Na ponovljenom suđenju  njih su dvojica oslobođeni optužbi jer sud nije našao dokaza da je Besjedica  pogodovao Vićanu već je smatrao da se radilo o  sudačkom uvjerenju.  No  i  ta  je  presuda  sada  ukinuta, a na ponovljenom suđenju posebna pažnja morat će se posvetiti kontaktima Besjedice i Vićana. – Preuranjen je zaključak prvostupanjskog suda da nema dokaza o interakciji između  Vićana  i  Besjedice,  odnosno  da  nema dokaza da je Vićan poticao Besjedicu  na  zloporabu,  jer njihovo postupanje u spornom predmetu govori drugačije. Stoga će u ponovljenom suđenju biti provedeni svi dokazi koji su već  izvedeni,  po  potrebi  i  neki  novi,  a  sve  kako  bi se razjasnilo poznanstvo  između  Vićana  i  Besjedice  koje  proizlazi i iz snimki tajno snimljenih  razgovora  koji  su preslušani u ranijem postupku – navodi se u odluci Vrhovnog suda.