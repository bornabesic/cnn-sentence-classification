Predsjednik Venezuele Nicolas Maduro poručio je u petak svom američkom kolegi po dužnosti da se prestane miješati u unutarnje stvari njegove zemlje, nakon novih sankcija koje su uvele SAD i snažnih osuda koje je Donald Trump izrekao na račun Madurove socijalističke vlade. "Dosta je miješanja.. Dalje od Venezuele", poručio je Maduro Trumpu u govoru prenošenom na televiziji. "Makni svoje prljave ruke" dalje od Venezuele, rekao je.  Administracija američkog predsjednika uvela je u četvrtak sankcije članovima Vrhovnog suda Venezuele, nakon nekoliko njihovih odluka koje SAD procjenjuju kao doprinos smanjenju moći Kongresa u kojem većinu ima oporba. SAD sankcijama želi izvršiti pritisak na pristaše ljevičarske vlade predsjednika Madura, jer jača američka zabrinutost zbog represije na masovnim uličnim prosvjedima koji su uslijedili širom Venezuele nakon odluka Vrhovnoga suda. Ovo je drugi put da SAD uvodi sankcije Venezueli otkad je Trump predsjednik. "Bit je da je predsjednik Trump jasno pokazao da SAD neće tolerirati 'loše čimbenike' koji postoje u Venezueli pod predsjednikom Madurom", rekao je viši dužnosnik američke vlade za Reuters u povodu novih sankcija. Maduro je nakon izbora Trumpa u studenom prošle godine rekao kako bi novom američkom predsjedniku trebalo dati šansu. U međuvremenu je stubokom promijenio mišljenje. "Agresija predsjednika Trumpa na narod Venezuele, na njezinu vladu i njezine institucije prevršila je svaku mjeru", kaže se u priopćenju vlade u kojem se optužuje Washington da želi destabilizirati Venezuelu i potaknuti stranu intervenciju. "Ekstremna stajališta (američke) vlade samo potvrđuju diskriminatornu, rasističku, ksenofobnu i genocidnu prirodu američkih elita usmjerenu protiv čovječnosti i protiv njezinog vlastitog naroda, koja je samo pojačana novom administracijom koja ističe anglosaksonsku nadmoć", dodaje se. U ožujku je u Venezueli donesena odluka da se Kongresu oduzme moć, što je kasnije opozvano nakon vala kritika širom svijeta. Ta je odluka izazvala svakodnevne proteste koji se i dalje održavaju širom zemlje i do sada je više od 40 osoba izgubilo život.