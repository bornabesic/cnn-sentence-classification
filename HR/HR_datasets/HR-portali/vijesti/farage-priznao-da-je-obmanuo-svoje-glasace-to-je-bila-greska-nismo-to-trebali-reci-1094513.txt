Šef kampanje za izlazak Britanije iz EU Nigel Farage nakon objave rezultata referenduma priznao je da se jedno od njegovih najvećih obećanja iz kampanje vrlo vjerojatno neće ostvariti. Riječ je o obećanju da će 350 milijuna britanskih funti koje se svakog tjedna šalju u EU umjesto toga biti uloženo u britanski zdravstveni sustav. Na upit može li garantirati da će taj novac ići zdravstvenom sustavu Farage je kazao da ne može. Potom ga je voditeljica  podsjetila kako je to bila jedna od glavnih propagandnih poruka njegova tabora uoči referenduma, na što je čelnik UKIP-a odgovorio: ''To je bila pogreška, nismo to trebali reći''. – Ali upravo zbog toga je i velik broj ljudi glasao. Obećali ste 350 milijuna funti tjedno za britanski zdravstveni sustav – kazala je voditeljica, a Nigel je ponovo ponovio da se radi o pogrešci.  – Nakon što je 17 milijuna ljudi glasalo za vas i nakon što je taj dio o zdravstvenom sustavu bio ključan za vašu kampanju i propagandu, kažete da je to bila pogreška? – na što je Farage samo odgovorio: – Tako je.  Farage se pokušao izvući uz objašnjenje da će se taj novac moći potrošiti na razne načine, a da situacija bude još apsurdnija kazao je i da on nikada nije dao takvo obećanje svojim glasačima.  Voditeljica ga na kraju upitala hoće li glasači saznati da se još nešto od obećanja iz kampanje neće ostvariti. Farage je na to samo odgovorio da će Britanija sada opet biti samostalna država sa svojim zakonima, koja će imati svoje vlastite odnose s ostatkom svijeta. >>Evo što je Nigel Farage za Večernji bio najavio da će se dogoditi ako Britanci izglasaju izlazak iz EU 