Premijer Andrej Plenković u Sinju je u četvrtak dao podršku kandidatima HDZ-a za općinske načelnike i gradonačelnike Cetinskog kraja, kao i HDZ-ovom kandidatu za župana Splitsko - dalmatinske županije Blaženku Bobanu te poručio kako je HDZ stranka matica s kapacitetom upravljanja, dok druge stranke i pokreti reflektiraju neke europske i globalne trendove koji se vežu uz populizam i demagogiju. Plenković je u prepunoj dvorani sinjskog hotela Alkar poručio da HDZ svoju politiku gradi na temelju diskusija, stručnih, znanstvenih 'inputa'  i na taj način pridonosi razvoju javnih politika u Hrvatskoj. "Mi se ubrajamo u stranke matice, ozbiljne i odgovorne, one koje imaju kapacitet upravljanja, kvalitetne ljude, programe i projekte. Na političkoj sceni postoje neke druge stranke i pokreti gdje vidimo svojevrsnu refleksiju trendova koji su trenutno prisutni i na razini Europe ali i globalno. To su protestni, prosvjedni, antisistemski pokreti, stranke koje dobivaju popularnost na populizmu, demagogiji, površnim i paušalnim ocjenama, a nerijetko ne poznaju ni elemente  političke abecede demokracije ili funkcioniranja institucija". Premijer Plenković je rekao kako je ovo vrijeme razotkrivanja koje se događa u krizama te da se tada točno vidi tko je tko i na koga se možete osloniti. "To govorim zato što su zbivanja te političke epizode jednostavnog konflikta između stranaka matice, poput HDZ, i populističkih stranaka i prosvjednih pokreta prisutni i kod nas u Hrvatskoj. Potez koji je bio ključan da smo raskinuli suradnju s Mostom je vrlo jednostavan - suradnja je prestala odlukom i odabirom Mosta da izaberu SDP koji ide rušiti ministra, a ne HDZ s kojim su participirali u vlasti.", rekao je Plenković. Nabrojio je niz pozitivnih gospodarskih pokazatelja koji je Hrvatska doživjela od kada je Zdravko Marić ministar financija od kontinuiranog rasta BDP-a do povećanja broja zaposlenih osoba te ustvrdio da Hrvatska u gospodarskom smislu idu u pozitivnom smjeru. "Nema velike koalicije s SDP-om i nema suradnje s Mostom koji je donio takvu odluku", naglasio je predsjednik HDZ-a. HDZ je stranka koja je dosegnula europske standarde, u interesu nam je da sve institucije rade svoj posao i da svi oni koji su krivi za to i odgovaraju, ali ne na način pritisaka kako se to događalo u posljednje vrijeme, dodao je. Plenković se osvrnuo i na krizu u Agrokoru i rekao da su donijeli izvanredni lijek za izvanredne okolnosti, a ono što zamjera oporbi je da u tom cijelom procesu nisu ponudili svoje riješenje za nastali problem. Ustvrdio je da je HDZ riješio problem dugih zadržavanja na graničnim prijelazima za vrijeme turističke sezone te upitao da li su oni koji su jako glasni u političkoj kampanji svojim komunikacijskim i diplomatskim vještinama u stanju napraviti isto. 