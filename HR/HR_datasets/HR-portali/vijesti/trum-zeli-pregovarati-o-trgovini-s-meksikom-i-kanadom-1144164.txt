Američki predsjednik Donald Trump planira uskoro započeti pregovore s čelnicima Kanade i Meksika o Sjevernoameričkom sporazumu o slobodnoj trgovini (NAFTA).  "Započet ćemo pregovore vezane za NAFTA-u, o imigraciji i o sigurnosti granica", rekao je Trump pri prisezi njegovih savjetnika u Bijeloj kući.  Trump se tijekom svoje predsjedničke kampanje obvezao da će u slučaju svoje pobjede ponovno pregovarati o NAFTA-i kako bi se postigli bolji uvjeti za SAD.  NAFTA, sporazum koji je na snazi od 1994., zajedno je s drugim trgovinskim sporazumima postao meta bijesa glasača u središnjem, industrijskom dijelu SAD-a, što je Trump iskoristio na svom pobjedničkom putu prema Bijeloj kući.  Trgovinski stručnjaci, akademici i članovi vlade smatraju kako će Kanada i Meksiko također tražiti koncesije, te da će NAFTA-in sustav bez tarifa teško biti promijenjen. Bilo kakvo postizanje dogovora trajat će najmanje nekoliko godina, tvrde. Trump je najavio susret s kanadskim premijerom Justinom Trudeauom i meksičkim predsjednikom Enriqueom Penom Nietom tijekom kojeg će raspravljati o ovoj temi.  Pohvalio je meksičkog predsjednika koji se u svojoj državi suočava s niskom popularnošću zbog korupcije i rasta inflacije. "Predsjednik je bio stvarno sjajan", rekao je Trump. "Mislim da ćemo postići jako dobar rezultat za Meksiko, za SAD, i za sve koji su u to uključeni", smatra novi američki predsjednik.  Kritičari Pene Nieta tvrde kako on nema jasan plan za suprotstavljanje Trumpovim pozivima na ograničavanje slobodne trgovine i deportaciju ilegalnih migranata. Trump nije rekao puno toga o promjenama koje želi vidjeti, osim zaustavljanja odljeva američkih tvornica i poslova u Meksiko. Od pobjede na izborima 8. studenog najavljivao je i prijetio da će uvesti tarife na tvrtke koje presele svoju proizvodnju u Meksiko.  Trump također i dalje inzistira na izgradnji zida na američko-meksičkoj granici, te tvrdi da će trošak te izgradnje platiti Meksiko. >> SAD će jačati fosilna goriva, Trump želi smanjiti uvoz nafte i plina