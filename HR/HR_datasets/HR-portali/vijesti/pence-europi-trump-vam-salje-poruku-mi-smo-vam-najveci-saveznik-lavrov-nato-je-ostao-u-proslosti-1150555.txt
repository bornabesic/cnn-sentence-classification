Američki potpredsjednik Mike Pence, s kojim se u Njemačkoj susrela i predsjednica RH Kolinda Grabar-Kitarović,  izjavio je u subotu u Munchenu da će Sjedinjene Države biti "nepokolebljive" u potpori NATO-u i držati Rusiju odgovornom za stanje u Ukrajini, umirivši europske saveznike zabrinute izjavama predsjednika Donalda Trumpa da je NATO "zastario" i da kani poboljšati odnose s Moskvom. "Predsjednik Trump vam poručuje: SAD će biti nepokolebljiv u potpori Savezu", rekao je Pence europskim čelnicima okupljenima na sigurnosnoj konferenciji u Muenchenu. "I danas i uvijek SAD će biti vaš najveći saveznik. Trump i američki narod potpuno su predani našoj transatlanskoj uniji", dodao je Pence pred brojnim svjetskim i europskim čelnicima, uključujući njemačku kancelarku Angelu Merkel. >>Merkel obećala ispuniti Trumpov zahtjev za NATO, ali ima i svoje uvjete Ipak, drugi čovjek SAD-a ustrajao je u tome da europski saveznici moraju povećati izdvajanje za obranu do ciljanih dva posto BDP-a. "SAD očekuje od saveznika da s riječi prijeđu na djela. Došlo je vrijeme da se učini više", poručio je američki potpredsjednik. Osim SAD-a, samo četiri članice Saveza ispunjavaju cilj postavljen na summitu u Walesu 2014. "Neuspjeh u ostvarivanju toga cilja podriva našu kolektivnu obranu", upozorio je Pence. Iznoseći vanjskopolitičku i sigurnosnu strategiju nove američke administracije, Pence je rekao da Washington "i dalje Rusiju drži odgovornom" u pogledu Ukrajine, iako Trump pokušava s njome naći "novi zajednički jezik". Moskva mora poštivati sporazum o primirju iz Minska i prestati s vojnim operacijama na istoku Ukrajine, istaknuo je Pence. Također je rekao da će SAD učiniti sve da se Iran nikada ne domogne nuklearnog naoružanja, iako je nakon sporazuma sa svjetskim silama 2015. "oslobodio kapacitete" za to. "Pod Trumpovim vodstvom, SAD je potpuno predan tome da Iran nikada ne dođe u posjed oružja kojim bi mogao prijetiti našim saveznicima u regiji, osobito Izraelu", naglasio je Pence. Trump je nedavno naredio vojsci da izradi plan za pobjedu nad Islamskom državom (IS) koju je Pence nazvao najgorom od svih terorističkih skupina čija zvjerstva nisu viđena od srednjeg vijeka. "SAD će se neumorno boriti da ih pošalje u ropotarnicu prošlosti, tamo gdje i pripadaju", rekao je Pence. Lavrov napadao NATO Ruski ministar vanjskih poslova Sergej Lavrov izjavio je u subotu u Muenchenu da Moskva želi "kontruktivne odnose" sa SAD-om, ali je optužio NATO da je njegovo širenje na istok izazvalo "neviđene napetosti" u svijetu. "NATO je ostao hladnoratovska institucija, to vidimo po izjavama političara jučer i danas", rekao je Lavrov na sigurnosnoj konferenciji o sigurnosti. Čelnici NATO-a, uključujući američkog potpredsjednika Mikea Pencea i njemačku kancelarku Angelu Merkel, optužili su Rusiju za agresiju na Ukrajinu i prijetnje istočnim saveznicama, baltičkim državama i Poljskoj. Šef ruske diplomacije ističe da je Moskva ipak otvorena za suradnju sa SAD-om i NATO-om radi zaštite globalne sigurnosti. "Sa SAD-om želimo konstruktivne odnose, želimo podijeliti odgovornost za globalnu sigurnost", rekao je Lavrov. "Za to smo otvoreni onoliko koliko je otvoren SAD", dodao je. Lavrov tvrdi da suradnju s NATO-om nije prekinula Rusija, nego savez 28 država Europe i Sjeverne Amerike. "Savjetujem svima da pogledate karte, tko u Europi ima više vojnika i opreme, NATO ili Rusija. Tada će biti jasnije kakvo je stanje sigurnosti u Europi", rekao je Lavrov. Odbacio je kritike da je Rusija odgovorna za kršenje primirja na istoku Ukrajine i tvrdi da prekid vatre krše obje strane, no o tome se u zapadnim medijima šuti. "Ruski mediji javljaju se uživo, prikazuju civilne žrtve, uništavanje stambenih četvrti i infrastrukture. A onda odem na CNN, BBC, Fox News i ne vidim istu priču", kaže Lavrov. Ruski je ministar uvjeravao sudionike konferencije da rješenje ukrajinske krize nije moguće vojnim sredstvima i da je Moskva predana sporazumu iz Minska. No, Kijev je taj koji ne ispunjava svoje obaveze, ustvrdio je Lavrov dodajući da ukrajinske vlasti nisu predložile novi izborni zakon i zakon o aboliciji proruskih pobunjenika što su trebale učiniti kada je 2014. počelo povlačenje teškog naoružanja s istoka zemlje. "Kijev mora riječi pretvoriti u djela. Rusija ne želi sukob ni s kim, ali će štititi svoje interese", istaknuo je ruski ministar. Također je odbacio optužbe da se Rusija miješala u predsjedničke izbore u SAD-u i u predstojeće u Francuskoj. "Optužuju nas, a ne nude nikakve dokaze. Dajte nam dokaze!", rekao je Lavrov. >>Trumpa mediji uhvatili u laži na konferenciji, dan poslije osvetio im se na Twitteru 