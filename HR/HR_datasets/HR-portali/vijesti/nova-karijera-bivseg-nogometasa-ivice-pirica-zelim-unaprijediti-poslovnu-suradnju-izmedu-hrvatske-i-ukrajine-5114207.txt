Prije otprilike šest mjeseci Ivica Pirić, nekadašnji nogometaš Hajduka, Splita i Zagreba, koji je najveći dio karijere igrao u kijevskom Arsenalu, imenovan je predsjednikom Ukrajinske gospodarske komore u Hrvatskoj i BiH. - Od mene se očekuje otvaranje vrata Hrvatske na mnogo višoj razini nego što je to dosad bilo, za ukrajinske biznismene, velike i male tvrtke koje su zainteresirane za plasman svojih roba ili ulaganje u Hrvatsku. To je jako ozbiljan i velik projekt koji se planirao i pripremao dulje vrijeme. Hvala mojim prijateljima Ukrajincima, posebno ambasadoru Oleksandru Levčenku. Zahvaljujući svima njima ovo je uspješno realizirano - izjavio je Pirić koji obnaša i dužnost počasnog konzula Ukrajine u Hrvatskoj.Nakon organizacije gospodarskog foruma u Splitu sredinom svibnja, Ivica Pirić je inicirao sličan forum i u Ukrajini koji je dogovoren za 25. listopada u Kijevu. - Pozvano je tridesetak hrvatskih tvrtki koje mogu svoje proizvode predstaviti na ukrajinskom tržištu. Potencijal je velik jer Kijev ima 4,5 milijuna stanovnika, a još ih milijun i pol dnevno dolazi u glavni grad. Ukupno Ukrajina ima 45 milijuna stanovnika, a prehrana je jako slična hrvatskoj. Želim da se upoznaju s našim proizvodima - pojasnio je Pirić te dodao: - Obavio sam razgovore s vodećim supermarketima u Ukrajini, kao što su Silpo, Furset i Novus, koji su jako zainteresirani za naše proizvode poput sira, pršuta, kulena, maslinova ulja, vina i rakije. Kao počasnom konzulu Ukrajine u Hrvatskoj i čelniku Ukrajinske gospodarske komore u Hrvatskoj i BiH, cilj mi je poboljšati trgovinsku razmjenu u oba smjera.Uz brojnu hrvatsku delegaciju, s ukrajinske strane uz Pirića će biti i predstavnici vlasti, veleposlanik Oleksandr Levčenko, predsjednik Ukrajinske gospodarske komore i brojni biznismeni.