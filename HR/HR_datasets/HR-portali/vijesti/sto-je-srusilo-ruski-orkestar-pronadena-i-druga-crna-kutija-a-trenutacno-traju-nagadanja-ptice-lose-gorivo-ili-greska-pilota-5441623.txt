Zrakoplov ruskoga Ministarstva obrane Tu-154 koji se srušio u Crno more 25. prosinca oko pola šest ujutro po lokalnom vremenu, samo nekoliko minuta nakon polijetanja s aerodroma Adler u Sočiju, radio je, kaže prva ekspertiza nesreće, manevar skretanja udesno pri brzini od 500 kilometara te je u tom trenutku zahvatio površinu mora. Prema izjavama očevidaca koji su bili na brodu ruske Obalne straže, zrakoplov je bio u položaju slijetanja, što izaziva sumnju da se radi o pogrešci pilota. Zasad se ne isključuje ni mogućnost da je u motor zrakoplova upao nepoznati predmet pa neki ne isključuju da je zrakoplov možda naletio na jato ptica. Moskovski Komersant navodi, prema dobro obaviještenim izvorima u ruskome Ministarstvu obrane, da će se posebna pažnja posvetiti kvaliteti goriva, što bi također mogao biti jedan od razloga pada zrakoplova. Naime, umjesto da ubrzava, činilo se da Tupoljev usporava. Stručnjaci zasad govore o mogućnosti da se dogodilo nekoliko nepredviđenih situacija istodobno: krivi postupci posade i problemi s najmanje jednim motorom. Crne kutije su pronađene na dubini od 50 metara te su već očitavaju. Zrakoplov je sletio u Soči radi točenja goriva za put do Sirije. Srušio se 1600 metara od obale, a sva 92 putnika i člana posade su poginula. Prevozio je, većinom, članove orkestra i zbora Aleksandrov (zbor Ruske armije) u rusku bazu Hmjemim u Siriji gdje su trebali nastupiti pred ruskim vojnim kontingentom. Kako javljaju ruski mediji pozivajući se na izvore u istrazi, odbacuje se teorija o terorističkom napadu jer na ostacima i tijelima poginulih nisu pronađeni tragovi eksploziva, a svjedoci navode da je avion udario u površinu i tada se raspao. Pronađena i druga crna kutija Pronađena je druga crna kutija ruskog vojnog zrakoplova koji se srušio u nedjelju u Crnom moru, objavilo je u srijedu rusko ministarstvo obrane. "Druga crna kutija zrakoplova Tupoljev Tu-154 pronađena je i izvađena" u srijedu ujutro, objavila je ruska vojska. Pronalazak kutije omogućit će da se utvrdi uzrok nesreće u kojoj je poginulo 92 ljudi. Pronađeno je i 15 mrtvih tijela te više od 200 posmrtnih ostataka žrtava. Prebačeni su većinom u Moskvu na identifikaciju. Prva crna kutija pronađena je u utorak ujutro u "zadovoljavajućem stanju". Istražitelji su ranije rekli da su pilotova greška ili tehnički kvar najvjerojatniji uzroci pada zrakoplova. U njemu se nalazilo 84 putnika i osmero članova posade. Među putnicima je bilo devet novinara te zbor i članovi plesne skupine ruske vojske koji su trebali u povodu Nove godine nastupati za ruske vojnike u Siriji. Srušeni Tupoljev proizveden je 1983. godine. Dijelovi zrakoplova pronađeni su u Crnom moru na dubini od 50 metara, na oko 1,5 kilometara od ruske obale. Nesreća se dogodila nedaleko od Sočija.  (hina)