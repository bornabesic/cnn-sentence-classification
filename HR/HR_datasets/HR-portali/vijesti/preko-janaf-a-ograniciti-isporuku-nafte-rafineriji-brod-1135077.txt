Predsjednik saborskog Odbora za zaštitu okoliša i prirode Gordan Maras poručio je kako se mora naći način da se preko JANAF-a ograniči isporuka nafte rafineriji u Bosanskom Brodu sve dok se ne modernizira, odnosno dok njen rad ne prestane negativno utjecati na zdravlje Brođana. Situacija u Slavonskom Brodu, kad se pogledaju mjerenja, ove je godine gora nego proteklih, rekao je Maras na sjednici Odbora koji se tematski bavi problemom kvalitete zraka u tom gradu, informacijama o modernizaciji Rafinerije Brod, o zdravstvenim pokazateljima utjecaja okoliša na zdravlje Brođana. Maras je podsjetio da se Odbor i ranije bavio problemom zagađenja zraka u Brodu, posljednji put u lipnju, kada je održao sjednicu u tom gradu. To je prioritena tema, rekao je kolegama, predloživši im dva zaključka, od kojih je prvi da se od Vlade zatraži da Sabor na plenarnoj sjednici izvijesti kako se rješava problem zagrađenja zraka u Brodu, čime bi se problem dignuo na višu razinu. Osim toga, rekao je članovima Odbora, može se tražiti i način da se preko JANAF-a, dok se ne postigne dogovor o modernizaciji, nađe način da se ograniči, odnosno obustavi isporuka nafte za rafineriju u Bosanskom Brodu. Tražimo da se nađe način da se tako utječe na vlasnika rafinerije u Brodu, odnosno dok nema dogovora, dok rafinerija ne zadovolji ekološke standarde da hrvatska infrastruktura indirektno ne omogućuje da se problem rafinerije preljeva preko zdravlja Brođana, poručio je Maras. Tematska sjednica Odbora okupila je sve relavantne sudionike, predstavnike više ministarstava, Fonda za zaštitu okoliša, brojnih zavoda i agencija, Grada Slavonskog Brodu, Brodsko-posavske županije, udruga civilnog društva.  >>Drastičan pad prerade nafte u Rafineriji Brod >>Brođani traže da JANAF od profita osnuje zakladu za oboljelu djecu