Slovenski premijer Miro Cerar kazao je u parlamentu da Slovenija neopreznim izjavama ili potezima vezanima za rješavanje graničnog prijepora s Hrvatskom ne smije ugroziti "širi nacionalni interes", a to je primjena presude arbitražnog suda koja se po njegovim riječima očekuje ove godine. Odgovarajući na pitanja zastupnika na početku redovnog zasjedanja parlamenta, Cerar je odgovorio i na pitanje Mateja Tonina, zastupnika oporbene demokršćanske stranke Nova Slovenija zašto njegova vlada odlučnije ne odgovori na "incidente" u Savudrijskoj vali i na probleme koje ima njezin državljanin Joško Joras koji živi u blizini granice u općini Buje, ali tvrdi da je njegova kuća na slovenskom teriitoriju. Hrvatska je politika u zadnje vrijeme sve nervoznija i izaziva "incidente u Piranskom zaljevu" i ometa Joška Jorasa u njegovu pravu da dobije vodu iz Slovenije posebnim kanalom, što je njegovo ustavno pravo, kazao je Tonin. Prema njegovim je riječima prema deklaraciji o cjelovitosti Piranskog zaljeva koju je parlament donio 1994. godine cijeli taj zaljev slovensko teritorijalno more, pa slovenska policija i vlada ne bi smjeli dopustiti sve češće "incidente" i "agresivno ponašanje" hrvatske policije u zaljevu, kazao je Tonin tvrdeći da su ovog mjeseca dva patrolna broda hrvatske policije bila u slovenskim vodama i istjerala slovensku policiju, na što Cerarova vlada nije reagirala. Hrvatska je politika prema Sloveniji sve agresivnija i reagira nervozno, što se vidjelo po odazivima u Hrvatskoj na zabranu koncerta Marka Perkovića Thompsona u Mariboru, kazao je Tonin, pozvavši premijera da brani "svaku stopu slovenskog teritorija". Cerar je odgovorio da prema duhu i slovu arbitražnog sporazuma ni Hrvatska ni Slovenija svojim izjavama i potezima ne smiju činiti ništa što bi ugrozilo arbitražni sporazum ili ometalo rad arbitara, te da se Slovenija toga drži. Upozoravam da o toj temi moramo govoriti rezervirano, ne smijemo ničim ugroziti arbitražni proces i presudu koja se može uskoro očekivati, kazao je Cerar. Prema tvrdnji slovenskog premijera, slovensko ministarstvo unutarnjih i vanjskih poslova uvijek na adekvatan način reagira na događaje koje smatraju incidentnim situacijama, a Slovenija i arbitražni sud redovno upoznaje kad hrvatska policija u Piranskom zaljevu prijeđe crtu do koje se po mišljenju Ljubljane, a prema stanju od 25. lipnja 1991. godine kad su se obje države osamostalile, prostire linija kontrole koju drži slovenska policija. Što se tiče Jorasove parcele uz granicu, Cerar je kazao da slovenska vlada vodi računa o njegovim problemima i da to područje smatra slovenskim teritorijem, ali da treba voditi računa da je to sporno područje na koje pravo polaže i Hrvatska, pa na konačnu odluku treba pričekati što će reći arbitri. Sada kad smo došli do toga da će o tome uskoro odlučiti arbitražni sud, ne smijemo svojim mogućim neopreznim izjavama ili potezima ugroziti naš širi interes, kazao je Cerar. Odlučno je odbio Toninov prijedlog da o tom pitanju raspravlja parlament, ali i njegovu sugestiju da Cerar svojim nedjelovanjem na "provokativno" ponašanje hrvatske policije pristaje na "svršen čin" i prepušta teritorij Hrvatskoj. Uvjeravam vas da se borimo za svaku stopu slovenske zemlje, a to ćemo i dalje činiti, kazao je Cerar. Iako njegova vlada ima još godinu dana do završetka mandata, sve je češća pojava da odnosi s Hrvatskom, pa i na banalnim primjerima ponovo postaju istaknutom političkom, pa i predizbornom temom, upozoravaju slovenski analitičari. Slovenska demokratska stranka (SDS) koju vodi bivši premijer Janez Janša najavila je u ponedjeljak da će pokrenuti interpelaciju protiv ministra poljoprivrede Dejana Židana jer je, kako je uvjerena, izdao slovenske interese u slučaju vina terana. Europska komisija je i hrvatskim vinarima iz Istre dopustila izuzetak od slovenske zaštite njezinog "kraškog" terana. Židan je i potpredsjednik aktualne vlade, te čelnik slovenskih Socijalnih demokrata (SD), stranke koja prema u ponedjeljak objavljenim anketama ima, uz Janšinu stranku najviše izgleda za osvajanje relativne većine mandata u budućem novom sastavu parlamenta.