Fakultetsko vijeće Filozofskoga fakulteta Sveučilišta u Zagrebu (FFZG) podržalo je program predloženice za dekana prof. dr. sc. Vesne Vlahović-Štetić, pročelnice Odsjeka za psihologiju, a većinom glasova odlučilo da neće ponovno raspravljati o produženju radnog odnosa akademiku Mislavu Ježiću, profesoru u trajnome zvanju na Odsjeku za indologiju i dalekoistočne studije. "Maratonska" sjednica Fakultetskoga vijeća FFZG-a počela je 23. ožujka ove godine, nastavljena je 28. ožujka, a priopćenje o njezinu tijeku i zaključcima u srijedu je Hini uputio obnašatelj dužnosti dekana prof. dr. sc. Željko Holjevac. Na sjednici 28. ožujka predstavljeni su programi triju predloženica za dekana - prof. dr. sc. Vesne Vlahović-Štetić, izv. prof. dr. sc. Ivane Franić i prof. dr. sc. Mirjane Polić Bobić, a poslije iscrpne rasprave, Vijeće je većinom glasova podržalo program Vesne Vlahović-Štetić, pročelnice Odsjeka za psihologiju. Sukladno statutarnoj proceduri, program koji je dobio podršku Vijeća uputit će se Senatu Sveučilišta u Zagrebu koji u roku od mjesec dana treba odlučiti o tomu hoće li dati suglasnost na podneseni program, a poslije toga, podsjeća se, na Vijeću FF-a može se pristupiti izboru dekana, odnosno dekanice. Dodaje se kako je, većine članova Vijeća odlučila da se u dnevni red uvrsti donošenje odluke o pokretanju postupka protiv o. d. dekana Željka Holjevca pred Etičkim povjerenstvom FF-a zbog, "zbog uznemiravanja i zastrašivanja kolega". U priopćenju stoji kako je "zapravo riječ o upozorenju koje je o. d. dekana po službenoj dužnosti uputio članovima Vijeća zbog neovlaštenog organiziranja izvanredne sjednice Fakultetskoga vijeća 21. studenoga 2016. protivno odredbama fakultetskoga statuta koji propisuje da sjednicu Vijeća može sazvati samo dekan". Dodaje se da je riječ o sjednici koju je Senat Sveučilišta u Zagrebu 13. prosinca 2016. proglasio neformalnim skupom, a odluke donesene na njoj pravno ništavnima i  podsjeća da se Etičko povjerenstvo prethodno očitovalo da ono ne bi trebalo biti instanca koja će voditi postupak protiv čelnika ustanove već Etički savjet Sveučilišta. U priopćenju o. d. dekana Holjevca stoji kako je "voljom većine u Vijeću 'skinuta' s dnevnog reda rasprava o strategiji razvoja fakulteta, izrađena i upućena na razmatranje odsjecima još prošle godine, iako je to jedan od temeljnih dokumenata koji bi fakultet morao imati u sljedećih godinu dana ako želi udovoljiti pismu očekivanja Ministarstva znanosti i obrazovanja i akreditacijskoj preporuci Agencije za znanost i visoko obrazovanje u postupku provedene međunarodne reakreditacije fakulteta". Dodaje se kako je "voljom većine uvrštena u dnevni red i donesena odluka o razrješenju dosadašnjih predstavnika FF-a u sveučilišnu Senatu na temelju skupnoga pisanog prijedloga profesorice Vesne Vlahović-Štetić, kao i odluka o izboru novih fakultetskih predstavnika u Senatu, iako postupak za razrješenje članova Senata prije isteka mandata nije posebno propisan fakultetskim i sveučilišnim aktima i unatoč tome što dosadašnjim predstavnicima za nekoliko mjeseci prestaju mandati te će se uskoro morati birati novi predstavnici u redovitoj proceduri nakon što Senat raspiše izbore i vlastitom odlukom uredi izbor svojih članova". U priopćenju se podsjeća da je Odsjek za indologiju i dalekoistočne studije podnio molbu da se raspravi i revidira odluka Fakultetskoga vijeća od 16. veljače 2017. kojom se prof. dr. sc. Mislavu Ježiću ne produži  radni odnos nakon navršene 65. godine. S tim u vezi, dodaje se, priloženi su i očitovanje o ulozi akademika Ježića na Poslijediplomskom doktorskom studiju lingvistike, molbe Kluba studenata indologije i ostalih studenata na tome odsjeku, kao i apel Incijativnoga kruga za obranu dostojanstva akademskog života koji je potpisalo više od 600 osoba iz akademske i šire zajednice. "Unatoč jednoglasno iskazanim potrebama Odsjeka za znanstvenim i nastavnim radom akademika Ježića i činjenici da akademik Ježić zadovoljava sve propisane uvjete za produženje radnog odnosa, što je još prije prethodne sjednice jednoglasno zaključilo i fakultetsko povjerenstvo za utvrđivanje tih uvjeta, većina članova Vijeća odlučila je da se ta točka skine s dnevnog reda i da se o njoj ne raspravlja niti uopće ponovno odlučuje", stoji u priopćenju. Time je pak odluka Fakultetskoga vijeća od 16. veljače ove godine kojom se akademiku Ježiću ne produžuje radni odnos nakon navršene 65. godine ostala na snazi. O. d. dekana Holjevac istaknuo je kako su "dapače pojedini članovi Vijeća i predstavnici studenata u Vijeću negodovali zbog kratkog obraćanja jedne studentice koja je prilikom utvrđivanja dnevnog reda govorila o potrebama studenata Odsjeka za indologiju i dalekoistočne studije za nastavnim i znanstvenim radom akademika Ježića. Na sjednici u utorak prihvaćen je prijedlog Odsjeka za informacijske i komunikacijske znanosti da se prof. dr. sc. Miroslav Tuđman, redoviti profesor u miru, izabere u počasno zvanje professor emeritus, a na prethodnoj su sjednici prihvaćeni prijedlozi da se u isto počasno zvanje izaberu prof. dr. sc. Ivan Cifrić s Odsjeka za sociologiju, prof. dr. sc. u miru Živa Benčić-Primc s Odsjeka za istočnoslavenske jezike i književnosti i prof. dr. sc. u miru Pavao Pavličić s Odsjeka za komparativnu književnost. Usvojen je Statut Studentskoga zbora FF-a, a među ostalim, donesene su i odluke o tekućima izborima u zvanja, stjecanju magisterija i doktorata znanosti, imenovanjima stručnih povjerenstava te nastavnim i drugim predmetima poput provođenja izvanrednog ispitnog roka u ljetnom semestru.