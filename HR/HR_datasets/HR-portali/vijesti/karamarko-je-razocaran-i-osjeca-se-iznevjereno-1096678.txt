Tomislav Karamarko prošli je tjedan proveo u Dalmaciji. Odmarao se i razmišljao o svemu što je prethodilo njegovoj ostavci na mjesto predsjednika u HDZ-u. Ljudski je razočaran, osjeća se izdano. Smatra da su ga iznevjerili ljudi kojima je vjerovao. Nema ga u medijima Neki prijateljski i ljudski, a neki jer nisu odradili svoj dio posla. Ili su ga barem uvjeravali da ga rade kada je riječ o pokušaju preslaganja saborske većine i formiranja nove Vlade. Karamarko se od ostavke u stranci ne pojavljuje u medijima, a njegova razmišljanja ili barem kontekst u kojem interpretira sve što se dogodilo prenijelo nam je nekoliko HDZ-ovaca koji su i dalje s njim u kontaktu. – Sve što se događalo poprilično ga je iscrpilo. Razočaralo ga je kao čovjeka. Želi se odmoriti od svega, a politikom se sigurno sada ne bavi. Pokušalo se konstruirati priče da on želi da se određeni ljudi kandidiraju za predsjednika HDZ-a. Ali ne vidim što bi on time dobio, samo bi naštetio sebi, ali i drugima. Otkad je dao ostavku, stale su sve priče o njemu – ispričao nam je jedan HDZ-ovac koji s Karamarkom bio i ostao u dobrim odnosima. Vratio se i koji tjedan unazad, pa nam kaže da je nova saborska većina bila praktički dogovorena ili blizu dogovora. Smatra da je ključan trenutak destabilizacije i propasti te priče bio onaj kada je Milijan Brkić na Predsjedništvu HDZ-a rekao da Karamarko mora otići iz Vlade jer da je to jedini način da se Vlada spasi, budući da HDZ ne može oformiti novu većinu. To je smatrala i Ivana Maletić, ali i Ivan Anušić te Milan Kovač koji su se tada usprotivili rušenju Vlade i provociranju novih parlamentarnih izbora. – Karamarko je dobrim dijelom sam vodio pregovore s potencijalnim partnerima, kao što je nakon prošlih parlamentarnih izbora znao sam pregovarati i s Mostom. Razgovarao je s manjim strankama i manjinskim zastupnicima koje je dodatno poljuljalo kad su vidjeli da Karamarko nema stopostotnu podršku Predsjedništva. Ipak, i kad je odlučio da HDZ sruši Vladu, bio je uvjeren da će imati 76 potpisa – prepričao nam je naš sugovornik. Karamarku je vjerojatno jedno od većih razočaranja Domagoj Ivan Milošević, a tako se i čulo među našim sugovornicima, kojeg je on predložio za glavnog tajnika, iako ga gotovo nitko u HDZ nije htio na toj funkciji. Karamarko vjerojatno nije očekivao da će baš Milošević reći da je dominantan stav kako mora podnijeti ostavku na mjesto šefa HDZ-a. Razočaran je vjerojatno i u Brkića jer se u njegovu krugu čuje da smatra kako ga je Brkić destabilizirao u trenutku kada mu je trebala podrška. Ipak, Brkić je nakon Karamarkove ostavke rekao da su obračuni s bivšim predsjednicima za HDZ prošlo svršeno vrijeme. Time je poslao poruku svima da nikakvih napada na Karamarka neće biti. Uostalom, Karamarkov uvjet prije ostavke bio je da ga HDZ poštedi bilo kakvih napada. Kako će se postaviti Naši drugi sugovornici koji su također u kontaktu s Karamarkom uvjereni su da on daje podršku Miri Kovaču da se kandidira za šefa HDZ-a. Kovač se još nije izjasnio o kandidaturi, ali demantira da iza njega stoji Karamarko. Karamarko se ne oglašava. – Kandidira li se Kovač, bit će zanimljivo vidjeti kako će se postaviti ljudi koji Karamarku duguju svoje pozicije u HDZ-u i u Vladi – rekao je naš sugovornik. I on kaže da se Karamarko osjeća iznevjereno...  >>Tomislav Karamarko: Podnosim ostavku na mjesto predsjednika HDZ-a! 