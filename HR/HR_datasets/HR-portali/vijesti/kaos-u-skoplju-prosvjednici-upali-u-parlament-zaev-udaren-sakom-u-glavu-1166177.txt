Makedonski predsjednik Gjorge Ivanov pozvao je na konzultacije u petak čelnike parlamentarnih stranaka, nakon što su u četvrtak navečer u Sobranje upali pripadnici pokreta "Za zajedničku Makedoniju" - pristaše VMRO-DPMNE-a, nezadovoljni izborom Talala Xhaferija za predsjednika parlamenta, javile su agencije. Ivanov je u izvanrednom obraćanju naciji apelirao na razum i kompromis, na smirivanje stanje i nenasilje i odgovorno ponašanje svih institucija koje su zadužene za zakonitost i ustavnost. Iako se očekivalo da bi Ivanov mogao uvesti izvanredno stanje zbog događaja u Sobranju, on je pozvao lidere stranaka da u petak započnu konzultacije i sagledaju sve opcije za izlazak iz novonastale situacije. Makedonija je 11. prosinca održala prijevremene izbore ali oni nisu riješili njezine probleme. Socijalisti (SDSM) su osvojili 49 mjesta od ukupno 120, dva manje od VMRO-DPMNE-a, ali su postigli dogovor o koalicijskoj vladi s tri albanske stranke, stvarajući tako većinu od 69 zastupnika. Nacionalistička stranka VMRO-DPMNE, na vlasti od 2006., blokirala je socijaldemokrate da preuzmu vlast. Predsjednik Ivanov, saveznik VMRO-ova vođe Nikole Gruevskog, dugogodišnjeg makedonskog premijera, odbio je dati mandat za sastavljanje vlade čelniku socijaldemokratska Zaevu. Zajedno s Gruevskim optužuje Zaeva i albanske stranke da dovode u pitanje opstojnost zemlje jer njihov koalicijski dogovor predviđa da albanski postani druge službeni jezik u cijeloj zemlji. Pristaše Gruevskog udruženi u pokret "Za zajedničku Makedoniju" u četvrtak navečer su ušli u zgradu makedonskog parlamenta, nakon što su socijaldemokrati i albanske stranke glasovali za izbor Talata Xhaferija, etničkog Albanca, za predsjednika makedonskog parlamenta. Pritom je lakše ranjen čelnik socijaldemokrata Zoran Zaev, kao i potpredsjednik te stranke Damjan Mančevski te albanski zastupnik stranke Alijansa za Albance Zijadin Sela. Televizijske snimke, piše Reuters, pokazuju Zaeva s krvavim tragom na lijevoj strani čela, nakon što je udaren šakom u glavu. Građanska inicijativa "Za zajedničku Makedoniju" pozvala je u četvrtak navečer građane iz svih dijelova Makedonije da dođu pred zgradu Sobranja u Skoplju. "Pozivamo sve građane iz svih gradova da dođu pred makedonsko Sobranje. Narod je gazda u ovoj državi", navela je inicijativa na svojoj Facebook stranici. Do izbora Talata Xhaferija došlo je nakon što je predsjedavajući Sobranja Trajko Veljanovski prekinuo sjednicu, na čijem dnevnom redu nije bio izbor novog predsjednika, piše Tanjug te pojašnjava da je potom najstariji zastupnik preuzeo predsjedanje, stavio izbor na dnevni red, pa je potom Xhaferi i izabran. U prostoriji su ostali zastupnici VMRO-DPMNE-a koji su uzvikivali "Ovo je puč". Reakcije na sukobe u Sobranju: poziva se na smirivanje stanja Europski povjerenik za proširenje Johannes Hahn osudio je nasilje i napad na zastupnike u Sobranju Makedonije a veleposlanik Švedske Mats Staffansson pozvao je u ime EU-a i SAD-a na smirivanje stanja. "Najoštrije osuđujem napade na članove parlamenta. Nasilju nije mjesto u Sobranju. Demokracija mora ići svojim tijekom", napisao je Hahn na Twitteru. Glavni tajnik NATO-a Jens Stoltenberg rekao je kako je šokiran večerašnjim događanjima, te pozvao sve strane na dijalog i poštovanje demokratskog procesa. Šokiran sam napadima u parlamentu u Skoplju. Sve strane trebaju poštivati demokratske procese i angažirati se u dijalogu a ne nasilju, napisao je Stoltenberg na Twitteru. Nasilni protesti unutar zgrade parlamenta Makedonije, prema tvrdnji ministarstva vanjskih poslova Albanije, izazvali su veliku zabrinutost u toj zemlji. Navodi se da je ministarstvo priopćilo da prati "eskalaciju situacije u Makedoniji s velikom zabrinutošću". Reagirao je i Gruevski na svom Facebook profilu, napisavši kako nasilje nije rješenje i pozvao je na "prisebnost i smirivanje strasti". Dodao je da će se VMRO-DPMNE suprotstaviti antidržavnim postupcima SDSM-a "pravnim i političkim demokratskim sredstvima". VMRO-DPMNE smatraju nelegitimnim Xhaferijev izbor jer nije, kako kažu, izveden elektroničkim putem jer je sjednica formalno završila. Snage specijalne policije započele su nešto prije 22,00 sata izbacivati pristaše VMRO-DPMNE-a iz zgrade makedonskog parlamenta, a evakuirani su i zastupnici.   