Na plaži Brajdica u Rijeci u subotu 27. kolovoza održava se humanitarna akcija Morski pas udruge za zaštitu životinja Traži se prijatelj i fotografa Petra Fabijana. Već petu godinu na plaži za pse nastaju fotografije četveronožnih morskih pasa, pod vodom, u vodi, na ručniku, kako god požele manekeni i njihovi skrbnici. Snimljene okom profesionalnog fotografa krasit će obiteljski album, a prihod prikupljen na ovaj način pomoći će udruzi u njezinom radu. Donacija za jednu fotografiju je 35 kuna. Udruga Traži se prijatelj bavi se zaštitom i udomljavanjem napuštenih životinja. Tu su troškovi za hranu i liječenje životinja, ali i za sterilizaciju. Morski pas 2016. traje od 9 do 20 sati, s pauzom za ručak i odmor od 11 do 13 sati. U slučaju kiše, održat će se u nedjelju 28. kolovoza.