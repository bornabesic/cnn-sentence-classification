GOOD inicijativa koja okuplja 40-ak organizacija civilnog društva danas u 18 sati organizira novi prosvjed za kurikularnu reformu. Traže ostavku ministra obrazovanja Pave Barišića i predsjednice Posebnog stručnog povjerenstva za Strategiju znanosti i obrazovanja te poništenje natječaja za izbor nove Ekspertne radne skupine za kurikularunu reformu na čelu sa savjetnicom ministra Jasminkom Buljan Culej. Tvrde da je taj javni natječaj proveden netransparentno. Prema planu organizatora, nakon okupljanja na Trgu bana Jelačića i postavljanja spomen-ploče kao podsjetnika da od prošlogodišnjeg velikog prosvjeda 1. lipnja na istom mjestu do danas nema pomaka s obrazovnom reformom, povorka će se spustiti do Trga kralja Tomislava. - Ne radimo reprizu prošlogodišnjeg prosvjeda, ali ukazujemo da je reforma obrazovanja jedina stvar oko koje se stvarno može mobilizirati građane - kaže Eli Pijaca Plavšić iz Foruma za slobodu odgoja. Iako školski sindikati službeno ne sudjeluju u organizaciji prosvjedne akcije, neki od njih pružaju potporu. Željko Stipić, predsjednik Preporoda, na prosvjed je pozvao učitelje koji mogu i žele doći. Jučer je pojavila nova informacija vezana uz upitnu transparentnost procedure javnoga natječaja za izbor nove Ekspertne skupine za kurikularnu reformu (ERS) i izbor nove voditeljice Jasminke Buljan Culej. U javnost je procurio neobjavljeni nacrt prijedloga akcijskog plana provedbe Strategije obrazovanja i znanosti koji je pripremilo Povjerenstvo za provedbu Strategije na čelu s Dijanom Vican. Taj je dokument ministar Pavo Barišić predao, kako tvrdi, premijeru Plenkoviću 20. travnja, no u javnosti službeno nije predočen. Usporedba tog materijala, u poglavlju kurikularne reforme, s akcijskim planom nove voditeljice ERS-a, ujedno savjetnice ministra J. Buljan Culej, odnedavno zaposlene u Ministarstvu, pokazuje iznenađujuću sličnost. Upravo je akcijski plan bio jedan od uvjeta za prijavu na natječaj za voditelja ERS-a, a Buljan Culej svoj je uradak na traženja novinara podijelila prije nekoliko dana u javnosti. Usporedbom dvaju akcijskih planova - Povjerenstva i onoga Buljan Culej - očite su podudarnosti i u pojedinim identičnim rečenicama. Opravdanje za to dijelom može biti što su oba dokumenta temeljena na u Saboru prihvaćenoj nacionalnoj Strategiji znanosti i obrazovanja. Ipak, detaljna usporedba pokazuje da su pojedine rečenice u planu B. Culej i planu Povjerenstva identične dok se opisi istih mjera u Strategiji na koju se oba dokumenta pozivaju - razlikuju. Uz to, oba su akcijska plana (Povjerenstva i B. Culej) u identičnom formatu tabličnog prikaza, s istim nazivima kolumni (aktivnosti, nadležnost, provedba, vrijeme provedbe i pokazatelji), a uz to su korištene slične metodološke i jezične konstrukcije. Otvoreno je pitanje je li Buljan Culej bila jedina kandidatkinja na javnome natječaju koja je kao zaposlenica Ministarstva imala mogućnost uvida u nacrt akcijskog plana Strategije, ili je netko drugi tko je imao uvid u nacrt akcijskog plana Povjerenstva pomogao u ispisivanju njezina plana. Je li dakle, za razliku od drugih kandidata koji su se javili na natječaj time bila u prednosti? - Gospođa Buljan Culej nije imala uvid u nacrt akcijskog plana Povjerenstva, niti je njezin akcijski plan bio jedini kriterij za njezin odabir na poziciju voditeljice Ekspertne radne skupine za kurikularnu reformu – glasi službeni odgovor Ministarstva. Ipak, jedna od identičnih rečenica u akcijskom planu kojim se kandidirala na natječaj Buljan Culej i akcijskom planu Povjerenstva glasi: “Raspisati i provesti natječaj za udžbenike i pomoćna nastavna sredstva izrađena na temelju novih kurikuluma.” Tu rečenicu B. Culej nije mogla prenijeti iz Strategije, jer ona u njoj ima drukčiju formulaciju i glasi: “Vrednovanje udžbenika i pomoćnih nastavnih sredstava u skladu s kurikularnim dokumentima.” Daljnjom usporedbom dvaju akcijskih planova, još je podudarnosti kojih nema u Strategiji. Primjerice, podudarna rečenica, a koje nema u Strategiji, jest: “Analizirati infrastrukturne, kadrovske i druge uvjete za uvođenje inoviranih kurikula (osmogodišnje obrazovanje).” Identična je rečenica u dva plana i ova: “Ustroj i osposobljavanje radnih skupina za izradu predmetnih/modularnih kurikuluma i međupredmetnih tema u osnovnoškolskom i gimnazijskom obrazovanju i radnih skupina za izradu predmetnih/modularnih kurikuluma i međupredmetnih tema u strukovnom i umjetničkom obrazovanju.”Od Buljan Culej očekuje se objašnjenje, jer jučer po tom pitanju nije bila dostupna. Ministar znanosti i obrazovanja Pavo Barišić izjavio je u četvrtak kako Jasminka Buljan Culej, voditeljica Ekspertne radne skupine za provedbu kurikularne reforme (ERS), nije prepisala akcijski plan, a odbacio je i kritike da se njezinim imenovanjem te izborom članova skupine reformu pokušava "gurnuti u izrazito konzervativne vode". Barišić je rekao uoči sjednice Vlade kako je akcijski plan Posebno stručno povjerenstvo poslalo na 57 adresa, koje su se o njemu očitovale. Na pitanje zašto je životopis Buljan Culej bio tajnovit, odgovorio je da je životopis objavljen te da je puno detalja iz njezinog životopisa poznato javnosti. Riječ je, rekao je, o osobi koja 11 godina radi u Nacionalnom centru za vanjsko vrednovanje obrazovanja, od njegova osnivanja, upravo na poslovima obrazovanja, a započela je karijeru u razredu, u školi i stekla izvrsne znanstvene i obrazovne kvalifikacije. "Pitajte akademika Slobodana Vukičevića, koji je njezin mentor, kakva je bila na poslu, pitajte u njezinim ustanovama gdje je radila, pa ćete se osvjedočiti", kazao je Barišić i dodao kako je čuo puno komplimenata na njezin račun. "Mogu reći da svi skupa možemo biti ponosni da će takva osoba voditi Ekspertnu radnu skupinu", zaključio je. Odbacio je kritike da se reforma pokušava gurnuti u izrazito konzervativne vode. "Usporedite sastav ove Ekspertne radne skupine s prethodnom, komentara ne treba više", rekao je. Dodao je kako su sadašnji članovi skupine birani po kategorijama, po izvrsnosti, nisu svi iz iste ustanove, sasvim drugačijih su profila, idejnih i stručnih, te se radi se o vrhunskim stručnjacima. "Što se tiče ovog ideološkog naboja usporedite imena iz prethodnog sastava, kojeg je vodio gospodin Neven Budak, a pogledajte imena koja vode sadašnje stručno Povjerenstvo, mislim da je to sasvim dovoljno za razborite", poručio je Barišić. Upitan što očekuje od današnjeg prosvjeda "Čekajući tramvaj zvan kurikularna reforma: godinu dana kasnije", na kojem se traži i njegova ostavka, Barišić je rekao kako o prosvjedu uopće nije puno razmišljao jer ima previše posla da bi se time bavio time.