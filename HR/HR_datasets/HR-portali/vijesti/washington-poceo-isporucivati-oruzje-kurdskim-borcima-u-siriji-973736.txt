Foto:123rf SJEDINJENE Države su počele isporučivati oružje kurdskim borcima koji se bore protiv Islamske države (IS) na sjeveru Sirije, objavio je Pentagon, ispunivši tako obećanje koje je razbjesnilo Tursku.  "Počeli smo isporučivati lako oružje i vozila kurdskim borcima Sirijskih demokratskih snaga (SDF), arapsko-kurdskom savezu koji se bori protiv džihadista IS-a", rekao je glasnogovornik Pentagona Adrian Rankine-Galloway.  Do isporuke tog oružja došlo je uoči ofenzive koja se priprema na grad Raku, de facto glavni grad IS-a u Siriji.  Pentagon drži da su SDF jedina snaga kadra zauzeti taj grad. Američki saveznici su za Turke teroristi  Predsjednik Donald Trump je odlučio početkom svibnja naoružati kurdske milicije Jedinice zaštite kurdskog naroda.  Međutim, Turska tvrdi da su te jedinice povezane s Radničkom strankom Kurdistana (PKK), separatističkom organizacijom u Turskoj koju Ankara naziva terorističkom, kao i njezini zapadni saveznici.  Sjedinjene Države su pokušale smiriti Tursku, saveznika u NATO-u, tvrdeći da će oružje biti kontrolirano dijeljeno kako ne bi stiglo do Turske.