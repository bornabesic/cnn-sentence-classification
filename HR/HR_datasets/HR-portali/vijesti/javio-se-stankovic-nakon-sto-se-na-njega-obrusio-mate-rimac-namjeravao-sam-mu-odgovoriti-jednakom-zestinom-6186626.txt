Nakon što se poduzetnik Mate Rimac jučer obrušio na HTV-ova voditelja Aleksandra Stankovića zbog 'groznih' pitanja u emisiji Nedjeljom u dva u kojoj je gostovao uspješni slovenski poduzetnik Igor Akrapovič, oglasio se i prozvani voditelj. Rimac je kazao kako Stanković 'ni jednu sekundu nije potrošio na razgovor izvan granica ograničenog mikro lokalnog uma'. Napomenuo je i kako ga je Stanković nedavno zvao u emisiju, no da ga je odbio. - Zanimalo me što bi me čekalo da sam prihvatio poziv - napisao je Rimac, koji je na kraju ipak promijenio svoje mišljenje. Naime, Stanković je na Facebook stranici emisije 'Nedjeljom u dva' napisao je kako je namjeravao žestoko odgovoriti Rimcu na njegove kritike, ali da mu se Rimac u međuvremenu javio te da su dogovorili skoro gostovanje u njegovoj emisiji. – Poduzetnik Mate Rimac imao je žešće primjedbe na emisiju s Akrapovičem. Namjeravao sam mu jednako žestoko sutra odgovoriti (jutro je pametnije od večeri), međutim, prije pola sata javio mi se i, da sada ne prepričavam sadržaj razgovora jer to ne bi bilo pristojno, dogovorili smo skoro gostovanje u Nedjeljom u dva. Inače, što se tiče Akrapoviča repriza emisije je na prvom programu HTV-a oko 23.50 – napisao je Stanković na Facebooku.