Foto: Getty Images / Guliver Image CIJELI nogometni svijet poludio je za najboljim mladim napadačem na svijetu, ali samo oni najbogatiji imaju dovoljno novca s kojim će ga pokušati kupiti. Kylian Mbappe prije manje od pola godine napunio je 18 i ove sezone briljira s 26 golova i 14 asistencija, čime je Monaco doveo do francuskog naslova, ali posebno je oduševio u Ligi prvaka, točnije nokaut fazi najjačeg natjecanja. Nakon što je u šest utakmica skupine sakupio tek 25 minuta, u šest utakmica eliminacijskih rundi postigao je jednako toliko golova protiv najjačih momčadi; Manchester Cityja, Borussije Dortmund i Juventusa.  Real i City prvi su favoriti za dovođenje igrača kojeg s pravom zovu novi Henry, ali u posao se pokušao ubaciti Liverpool. Marca piše da su Redsi službeno Monacu ponudili 75 milijuna eura za Mbappea, što je Dimitrij Ribolovljev, gazda novog francuskog prvaka, odmah odbio. Ruski superbogataš koji je imetak stekao na proizvodnji gnojiva, težak 7,7 milijardi dolara, zna da će morati pustiti najboljeg igrača u neki od najbogatijih klubova, ali s obzirom na to da Mbappe ima ugovor sve do 2019., može tražiti koliko ga volja. Točnije, neće ga pustiti ispod 100 milijuna eura, a prema pisanju francuskih medija, Mbappea će pustiti klubu koji ponudi najmanje taj iznos i još uz to ostavi napadača još godinu dana na posudbi u Monacu.