Ivan Penava pobijedio je u prvom krugu za gradonačelnika Grada Vukovara. Prema još uvijek neslužbenim informacijama Penava je osvojio oko 60 posto glasova Vukovaraca. Pobjedu Penavi u izbornoj noći došao je čestitati i Goran Bošnjak koji je bio SDP-ov kandidat za gradonačelnika. Bošnjak je na izborima osvojio oko 25 posto glasova. U pozdravnom govoru Penava je zahvalio svima na podršci te najavio kako već od ponedjeljka nastavlja dalje s poslom.  - Presretan sam. Očigledno je kako su Vukovarci prepoznali sve ono što smo radili. Ovo nije rezultat samo glasova birača HDZ-a nego i drugih građana Vukovara koji nisu članovi naše stranke te mi je stoga ovaj rezultat još draži i vredniji, rekao je Penava. Podsjetio je kako su u HDZ-u radili dvije ankete prije izbora po kojima je on osvajao 56 i 58 posto glasova tako da ga ovaj rezultat i nije toliko iznenadio. Koalicija HDZ-HKS ima većinu i u Gradskom vijeću s osvojenih preko 50 posto glasova.  I dok je u Vukovaru sve riješeno već u prvom krugu pred Vinkovčanima je drugi krug izbora za gradonačelnika u kojem će snage odmjeriti Ivan Bosančić (HDZ) i Darko Posarić (Most).  HDZ i Most u drugome krugu odmjeriti će snage i za župana Vukovarsko-srijemske županije. Prema do sada prebrojanim glasovima Božo Galić (HDZ) osvojio je oko 47 posto glasova dok je bivši ministar gospodarstva osvojio oko 26 posto glasova. Kada je riječ o Skupštini Vukovarsko-srijemske županije interesantno je i kako je poslije liste koalicije stranaka okupljenih oko HDZ-a, koja je osvojila oko 50 posto glasova, druga po redu lista SDSS-a s oko 16 posto glasova.