«»Foto: Index POVODOM obilježavanja 26. obljetnice formiranja Oružanih snaga RH, Dana Oružanih snaga RH i Dana Hrvatske kopnene vojske, u organizaciji Ministarstva obrane RH i Oružanih snaga RH, u Zagrebu se održava prigodni program.    Program je započeo na Zrinjevcu u 11 sati koncertom Orkestra Oružanih snaga, zatim se na Markovom trgu u 12 sati održala ceremonija Velike smjene straže, a na Trgu bana Josipa Jelačića u 12,40 sati prikaz ceremonijalnih radnji Počasno zaštitne bojne.    Ceremonija Velike smjene straže redovito će se izvoditi na Gornjem gradu u Zagrebu, na prostoru između Banskih dvora i crkve Sv. Marka na Markovom trgu, u vremenskom periodu od 27. svibnja do 1. listopada 2017. Ceremonija će se izvoditi subotom, blagdanima i praznicima, a u ceremoniji sudjeluju pripadnici Počasno zaštitne bojne Oružanih snaga Republike Hrvatske.  Za vrijeme programa na Markovom trgu na snazi će biti posebna regulacija kretanja, a za predstavnike medija bit će osiguran prostor za praćenje ceremonije Velika smjena straže.   U galeriji možete pogledati fotografije s Jaruna na kojemu je izložen taktičko-tehnički zbor, gdje će se moći razgledati naoružanje i vojna oprema Oružanih snaga. Na Trg došao i Plenković  Središnje događanje bila je ceremonija Velike smjene straže koju su pripadnici Počasno zaštitne bojne OSRH izveli na Trgu Sv. Marka pred velikim brojem okupljenih građana, gostiju te u nazočnosti izaslanice predsjednice Republike i vrhovne zapovjednice OSRH Natalije Hmeline, predsjednika Hrvatskog sabora Gordana Jandrokovića, predsjednika Vlade RH Andreja Plenkovića, potpredsjednika Vlade i ministra obrane RH Damira Krstičevića, načelnika Glavnog stožera OSRH generala zbora Mirka Šundova te drugih visokih vojnih i civilnih uzvanika, priopćili su iz MORH-a.  Predsjednik Vlade RH Andrej Plenković tom prigodom je čestitao potpredsjedniku Vlade i ministru obrane Damiru Krstičeviću kao i načelniku GS OSRH generalu zbora Mirku Šundovu na ponovnom revitaliziranju Velike smjene straže. „Ovo sigurno pridonosi tradiciji hrvatske vojske među našim narodom, ali također je riječ i o vrijednoj turističkoj atrakciji koja će sigurno, tijekom šest mjeseci koliko se bude izvodila, u Zagreb privući velik broj turista“, rekao je Andrej Plenković.  Potpredsjednik Vlade i ministar obrane Damir Krstičević istaknuo je svoje zadovoljstvo zbog obnavljanja ceremonije koja je, kako je rekao, istovremeno i turistička atrakcija i promocija vojnog poziva naših oružanih snaga. „Zadovoljstvo mi je što smo vratili ceremoniju Velike smjene straže koju su izveli naši pripadnici Počasno zaštitne bojne, ovdje na Markovom trgu, gdje je održana i prvi put prije 26 godina. Ponosan sam na naše pripadnike koji danas i na ovaj način nastavljaju tradiciju pobjedničke hrvatske vojske“, zaključio je ministar Krstičević.  Svoje čestitke pripadnicima Počasno zaštitne bojne uputio je na kraju smjene straže i načelnik Glavnog stožera OSRH, general zbora Mirko Šundov. „Iskreno čestitam pripadnicima Počasno zaštitne bojne koji su ovu ceremoniju izveli besprijekorno, vojnički i profesionalno“, rekao je general zbora Mirko Šundov.  Zapovjednik Počasno zaštitne bojne, brigadir Elvis Burčul, istaknuo je kako je danas osobito ponosan što se na ovaj način, ponovnim uvođenjem ove povijesne ceremonije, vraćamo tradiciji. Istaknuo je zadovoljstvo pripadnicima Počasno zaštitne bojne koji izvode ovu ceremoniju te naglasio kako je riječ o najelitnijim i posebno izabranim pripadnicima OS RH s posebno određenim karakteristikama, koji su morali proći zahtjevne treninge i psihofizičke pripreme kako bi bili dio ove posebne postrojbe, koja obavlja ovako specifične zadaće. Vraća se smjena straže  Pucanj topa s kule Lotrščak označio je početak ceremonije Velike smjene straže. Ona je prvi puta  izvedena 30. svibnja 1991. i redovno se izvodila do 1. listopada  2000. Nakon sedamnaestogodišnje stanke, ta tradicija se od danas vraća na Trg sv. Marka, gdje će se točno u podne izvoditi svake subote, blagdanima i praznicima, u periodu od 27. svibnja do 1. listopada . Uz glazbenu pratnju, smjene straže kreću iz prostora Banskih dvora i Kuševićeve ulice, a zatim nastavljaju Ćirilo-Metodskom ulicom.  U atraktivnoj ceremoniji koja traje petnaestak minuta sudjeluju tri časnika u crno-bijelim povijesnim odorama te 26 vojnika i dočasnika u crveno-crnim povijesnim odorama. Počasna postrojba odjevena je u svečane povijesne odore koje su zamišljene kao originalna kreacija po uzoru na svečanu magnatsku nošnju hrvatskih velikaša i virilista Hrvatskog sabora iz doba Banske Hrvatske, te odore hrvatskog nacionalnog i kulturnog pokreta iz 19. stoljeća. Crvena boja odore za vojnike i dočasnike predstavlja tradicionalnu hrvatsku boju koju su hrvatske postrojbe nosile još u vrijeme pružanja otpora turskim osvajačima. Ceremonija Velike smjene straže prikazuje dnevnu smjenu stražarske posade koja se događala u vrijeme neposredno prije II. svjetskog rata, u doba Banovine Hrvatske.   Odluku o ustrojavanju Počasne straže, kako je prozvana u vremenu stvaranja, donio je prvi hrvatski predsjednik, dr. Franjo Tuđman. Zamišljena je kao počasna postrojba koja bi izvršavala protokolarne radnje za potrebe državnog vrha mlade, novonastale hrvatske države. Prvo predstavljanje počasne postrojbe koju su prozvali Počasnom predsjedničkom gardom bilo je 28. svibnja 1991. u okviru postrojavanja postrojbi Zbora narodne garde na stadionu NK „Zagreb” u Kranjčevićevoj ulici, a 30. svibnja 1991. izvedena je prva ceremonija Velike smjene straže na Markovom trgu zagrebačkog Gornjeg grada.  Postrojba koja sada izvodi ovu ceremoniju je Počasno zaštitna bojna, pristožerna postrojba Glavnog stožera OS RH zadužena za izvršavanje protokolarnih i ceremonijalnih zadaća za potrebe državnog i vojnog vrha - Predsjednice Republike Hrvatske, Vlade Republike Hrvatske, Ministarstva obrane Republike Hrvatske, te zadaća zaštite i osiguranja vrhovne zapovjednice Oružanih snaga RH. Počasno-zaštitna bojna nastala je iz dijela 1. hrvatskog gardijskog zbora, a smještena je u vojarni "Tuškanac" u Zagrebu.  Uz Veliku smjenu straže, u svečanom programu obilježavanja Dana oružanih snaga Republike Hrvatske, Dana Hrvatske kopnene vojske te 26. obljetnice formiranja Oružanih snaga Republike Hrvatske sudjelovao je i Orkestar OSRH koji je danas na zagrebačkom Zrinjevcu, a zatim i na Trgu Petra Preradovića izveo niz glazbenih točaka iz svog repertoara, a iz opusa  J.P Sousae, D. Šostakovića i K. Baranovića. Na Trgu bana Jelačića hodni sastav Orkestra Oružanih snaga RH u koreografskom nastupu izveo je „Završno kolo“ iz opere „Ero s onoga svijeta“ Jakova Gotovca, te skladbe „Zagreb, Zagreb“, „Moja domovina“ i „Mi smo garda hrvatska“.  Orkestar Oružanih snaga RH je reprezentativni orkestar Republike Hrvatske osnovan 1991. godine, a u aktualnom sastavu djeluje od 2008. godine. Sastoji se od Simfonijskog puhačkog orkestra OSRH, u čijem je sklopu i Jazz orkestar OSRH, sa sjedištem u Zagrebu te Orkestra Hrvatske ratne mornarice i Klape "Sv. Juraj" HRM-a sa sjedištem u Splitu. Vojno-akrobatska vježba na Trgu  Također, pred velikim brojem gledatelja na Trgu bana Jelačića održana je vojno akrobatska vježba kojom su pripadnici Počasno zaštitne bojne prikazali niz ceremonijalnih radnji koje su kombinacija počasnih i vježbovnih postupaka. U dinamičnom i atraktivnom predstavljanju prikazane su vojničke radnje i postupci, demonstrirana je psihofizička spremnost, vojnički izgled i držanje, te ujednačenost u postupcima pripadnika oružanih snaga RH.  Vojno akrobatska vježba za 2017. godinu sastoji se od 8 međusobno povezanih cjelina, a prvi put je provedena 2006. godine na međunarodnoj smotri počasnih postrojbi u Miškolcu u Mađarskoj. Vježbu izvode pripadnici Počasne satnije koji su izuzetno psihofizički pripremljeni, imaju visok stupanj koordinacije pokreta, brzinu, snagu i osjećaj za ritam. Visoki su od 183 do 187 cm i uzornog su vojničkog izgleda i držanja. Zapovjednik vojno akrobatske skupine izdaje zapovijedi glasom i dogovorenim signalima sabljom. Postupci se provode na dva načina, ujednačeno ili periodičnim slijedom. Osim vizualnog, vojno akrobatska vježba pruža i akustični doživljaj koji se postiže ujednačenim udarcima rukom po naoružanju ili naoružanjem u podlogu.