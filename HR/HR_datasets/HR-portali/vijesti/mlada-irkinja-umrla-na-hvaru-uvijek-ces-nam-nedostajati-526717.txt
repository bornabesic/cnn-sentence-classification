Cijela naša školska zajednica duboko je potresena otkako smo saznali za smrt naše bivše učenice Sarah Lee-Anne Reid. Bila je divna djevojka, rekao je Stephen Moore, ravnatelj srednje škole koju je pohađala djevojka preminula prije par dana u Hrvatskoj. Sarah (20) je, podsjećamo, preminula prilikom reanimacije na otoku Hvaru. Pronašli su je u petak kako u nesvijesti leži ispred noćnog kluba. Doživjela je srčani zastoj pa su djelatnici Hitne pomoći, ne mogavši joj pomoći, konstatirali smrt. Budući da na tijelu nije bilo tragova koji upućuju na nasilnu smrt, točan uzrok smrti znat će se tek nakon obdukcije, javlja Lisburn Today.  Smrt mlade irske djevojke shrvala je njezinu obitelj i prijatelje. Obitelj ju je u osmrtnici opisala kao "dragocjenu kćer" te "voljenu sestru i unuku".  - Volimo te i uvijek ćeš nam nedostajati - napisali su članovi obitelji.