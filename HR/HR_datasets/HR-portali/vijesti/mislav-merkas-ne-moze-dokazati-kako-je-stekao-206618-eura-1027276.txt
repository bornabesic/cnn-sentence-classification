Vrhovni sud odbio je žalbu Mislava Merkaša na odluku o blokadi njegove imovine. USKOK inspektora Odjela organiziranog kriminaliteta PUZ-a tereti da je za novac svodnicima odavao informacije o racijama, a na zahtjev USKOK-a blokirana mu je vrijedna imovina koju je, sumnja se, stekao nezakonito. Riječ je o nekretninama u Zagrebu i na Korčuli, zemljištima, kolekciji umjetnina, kao i ušteđevini na bankovnim računima. On se na takvu odluku žalio po nekoliko osnova i od Vrhovnog suda tražio da ukine privremenu mjeru osiguranja oduzimanja imovinske koristi. U žalbi je naveo da nije bio uredno pozvan na ročište kada se odlučivalo o djelomičnom ukidanju mjere blokade imovine, no utvrđeno je kako je bio uredno obaviješten o održavanju ročišta. Merkaš je u žalbi prigovorio i da je prijedlog USKOK-a za blokadom krivotvoren, a viši sud taj prigovor nije posebno razmatrao zaključivši kako je sasvim neosnovan. Odbačen je i Merkašev prigovor da je nadležni tužitelj nezakonito obavljao tu dužnost, odnosno da nije bio ovlašten zastupati njegov predmet. Merkaš se žalio i na nalaz vještaka za financije i računovodstvo na temelju kojeg je i donesena mjera za blokadom njegove imovine, a u žalbi je naveo da je riječ o nezakonitom nalazu. Merkaš smatra kako je dokumentacija na temelju koje je napravljen nalaz trebala biti službena tajna, a tvrdi i da je nalaz utemeljen na podacima o imovini čije porijeklo vještak nije utvrđivao. Međutim, Vrhovni sud je zaključio kako je vještačenje provedeno nad raspoloživom dokumentacijom, a njime je utvrđeno da Merkaš nema vjerodostojnu dokumentaciju za stečenu imovinu u iznosu od 206.618 eura. U rješenju se navodi i kako Merkaš svoje tvrdnje o porijeklu imovine nije potkrijepio ni jednim dokazom kako bi se vještački nalaz korigirao. >>Propust PU zagrebačke – iz pritvora ravno na posao u policiju!