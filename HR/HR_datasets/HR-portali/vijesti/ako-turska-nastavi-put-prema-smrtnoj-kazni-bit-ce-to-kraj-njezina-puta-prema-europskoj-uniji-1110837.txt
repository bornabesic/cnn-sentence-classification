Nastavi li Turska raditi na uvođenju smrtne kazne to će biti kraj njezinog približavanja Europskoj uniji, upozorio je u subotu u Bratislavi belgijski ministar vanjskih poslova Didier Reynders. "Ako Turska nastavi put prema smrtnoj kazni, bit će to kraj njezina puta prema Europskoj uniji", rekao je Reynders novinarima po dolasku na drugi dan neformalnog sastanka ministara vanjskih poslova EU-a. Šefovi diplomacija EU-a u subotu će razgovarati s turskim ministrom za europska pitanja Omarom Celikom, a već su u petak, prvog dana Gymnicha, 28-orica razmatrala odnose Europske unije i Turske. Turski predsjednik Recep Tayyip Erdogan rekao je početkom kolovoza kako je spreman ponovno uvesti smrtnu kaznu ukoliko turski narod to želi a parlament odobri. Belgijski ministar rekao je da treba dati potporu turskim vlastima nakon što je u toj zemlji u srpnju pokušan puč, ali da istovremeno treba pokazati da postoji zabrinutost oko stanja ljudskih prava u zemlji.  "Važno je da se svatko drži svojih obećanja", naglasio je Reynders. Od iznimnog je značaja i zajednička borba protiv terorizma, dodao je. Europska unija želi da Turska promijeni svoj antiteroristički zakon čiju upotrebu smatra preširokom, ali Ankara ga smatra ključnim za državnu sigurnost. Turska smatra kako joj je antiteroristički zakon potreban zbog prijetnji Islamske države i kurdskih militanata. Turska već dugo želi ući u EU, ali europski dužnosnici često ponavljaju kako Ankara i dalje ne ispunjava zahtjeve EU-a o osnovnim pravima i slobodama. >> U Turskoj ukazom otpušteno još 50.000 javnih službenika