14:40 - Njemački mediji, citirajući izvore iz policije, navode da je Tunižanin Anis A., osumnjičen da je vozio kobni kamion iz Berlina, neko vrijeme živio kao podstanar kod Srbina Bobana S. koji je u to vrijeme regrutirao džihadiste u Dortmundu. Boban S. je uhapšen u studenom, kada je i priznao da je pripadnik Islamske države. Sűddeutcshe Zeitung navodi da se osumnjičeni kretao u krugovima salafističkog propovjednika Abu Waalae, koji je uhapšen zajedno sa Bobanom. Srpski je državljanin, prema tadašnjim tvrdnjama medija, bio zadužen da nove regrute 'uči arapski jezik i radikalne islamske norme'. Abu Waala je pak u Njemačkoj propovijedao o tome kako treba otići u rat u Siriju, a smatra ga se najvišim predstavnikom ISIS-a u Njemačkoj. Süddeutsche Zeitung također piše da je Anis A. u Njemačku ušao u srpnju 2015. godine gdje je i zatražio azil - prije toga je 2012. godine putovao u Italiju. Privremeni boravak mu je u Njemačkoj odobren 2016. godine, a policija je njegove dokumente navodno našla u dnu kabine kobnog kamiona. Anis je bio poznat policiji kao potencijalno opasan čovjek povezan s radikalnim islamistima - u prošlosti je koristio barem 4 različita identiteta, a policija je o njemu izgubila trag u prosincu ove godine. Policija također smatra da postoji mogućnost da je Anis A. teže ozlijeđen te ga traže i po bolnicama diljem Njemačke. ---------------------------------------- Njemačka policija objavila je da ima "više od 500 tragova" koji bi im mogli pomoći da identificiraju muškarca koji se kamionom zaletio u štandove na božićnom sajmu u Berlinu te pritom ubio 12 i ranio 54 osobe, piše Guardian. Ugledni magazin Spiegel objavio je da su istražitelji ispod vozačkog sjedala u kamionu pronašli osobne dokumente mladog Tunižanina. Prema izvorima Spiegela, osumnjičeni je 1992. godine rođen u gradu Tataouine (koji je bio inspiracija za slično nazvani pustinjski planet u serijalu Ratovi zvijezda) i ime mu je Anis. Prvi osumnjičenik, 23-godišnji tražitelj azila iz Pakistana, pušten je iz pritvora u utorak navečer nakon što je policija priznala da su uhitili krivog muškarca. No, istražitelji su istaknuli da su i dalje vrlo optimistični i vjeruju da će brzo uhvatiti osobu odgovornu za masakr u Berlinu. Šef Sindikata njemačkih detektiva André Schulz rekao je da istražitelji analiziraju DNA tragove i otiske prstiju, kao i GPS podatke iz večeri napada za koje se nadaju da će im pomoći u pronalaženju mobilnog uređaja počinitelja.  - Imamo mnogo načina da pronađemo ovu osobu - rekao je Schulz. Među mrtvim osobama je i registrirani vozač kamiona, 37-godišnji Poljak Łukasz Urban. Njemački tabloid Bild, citirajući anonimne izvore, navodi da je Urban ubijen u trenutku kad se kamion zaustavio i da se vjerojatno borio s nepoznatim vozačem do trenutka kad je kamion pokosio gomilu ljudi na božićnom sajmu. Prema Bildu, istražitelji špekuliraju da je Urban pokušao steći kontrolu nad volanom kako bi spriječio još veću tragediju. U međuvremenu je preko svoje Amaq agencije odgovornost za napad preuzela Islamska država koja tvrdi da je vozač "njihov vojnik", iako je njihove navode zasad nemoguće provjeriti. Njemačka kancelarka Angela Merkel izjavila je da bi svima "posebno teško palo ako se potvrde pretpostavke da je počinitelj ovog djela netko tko je ovdje u Njemačkoj zatražio zaštitu i azil. To bi bilo posebno gnjusno i prema tolikim njemačkim građanima koji se svakodnevno brinu oko izbjeglica, kao i prema ostalim izbjeglicama kojima je zaštita u našoj zemlji zaista potrebna i koji se trude integrirati u ovo društvo."