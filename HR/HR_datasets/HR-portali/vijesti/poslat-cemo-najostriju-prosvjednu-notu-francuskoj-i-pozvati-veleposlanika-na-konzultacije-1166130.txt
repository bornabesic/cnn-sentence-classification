U povodu odluke francuskog prizivnog suda da odbije izručenje bivšeg kosovskog  premijera i čelnika Alijanse za budućnost Kosova Ramusha Haradinaja zbog optužbi za ratne zločine, službeni će Beograd uputiti najoštriju prosvjednu notu Francuskoj i pozvati svog veleposlanika u toj zemlji “na konzultacije” u matičnu državu. “Nećemo prekidati diplomatske odnose s Francuskom, ne želim ugroziti stabilnost i budućnost Srbije bilo kakvim ishitrenim potezima. Prosvjedna je nota najviši stupanj našeg prosvjeda Francuskoj pred otkazivanje gostoprimstva njihovom veleposlaniku. Jasno je da današnja odluka suda ne utječe povoljno na odnose dvije zemlje “, naveo je srbijanski premijer  Aleksandar Vučić nakon izvanredne sjednice vlade zbog odluke suda u slučaju Haradinaj. Srbijanska vlada odluku suda u Colmaru o odbacivanju zahtjeva za ekstradiciju Haradinaja ocjenjuje  “sramnom, skandaloznom, protupravnom i apsolutno nepravičnom, a prije svega političkom, koju nitko normalan ne može razumjeti”, kazao je u četvrtak premijer Vučić na tiskovnoj konferenciji nakon izvanredne sjednice vlade.   On je dodao da je pravni tim počeo s analizom slučaja i da ima mnogo upita za koje se “unaprijed zna da nikada neće dobiti odgovore“. “Dogodilo se to da je francuski prizivni sud nedvojbenu  odluku donio temeljem točke četiri, gdje su odlučujuće za oslobađanje Haradinaja bile “teške posljedice po Haradinaja da je izručen“, rekao je Vučić dodavši da bi takva odluka “bila smiješna, da nije tužna”. Izražavajući žaljenje zbog izjave premijera Albanije da je oslobađanje Haradinaja “pobjeda Albanaca“, Vučić je rekao kako se ne radi o “velikoj pobjedi Albanaca, nego velikoj pobjedi zločinaca, onih koji su mogli činiti najstrašnija zlodjela”. “Zbog žrtava, naša je obveza nastaviti svoju borbu i nećemo u tome ni prestati, niti odustati, jer ratni zločini ne zastarijevaju”, rekao je Vučić novinarima. Prizivni sud u francuskom gradu Colmaru odbio je u petak zahtjev Srbije za izručenje lidera Alijanse za budućnost Kosova Ramusha Haradinaja, koji  je priveden 4. siječnja temeljem tjeralice i optužnice  Srbije za ratne zločine počinjene tijekom rata na Kosovu 1998. i 1999. godine. Na odluku suda Srbija više nema prava žalbe.  