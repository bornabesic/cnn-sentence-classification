Do danas je preživjela 21 tešku operaciju i već treći puta uči hodati. Ta nesmiljena borba traje od kada joj je s tri godine dijagnosticiran rak u prsima koji je metastazirao na kralježnicu. Uslijedile su brojne teške operacije, kemoterapije, rehabilitacija i 32 zračenja. Usprkos svim operacijama i agresivnim zračenjima zloćudne su se stanice zadržale u kralježnici i između rebara pa je bila potrebna nova operacija. Nakon pet godina muke konačno je uspješno izvađena srž tumora no uslijedila je borba s posljedicama koje je ostavio za sobom. Kralježnica je zbog čestih zahvata postala vrlo krhka, pa joj je ugrađen tzv. fiksator, šipke koje bi trebale kosti držati na mjestu. No vijci u tim šipkama zadavali su joj dodatne probleme, zbog njih su se na leđima počeli pojavljivati dekubitusi s kojima se bori i danas. Situacija se dodatno zakomplicirala kada je pala na školskom hodniku, pa su joj morali mijenjati fiksatore. Agonija se nastavila kada je šipka ponovno pukla, pa je u rujnu prošle godine uslijedila nova teška operacija, druga po redu u Ženevi. Tada su joj u kralježnicu presađeni boćni mišići kako bi se spriječilo napredovanje kifoze. - Budući da su do sada kirurzi višestruko otvarali prsni koš i leđa, tražili smo način da šipke učvrstimo drugačije. Sada smo ih provukli između rebara i vezali uz rebra, tako da smo ih postavili na povoljnije mjesto. Teško je reći hoće li to dugoročno biti rješenje, ali svi se nadamo da je to to - kazao je kratko  prof. dr.sc. Vladimir Kovač, specijalist kirurgije kralježnice u KB Dubrava.  Hermina je po život tešku operaciju preživjela, trpjela je zastrašujuće bolove, a zbog komplikacija na operaciji ostala je nepokretna. Zahvaljujući fizikalnoj terapiji i snagom volje uspjela je stati na noge te uz pomoć hodalice može napraviti nekoliko koraka, no prava rehabilitacija slijedi i traje do daljnjega. Uz rehabilitaciju tu su i stalni troškovi za bobath terapiju i specifične dodatke za prehranu bez kojih Herminin oporavak ne bi bio moguć. Hermini je za rujan ove godine propisana rehabilitacija u Varaždinskim toplicama. Njeni troškovi smještaja i terapije su pokriveni preko HZZO-a, no zbog slabe pokretljivosti i psihičkog stanja lječnici preporučaju da s njom boravi njena majka. - U tom slučaju potrebno je dodatno uplatiti više od 5.000 kuna, a nama je taj novac nezamisliv - kazala je mama Ana Marija Stefanović (40). Kao dodatni udarac već vrlo teškoj situaciji dogodio se kad je ocu Božidaru (45) lani dijagnosticiran karcinom debelog crijeva. To je ovu dragu obitelj ostavilo u još većim dugovima. Naime, iako to ne traže prijeko im je potrebna financijska pomoć jer od kada je Božidar obolio od karcinoma obitelj preživljava s jedva 1500 kuna mjesečne naknade. Kredite, kojima su se htjeli ne htjeli morali zadužiti kako bi podmirili troškove lječenja svoje Hermine gotovo da više ne mogu podmirivati. Hermina je 2013. bila Ponos Hrvatske Hermina je zbog svoje hrabre i ustrajne borbe koju je podnijela s osmijehom na licu dobila nagradu Ponos Hrvatske 2013. godine. U najtežim trenucima ona je bodrila svoje roditelje i vjerovala u oporavak. Pomoći im možete uplatama na račune: Ana Marija Stefanović, Pavla Radića 40, Zagreb Zagrebačka banka IBAN HR4323600003237613022 DEVIZNI RAČUN Ana Marija Stefanović, Pavla Radića 40, 10000 Zagreb, Zagrebačka banka SWIFT: ZABAHR2X IBAN : HR8923600003238637872 