Donald Rickard (88), bivši operativac CIA-e, u ožujku 2016. godine je tijekom intervjua za potrebe filma redatelja Johna Irvina koji će se prikazati na ovogodišnjem filmskom festivalu Cannesu priznao da su CIA, i on sam, odigrali ključnu ulogu prilikom uhićenja Nelsona Mandele, piše The Sunday Times. Rickard se tijekom intervjua nije pokajao za svoj postupak, ustvrdivši da je 1962. godine, kada je uhićen, Mandela bio 'najopasniji svjetski komunist izvan Sovjetskog Saveza'. Dugogodišnji politički suradnik Nelsona Mandele ovo je otkriće nazvao 'sramotnim činom izdaje' koje je 'usporilo borbu protiv apartheida'. Rickard je preminuo dva tjedna nakon razgovora s Irvinom. Njegovo otkriće tako je raščistilo 54 godine star misterij o tome kako su južnoafričke snage sigurnosti točno znale gdje će se Mandela, poznat kao Crna Krika, nalaziti na dan uhićenja. Mandela je u to vrijeme bio najtraženiji čovjek u Južnoafričkoj republici. Nakon masakra u Sharpevilleu 1960. godine kada je ubijeno 69 ljudi, Mandela je prigrlio oružani otpor apartheidu, a kada je uhićen, bio je usred planiranja gerilskog rata kao vođa oružanih snaga Afričkog nacionalnog kongresa (ANC). Rickard, koji je tada bio američki vicekonzul u Durbanu rekao je Irvinu da je doznao Mandelina kretanja, odnosno njegov plan da otputuje u Natal. Rickard je vjerovao da je Mandela 'pod kontrolom Sovjetskog saveza' te da se priprema izazvati pobunu indijskog stanovništva u Natalu. 'Natal je tada bio uzavreli lonac. Pobuna Indijaca iz Natala otvorila bi put za rusku uključenje u konflikt što bi natjeralo SAD da se uključi. Bili smo na rubu i morala se zaustaviti ta eskalacija, što je značilo da je Mandela morao biti zaustavljen i ja sam to zaustavio', rekao je Rickard. Rickard je u to vrijeme očito imao kontakte u ANC-u te je zahvaljujući njima uspio doznati Mandelinu lokaciju te je Mandela, prerušen kao vozač, uhićen prilikom zaustavljanja ispred Durbana. Ronnie Kasrils, član ANC-a koji je vidio Mandelu nekoliko dana prije uhićenja, rekao je da to bio 'najsramotniji čin izdaje'. 'Mandelino rano uhićenje je zasigurno usporilo borbu protiv apartheida. Jasno je da su tadašnji režim i njegovi špijuni blisko surađivali s CIA-om i CIA mora objasniti što se dogodilo', dodao je Kasrils. Rickard se 1978. godine umirovio te se preselio u Colorado daleko od svijeta i ljudi u kojem je djelovao dok je bio zaposlenik CIA-e. Rickarda je međutim prije tri godine pronašao James Sanders, istraživač koji je radio na službenoj biografiji Nelsona Mandele koju je napisao Anthony Sampson 1999. godine i koji je surađivao s Irvinom na njegovom filmu, 'Mandelin pištolj'. Rickard je svoje poteze opravdao činjenicom da je Sovjetski savez bacio oko na Južnoafričku republiku za vrijeme Hladnog rata. 'Mandela se opisivao kao demokrat, ali naravno, to je bila laž, on je bio komunist', ustvrdio je Rickard. Mandela je uvijek poricao da je komunist, no kada je umro 2013. godine Južnoafrička komunistička partija je rekla da je Mandela bio član centralnog komiteta. Prijatelji Nelsona Mandele su osporili tu tvrdnju.