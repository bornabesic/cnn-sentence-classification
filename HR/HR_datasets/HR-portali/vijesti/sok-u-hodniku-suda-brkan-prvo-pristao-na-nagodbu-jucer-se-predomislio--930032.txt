Foto: Index PRIVREMENO je odgođena odluka o stečaju trogirskog komunalnog društva Dobrić koje posljednjih pet godina ne radi, nego skuplja dugove. Sutkinja Ana Golub Gruić prihvatila je prijedlog odvjetnika Borisa Ivančića, koji je tražio malo vremena da se vidi hoće li upaliti neka od solucija koju pokušava pronaći trogirska gradska uprava. Situacija je krajnje alarmantna jer je Dobrić vlasnik gradske imovine vrijedne 52 milijuna kuna pa bi stečajem bez zgrade u kojoj se nalaze ostali i trogirska gradska uprava i Trogir holding, koji je preuzeo poslovanje Dobrića.  Stečaj traži Vinko Brkan, vlasnik tvrtke Brkan - Plano. U pitanju je milijun kuna za posao iz 2005. godine, a kratkoročne obveze Dobrića iznose gotovo 25 milijuna kuna. Društvo je blokirano od 2009. godine, prema posljednjim informacijama blokada je teška gotovo 19 milijuna kuna! HDZ-ovac udario na HDZ-ovu vlast u Trogiru Sasvim je jasno da je Dobrić već odavna ispunio sve uvjete za stečaj pa je sutkinja bila spremna dati strankama tek tjedan dana da pokušaju uglaviti kakav-takav dogovor. Silom prilika, radi usklađivanja termina stranaka i suda, iduća rasprava zakazana je za 21. studenog, što znači da Gradu Trogiru preostaje tek dva tjedna da udobrovolje Brkana. Situacija je pomalo apsurdna jer Trogirom vlada HDZ, a Brkan koji udara na istu tu vlast je također HDZ-ovac, štoviše, bivši gradski vijećnik prije godinu dana pravomoćno osuđen za utaju jer je partizanski spomenik iz Dobrića predao u Italiju u staro željezo za jeftine pare. Brkan tražio 1,1, a nakratko se zadovoljio sa 1,2 milijuna kuna Jučer su inače odvjetnik Ivančić te Patricija Pavlov, direktorica Dobrića, doživjeli pravi šok kada im je Brkanova odvjetnica Merica Miše priopćila da nema ništa od dogovora. Ivančić je sutkinji kazao da je sinoć sve bilo dogovoreno da bi se jutros Brkan predomislio. "Jutros nam je priopćeno da nije prihvaćena naša ponuda. Jučer je bila prihvaćena. Brkan je najprije tražio 1,1 pa onda digao 1,2 milijuna kuna. Bilo je ponuđeno u šest obroka da se isplati do kraja godine. Brkanu je to bilo OK", kazao je Ivančić. Podsjetio je kako je Uprava Dobrića poduzela sve razumne mjere da imovinu unovči, a obveze reprogramira ili namiri. Brkanu je inače ponuđen otkup potraživanja. O kome se radi, ni Pavlov, ni odvjetnik Ivančić nisu htjeli otkriti. Ozbiljan partner zainteresiran za kupnju jedne nekretnine Odvjetnica Miše nije bila pretjerano impresionirana. "Radi se o pravomoćnoj presudi iz 2008. godine za posao iz 2005. godine. Stečaj je zatražen prije godinu dana. Dug se mogao namiriti, do današnjeg dana to nije učinjeno", kazala je Miše. "Ne možemo sporiti da postoje uvjeti i dugovi. No, postoji mogućnost da se vjerovnici namire bez stečajnog postupka. Imovina je izuzetno vrijedna, pirje par dana zaprimljeno je pismo namjere za kupnju jedne nekretnine. To bi bilo dovoljno za izmirenje svih tražbina", replicirao je odvjetnik Ivančić.  Partner je, kaže, vrlo ozbiljan. O kome se radi, nije htio otkriti.