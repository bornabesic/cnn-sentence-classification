Vlasnik blaga ukradenog iz sefa načelnika Sektora kriminalističke policije Željka Dolačkog je, neslužbeno se doznaje, Antonio I., kojeg su 15. veljače u Zagrebu presrele policijske Kobre i u automobilu mu pronašli 280.000 eura i 2 kg zlata. Novac i zlato su mu, uz potvrdu, privremeno oduzeti. U međuvremenu je Antonio I. pokazao potvrde o porijeklu bogatstva. Radilo se o prodaji naslijeđene kuće za gotovinu, a za zlato je imao potvrdu kupnje u Italiji. Nejasno je zašto su novac i zlato i dalje bili u uredu Dolačkog, odnosno zašto nisu vraćeni, s obzirom na to da im porijeklo nije ilegalno. Iz Nacionalnog sindikata policije jučer su poslali otvoreno pismo ministru Vlahi Orepiću u kojem ponavljaju da je potrebna smjena svih rukovoditelja u MUP-u, koji su na nezakonit način, usprkos neispunjavanju uvjeta za vodeća radna mjesta, godinama obnašali šefovske funkcije. U pismu se izričito traži smjena ravnatelja policije te načelnika PU zagrebačke.