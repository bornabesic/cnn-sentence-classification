U službenom pismu upućenom direktoru FBI-a, predsjednik Trump ga je doslovno ismijao, riječima: „Vi ste nesposobni učinkovito rukovoditi Uredom“ Sinoć, 9. svibnja, američki predsjednik Donald Trump povukao je neočekivani potez i s dužnosti direktora Federalnog istražnog ureda (FBI) smijenio Jamesa Comeya. Radi se o kontroverznom potezu jer je Comey imao reputaciju istinskog profesionalca, koji je na tu dužnost imenovan 2013. godine od predsjednika Baraka Obame, na rok od deset godina. Zbog toga je ovaj Trumpov potez izazvao niz oštrih reakcija njegovih političkih protivnika, prije svih iz redova Demokratske stranke. Ovdje je bitno podsjetiti kako je Comey vodio istrage protiv Trumpovih bliskih suradnika zbog navodnih veza s Rusijom, a koje Bijela kuća permanentno opovrgava i naziva medijskom histerijom u službi suprotstavljenog političkog tabora. Ali isto tako treba podsjetiti kako je i Hillary Clinton, nakon poraza u predsjedničkoj utrci, za svoj neuspjeh optužila tog istog Chomeya. Predsjednik Trump je Chomeya o smjeni izvijestio službenim pismom, u kojem je ismijao sada već bivšeg direktora FBI-a zbog njegovih istraga „ruskih veza Trumpovog stožera“. „Iako sam vrlo zahvalan što ste me Vi u tri različita povoda informirali o tome kako se ja ne nalazim pod istragom, ipak sam svejedno suglasan s mišljenjem Ministarstva pravosuđa, da ste Vi nesposobni učinkovito rukovoditi Uredom“, navodi se u Trumpovom pismu. Glavni državni tužitelj i šef Ministarstva pravosuđa Jeff Sessions, koji je i formalni nadređeni direktoru FBI-ja, izjavio je o nužnosti smjene Chomeya s čelne fotelje Federalnog istražnog ureda (biroa). U svom pismu Sessions navodi kako je „čelništvu FBI-ja potreban svježi start“ i da „direktor FBI-ja mora postati čovjek koji vjerno slijedi pravila i načela Ministarstva pravosuđa“. Ovo pismo Bijela kuća brzo je razdijelila u medijski prostor. S druge strane, Sessionsov prvi zamjenik Rod Rosenstein proslijedio je memorandum u kojem je obznanio kritike na račun Chomeya. U njemu Rosenstein navodi kako je Chomey prekoračio svoje ovlasti samostalno objavivši zatvaranje istrage protiv Hillary Clinton. „Direktor je pogrešno uzurpirao ovlast glavnog tužitelja 5. srpnja 2016. godine, objavivši svoj zaključak o tome, da je postupak morao biti završen bez pokretanja kaznene istrage“. A Chomey je morao, navodi se u memorandumu, priopćiti kako je FBI završio istražni postupak i predao ga federalnim istražiteljima. Pritom je on djelovao bez odobrenja vrha Ministarstva pravosuđa, u čiju strukturu ulazi FBI. Chomeya se kritizira i za održanu konferenciju za medije i zaključuje da je učinio „ozbiljne pogreške u radu“, odbivši ih priznati, a nesposoban ih ispraviti. Bijela kuća za ovaj potez dobila je potporu niza bivših šefova Ministarstva prvosuđa, koji navode kako je Chomey „izlazio daleko izvan okvira svojih nadležnosti“, javno obznanivši zatvaranje istrage protiv Hillary Clinton i td. Demokrati ljuti Šef demokrata u američkom Senatu Chuck Schumer, izjavio je kako je zabrinut smjenom Chomeya u tijeku istrage „veza Trumpa s Rusijom“. „Mi znamo da je FBI istraživao je li Trumpov stožer imao veze s Rusima, a to je vrlo ozbiljno narušenje zakona.  U vrijeme dok FBI vodi istragu koja se vrlo brzo približava predsjedniku, to izaziva pitanja…“, izjavio je Schumer na medijskoj konferenciji. Naglasio je kako je upravo sada došlo vrijeme za imenovanje posebnog istražitelja po pitanju „ruske“ problematike u vrhu američke politike. Trebamo naglasiti kako je Chomey ranije potvrđivao provođenje istrage s ciljem ustanovljenja, je li bilo „dogovora“ između stožera Donalda Trumpa i Rusije, ali pritom nikada nije predočio bilo kakve konkretne dokaze i sve je ostajalo na riječima od kojih su mediji potom izrađivali različite konstrukcije i sheme „američko-ruskih zakulisnih dogovora“, a što je sve skupa preraslo u histeriju neviđenu još od vremena „lova na vještice“ (stvarne i nestvarne komuniste) u SAD-u u vrijeme tzv. Makartizma, u drugoj polovici 40.-ih i tijekom 50.-ih godina prošlog stoljeća. Pojedini demokrati danas idu još i dalje. Tako za CNN senator Richard Blumenthal kaže: „Mi se suočavamo s mogućom ustavnom krizom.“ Pritom je usporedio Trumpove poteze s potezima bivšeg američkog predsjednika Richarda Nixona 1973. godine, kada je također (po prvi put u povijesti) bio smijenjen direktor FBI-ja zbog afere „Watergate“.  Ali ta smjena i ta afera Nixona su stajali „padanjem glave“ i bio je primoran sam podnijeti ostavku na predsjedničku dužnost, kako bi izbjegao impeachment u Kongresu. Današnja smjena direktora FBI-ja je druga u povijesti. Glavni američki mainstream mediji danas također redom podsjećaju na aferu „Watergate“, vezano uz Trumpovu smjenu direktora FBI-ja (The New York Times, CNN, …). Mnogi analitičari Chomeya su smatrali neprikosnovenom i snažnom figurom, poglavito u kontekstu vođenja istrage protiv Trumpovih bliskih suradnika. Zbog njegove smjene zato se očekuju brojne kritike i navlačenje novog vala bijesa na američkog predsjednika. Naime, direktor FBI-ja je vrlo utjecajna i neovisna funkcija u sustavu američke vlasti. Osnivač FBI-ja Edgar Hoover bio je na njegovom čelu gotovo pola stoljeća, a ni jedan od šestorice predsjednika koji su vladali SAD-om u tom razdoblju nije se usudio skinuti ga s te dužnosti. Hoover je prikupljao kompromitirajuće dokumente i slagao dosjee političara, što mu je omogućavalo ucjenjivanje sviju, sve do samog vrha ustroja vlasti. Njegovi kritičari tvrde kako se on tom mogućnošću obilato i koristio. Usprkos svemu, ostao je svojevrsna legenda i javnost ga pamti kao nemilosrdnog borca protiv organiziranog kriminala i korupcije. Original možete pronaći na geopolitika.news 