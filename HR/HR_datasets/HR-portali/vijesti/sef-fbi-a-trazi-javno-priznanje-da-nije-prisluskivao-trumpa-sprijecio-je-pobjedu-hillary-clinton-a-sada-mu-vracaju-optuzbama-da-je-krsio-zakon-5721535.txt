Šef FBI-a James Comey je zatražio od američkog ministarstva pravosuđa da javno odbaci tvrdnje predsjednika Donalda Trumpa prema kojima je njegov prethodnik Barack Obama naredio da se prisluškuje njegov telefon prije izbora. Kako prenosi New York Times, Comey je zatražio javni ispravak jer Trumpova tvrdnja insinuira kako je FBI prekršio zakon. Comey ne vjeruje da postoje ikakvi dokazi koji bi potvrdili tu tvrdnju. Comey je već bio optuživan za utjecaj na izbore, nakon što je nekoliko dana prije glasanja javno izjavio kako FBI pregledava nove dokaze u istrazi o privatom e-mail serveru kandidatkinje Hillary Clinton, koja vjeruje da ju je njegova objava koštala pobjede. Trump je zatražio od Kongresa istragu o tome jesu li njegove telefonske linije bile prisluškivane prije nego što je postao predsjednik. U isto vrijeme, i FBI i Kongres aktivno istražuju veze između Trumpove predsjedničke kampanje i ruskih dužnosnika. Trump, koji je ponovno proveo vikend na svojem imanju na Floridi, navodno je prisluškivanje prozvao 'Nixon/Watergateom', prema političkom skandalu iz 1972. kada je predsjednik Richard Nixon naredio prisluškivanje oporbenih čelnika. Na Twitteru je pitao 'je li legalno da predsjednik prisluškuje predizbornu kampanju?' i dodao kako je to 'novo dno!' Bivši Obamin savjetnik za vanjsku politiku Ben Rhodes na Twitteru mu je objasnio: 'Niti jedan predsjednik ne može narediti prisluškivanje. Ta su ograničena postavljena kako bi zaštitili građane od ljudi poput tebe.'