HDZ se odlučio učiniti potpuni zaokret, napušta se koncept "Domoljubne koalicije" i na rujanske prijevremene parlamentarne izbore izlazi bez nacionalne koalicije.  To ne znači da HDZ neće uopće surađivati s predstavnicima nekih političkih grupacija, po nekim izbornim jedinicama, no to se neće odvijati prema modelu izravne suradnje sa strankama koje su bile dosadašnji koalicijski partneri HDZ-a. Tako je stranka "prelomila" osnovnu dvojbu, jer nije bilo jednostavno odlučiti se za samostalan nacionalni istup u trenucima kada je SDP već organizacijski definirao svoju "Narodnu koaliciju".  Ovoj odluci prethodili su višesatni razgovori na sva tri glavna stranačka tijela, na Predsjedništvu, Središnjem odboru i Nacionalnom vijeću, nakon čega je odluka usvojena jednoglasno.  U raspravi su sudjelovali predsjednici županijskih odbora i svak je mogao "izmjeriti" i iznijeti stanje u pojedinim izbornim jedinicama. Tako je i pronađen prostor gdje će se političke grupacije i pojedinci moći uključiti u suradnju s hadezeovim kandidatima. Načelo za takvu "točkastu", pojedinačnu suradnju odnosi se na one koji u određenoj sredini mogu pridonijeti rezultatu HDZ-a.  S novim predsjednikom Andrejom Plenkovićem, nakon što je on uključivanjem nekolicine svojih ljudi promijenio i dio "krvne slike" stranačkog vrha, sada je HDZ demonstrirao i novi model odlučivanja, gdje se traži maksimalan stupanj suglasnosti, ali tako da se odluke donose u stranačkim tijelima, a ne izvan stranke, kako je to do nedavno bio običaj. U HDZ-u su, kako se može čuti nakon ovih sastanaka, pozdravljena nova atmosfera koja počinje vladati u stranci, a najviše se pozdravlja praksa da se inzistira na živoj, a ne formalnoj izmjeni različitih stavova. Nakon donošenja ovakve, strateške odluke o modelu nastupa na izborima, do srijede će biti obavljeni zadnji razgovori sa svim potencijalnim partnerima i tada će, u srijedu, izići u javnost s odlukama.  – HDZ kao ozbiljna stranka analizira i istražuje stanje u svakoj izbornoj jedinici pojedinačno... Čemu biti u svih 10 izbornih jedinica s nekim, a zbog "mita" o sinergiji nacionalne koalicije, ako se to može pojedinačno organizirati po nekim izbornim jedinicama, gdje onda postoje šanse da prođe i taj koalicijski partner – objašnjava novu taktiku jedan od sudionika rasprave na Predsjedništvu HDZ-a.  Time je, što se HDZ-a tiče, Domoljubna koalicija mrtva. Premda će mnogi ovaj potez ocijeniti rizičnim, pitanje je je li stranka mogla odlučiti drukčije, s obzirom na to da je HSS otpao, a HSP AS krenuo s ucjenama. U HDZ-u radije kažu kako ovo jest rizičan, no hrabar potez i nadaju se da će im birači to priznati kao plus. “Sredinom tjedna partnerima ćemo prezentirati stavove tijela stranke, ali oni se već naziru. Dogovorit ćemo se o programskoj suradnji. Što se tiče HSP-a AS, oni su jedini inzistirali na suradnji na nacionalnoj razini, ali odluka je bila drukčija. Razgovaramo sa strankom HRID i nekim drugim strankama”, rekao je i dodao: “Odlučili smo se na ovo jer je HDZ stožerna i najjača stranka, i ja želim da se to vidi na izborima. Želimo ostvariti sinergiju gdje je moguća, ali da je liderstvo HDZ-a jasno”, objasnio je na presici nakon sastanaka Andrej Plenković.  