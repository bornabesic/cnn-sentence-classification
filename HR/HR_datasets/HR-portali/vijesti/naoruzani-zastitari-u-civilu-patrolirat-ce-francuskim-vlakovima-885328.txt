Ilustracija: Hina FRANCUSKE državne željeznice SNCF koje upravljaju željezničkim prometom u Francuskoj i Monacu uvest će uskoro dodatne timove zaštitara koji će patrolirati vlakovima u civilu, opremljeni vatrenim oružjem.  Uz sadašnje uniformirane službenike za sigurnost na postajama i vlakovima  dodatno će se angažirati 3000 CNCF-ovih zaštitara u civilu koji će se obučiti za korištenje oružja, potvrdio je direktor kompanije Guillaume Pepy. Riječ je o još jednom sigurnosnom  odgovoru na terorističke napade u Parizu i Bruxellesu, a opremanje zaštitara u civilu pištoljima predviđa zakon koji bi uskoro treba biti prihvaćen. Pepy je rekao da će proračin kompanije za sigurnost biti udvostručen na oko 400 milijuna eura. Među ostalim, više će biti uloženo u detektore metala i kontrolu putnika videonadzorom. Radi sigurnosti putnika i sprječavanje mogućih napada na postajama će biti uključeno još tridesetak  pasa tragača s osjetljivim njuhom radi nalaženja mogućih opasnih tvari. Prema predloženom zakonu o sigurnosti na vlakovima SNCF će dobiti više ovlasti i kod unutarnje kontrole zaposlenika koje će moći provjeravati jesu li potpali pod utjecaj islamista, odnosno jesu li radikalizirani. Zaštitari na željezničkim postajama moći će po svojoj prosudbi provjeravati sadržaj prtljage putnika koji su došli na postaju već prije ulaska u vlak.