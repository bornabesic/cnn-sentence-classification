Predsjednik Uprave ruskog Sberbanka Herman Gref ocijenio je da će investicijska klima u Hrvatskoj pasti ne postigne li se dogovor s hrvatskom vladom o kreditiranju Agrokora, izvijestila je ruska agencija Ria.  - Sberbank je obavio pregovore s Agrokorovim kreditorima, razgovori s hrvatskom Vladom će se nastaviti i ne bude li pronađen kompromis investicijska privlačnost Hrvatske će pasti", rekao je Gref novinarima na Međunarodnom ekonomskom forumu u Sankt Peterburgu.  Vlada potkopava prava kreditora "Pitanje što će se dogoditi s Agrokorom treba postaviti hrvatskoj vladi - kaže on te ocjenjuje da hrvatska vlada 'provodi aktivnosti koje potkopavaju prava kreditora i dogovore s njima' i da je to pitanje o kojemu predstoje ozbiljni razgovori.   Ocjenjuje da 'odluka hrvatske vlade o Agrokoru vrlo ozbiljno potkopava investicijsku klimu u Hrvatskoj' te da će, ne nađe li se kompromis s investitorima, to dugoročno negativno utjecati na sliku Hrvatske u očima investicijske zajednice.   Premijer Andrej Plenković je u Sinju ključnim istaknuo postizanje dogovora oko nove likvidnosti za Agrokor.  - Sve banke, domaće ili strane, dobrodošle su sudjelovati u tom procesu, koji će omogućiti da se restrukturiranje kroz izvanrednu upravu učinkovito odvija kroz narednih godinu dana - zaključio je predsjednik Vlade. Potpredsjednica Vlade i ministrica gospodarstva, poduzetništva i obrta Martina Dalić sudjelovala je u četvrtak i petak na 20. Međunarodnom ekonomskom forumu u Sankt Peterburgu, priopćeno je iz Ministarstva. Na marginama Foruma potpredsjednica Dalić sastala se s više sudionika, između ostaloga i s predsjednikom Uprave Sberbanka Hermanom Grefom, s kojim je razmijenila informacije i prodiskutirala činjenice o procesu izvanredne uprave u Agrokoru, kaže se u priopćenju. Cilj Međunarodnog ekonomskog foruma bio je omogućiti platformu za rasprave o globalnim izazovima s kojima se suočava svjetsko gospodarstvo, ključnoj problematici u planovima Rusije, razvoj ljudskog kapitala i obrazovanja te proboj novih tehnologija i inovativnih rješenja, dodaje se. Međunarodni ekonomski forum okupio je predstavnike 62 zemlje, uz 8.000 sudionika i preko tisuću stranih i ruskih tvrtki.