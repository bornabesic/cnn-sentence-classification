„Hrvatska i Bosna i Hercegovina su važni trgovinski partneri“, kazao je predsjednik Vlade, dodavši da je BiH Hrvatskoj bila šesti trgovinski partner u prošloj godini, a Hrvatska BiH prvi Premijer Andrej Plenković otvorio je danas 20. Međunarodni sajam gospodarstva u Mostaru, čiji je i ove godine Hrvatska zemlja partner. Međunarodni sajam gospodarstva u Mostaru jedna je od najznačajnijih i najposjećenijih gospodarskih manifestacija u regiji. Hrvatskoj je ovo treći put da je zemlja partner Sajma (2009. i 2012.), a izlagači iz Hrvatske prisutni su od samih početaka. Sajam je organiziran na 30.000 kvadrata izložbenog prostora, na kojem izlaže gotovo 800 izlagača iz tridesetak zemalja. „Veliko mi je zadovoljstvo biti danas ovdje u ovom prekrasnom, povijesnom gradu. Gradu kulture i baštine, gradu UNESCO-a, gradu stjecišta više naroda u Bosni i Hercegovini i gradu u kojeg uvijek rado dolazim, sada već drugi put kao predsjednik Vlade Republike Hrvatske“, rekao je Plenković. Istaknuo je da će ovaj događaj, koji je jedan od najreferentnijih sajmova na jugoistoku Europe, biti dodatni korak za unaprjeđenje trgovinske razmjene, stvaranje zajedničkih partnerstava u gospodarstvu i povećanje ulaganja. Dodao je da je sofisticiranim djelovanjem organizatora Sajam postao  i prepoznatljiv i bitan politički skup koji pridonosi kreiranju općeg ozračja suradnje, zajedničkih napora za rast BDP-a svake od država koje su ovdje prisutne, a osobito unaprjeđenju i dinamiziranju europskoga puta. „Hrvatska i Bosna i Hercegovina su važni trgovinski partneri“, kazao je predsjednik Vlade, dodavši da je BiH Hrvatskoj bila šesti trgovinski partner u prošloj godini, a Hrvatska BiH prvi. Ocijenio je da ta razmjena, koja sada iznosi 1,8 milijardi eura, ima odličnu perspektivu daljnjeg dinamiziranja, a tome će pridonijeti i stupanje na snagu Protokola o Sporazumu o stabilizaciji i pridruživanju koji će omogućiti daljnju liberalizaciju trgovine. Izrazio je zadovoljstvo što je Hrvatska u proteklim godinama s milijardu eura nastupila kao ulagač u BiH, što je gotovo 20 posto ukupnih hrvatskih inozemnih ulaganja. „To je signal koliko nam je BiH važna. Nastojimo unaprijediti suradnju i u području energetike, prometne povezanosti, telekomunikacija, graditeljstva, prehrambene,  metaloprerađivačke, elektrotehničke i drvoprerađivačke industrije“, kazao je predsjednik Vlade. Kao jedan od vrijednih primjera suradnje, pa čak dijelom i suvlasništva RH, naveo je mostarski Aluminij – vodeću izvoznu kompaniju, koju je ranije danas posjetio. Uzimajući u obzir kako je jedna od tema ovogodišnjeg Sajma prometna povezanost, premijer Plenković rekao je kako mu je drago da BiH i Hrvatska, koje su bespovratno povezane prometnom povezanošću i geografskim položajem, rade na realizaciji Koridora Vc i drugih prometnih pravaca, poput Jadransko-jonskoga koridora, koji moraju omogućiti da ovaj dio Europe bude čvrsto integriran u transeuropske prometne mreže. Premijer Plenković naglasio je da je Bosna i Hercegovina prijateljska susjedna zemlja, u kojoj žive Hrvati kao konstitutivan narod. „Tu suradnju želimo unaprjeđivati, riješiti sva otvorena pitanja, inzistirati na ravnopravnosti svih konstitutivnih naroda i drugih koji žive u BiH. Tome dajemo svoj obol i u bilateralnoj suradnji i na međunarodnoj razini“, kazao je Plenković. Podsjetio je da je Hrvatska prošle godine pomogla političko-diplomatske napore BiH za podnošenje zahtjeva za članstvom u EU, što je ocijenio izuzetno velikim poduhvatom BiH, njenih političkih čelnika i njene diplomacije. Ocijenio je kako taj formalnopravni čin, za njega kao velikog prijatelja i zagovornika Bosne i Hercegovine znači početak jedne nove, ozbiljnije i zrelije faze europske integracije. Dodao je da se u tom postupku očekuje izuzetan administrativni i politički napor rade tijela BiH, budući da se  odgovara na upitnik Europske komisije, s preko tri tisuće pitanja. ,,To će biti pravi test spremnosti i snage Bosne i Hercegovine kao države“, rekao je. Istaknuo je da će Hrvatska u tome pomoći svojim iskustvom te izrazio uvjerenje da će napore Bosne i Hercegovine u provedbi Reformske agende i političkih, gospodarskih i socijalnih reformi prepoznati i Europska komisija. „Europski put je okvir koji jamči sigurnu, prosperitetnu i funkcionalnu Bosnu i Hercegovinu, a ja ću se osobno za to zalagati na Europskom vijeću“, istaknuo je predsjednik Vlade. Plenković je najavio zajedničku sjednicu Vlade Republike Hrvatske i Vijeća ministara Bosne i Hercegovine u lipnju. Istaknuo je kako je bitno stvoriti pozitivno ozračje da bi upravo gospodarstvenici imali što kvalitetniji i povoljniji ambijent za poslovanje, ulaganja, zajedničke pothvate  i realizaciju svoje hrabrosti, smjelosti, ideja i znanja na dobrobit sebe, svojih zemalja i svojih partnera. Čestitavši na otvorenju Sajma, predsjednik Vlade Plenković svima je poželio uspjeh u radu. 