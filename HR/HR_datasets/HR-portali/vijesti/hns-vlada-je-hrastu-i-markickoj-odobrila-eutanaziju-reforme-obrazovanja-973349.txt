Foto: Hina HNS je ocijenio da je imenovanjem osam novih članova Nacionalnog vijeća za odgoj i obrazovanje, bliskih konzervativnim udrugama, pokretima ili pojedincima, Crkvi i strankama poput Hrasta, od kojih neki nisu ni skloni reformama, postalo jasno da će se bilo kakve promjene i odluke o hrvatskom obrazovanju voditi "pod ultrakonzervativnom palicom Željke Markić", čime je Vlada Hrastu i udruzi U ime obitelji odobrila eutanaziju reforme obrazovanja.  Jedna od predloženih članica, Valentina Jerković, koordinatorica je Hrasta u Rijeci i kandidatkinja na lokalnim izborima, Alexander Buczynski među prvima je izrazio podršku Zlatku Hasanbegoviću, novi predsjednik Nacionalnog vijeća djeluje pri Hrvatskoj biskupskoj konferenciji, a jedna od predloženih članica Eva Kirchmayer-Bilić zagovornica je korištenja pozdrava "Za dom spremni", uz obrazloženje da je to "istinska i iskonska hrvatska poruka, najdubljeg i najpozitivnijeg naboja", navodi HNS u priopćenju.  Odabir takvih ljudi za donošenje ključnih odluka, mjera i strategija u obrazovanju, "kao prvoj i glavnoj šansi za uspjeh i izgradnju budućnosti naše djece", HNS smatra skandaloznim i nedopustivim. Potpuno je nejasno koji su kriteriji za odabir osoba koje će činiti tako važno tijelo, sam odabir je netransparentan, a poruka koju Vlada i Ministarstvo obrazovanja i znanosti šalju njihovim odabirom krajnje je zabrinjavajuća.  "Nakon što je prošlog tjedna za novu voditeljicu Ekspertne radne skupine za provedbu kurikularne reforme na potpuno netransparentan i u demokratskim društvima nedopustiv način izabrana Jasminka Buljan Culej, očito je da Vlada i njen ministar plagijator Pavo Barišić idu dalje u nastojanjima da obrazovanje potpuno prepuste u ruke Željke Markić, udruge U ime obitelji i Hrasta", ističe HNS.  Hrvatska politika i cjelokupna stručna javnost moraju pronaći način da zaustave sustavnu devastaciju obrazovanja, kao što se to događa posljednjih godinu i pol dana. "Odluke u hrvatskom obrazovnom sustavu moraju donositi i provoditi ljudi koji će Hrvatsku voditi naprijed, u društvo naprednih i uspješnih zemalja, a ne Željka Markić i oni koji Hrvatsku žele unazaditi i vratiti u 19. stoljeće", stoji u priopćenju HNS-a.