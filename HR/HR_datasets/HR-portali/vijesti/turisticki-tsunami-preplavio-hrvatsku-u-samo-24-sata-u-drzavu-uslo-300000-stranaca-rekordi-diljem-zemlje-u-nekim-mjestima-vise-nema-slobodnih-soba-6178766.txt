Pojačan promet na cestama prema moru, ali i rekordan promet u zračnim i trajektnim lukama, obilježili su prvi lipanjski vikend koji svima koji se bave turizmom daje razloga za optimizam. I brojke uostalom egzaktno pokazuju da će ovogodišnja turistička sezona biti bolja od svih dosadašnjih. Osim gotovo ljetnih temperatura, turiste iz zapadnoeuropskih zemalja na Jadran je privukao i produljeni vikend jer je zbog blagdana Duhova u mnogim državama ponedjeljak slobodan dan. Tako je, prema MUP-ovim podacima, samo u petak u Hrvatsku ušlo oko 367.000 gostiju od čega 285.000 stranih, što je 130.000 ljudi više nego prvog petka u lipnju prošle godine. Pozitivni su se trendovi u još većem broju nastavili i u subotu kada se na graničnim prijelazima Kaštel u Istri te na Goričanu za ulazak u Hrvatsku čekalo oko pola sata, dok su na Rupi i Pasjaku, preko kojih dolaze brojni gosti iz Italije, Slovenije, Njemačke i Austrije, vozila u koloni stajala oko 15 minuta kao i na ulasku u Neum s obje strane. Na svim prijelazima bio je angažiran maksimalan broj policijskih službenika te su bile otvorene sve prometne trake. Autocestama od Zagreba prema Rijeci i Dalmaciji promet je bio gust, ali nisu zabilježene kolone koje su se povremeno stvarale samo ispred sjevernog portala tunela Mala Kapela kojim se zbog radova na održavanju još uvijek vozi dvosmjerno jednom tunelskom cijevi. Iako je od 1. lipnja trebala još jednom porasti cijena cestarina, Ministarstvo mora, prometa i infrastrukture još nije donijelo odluku o poskupljenju. U Hrvatskim autocestama zasad nemaju točne brojke, ali nesumnjivo je vozila više nego prošle godine što znači da turiste poskupljenje cestarina nije navelo da se više koriste državnim i lokalnim cestama. Promet je bio gust i na jadranskoj magistrali. Splitska trajektna luka, najprometnija u Hrvatskoj, u subotu je imala najmanje 20, ako ne i 30 posto više putnika nego u isto vrijeme lani, a za Brač je isplovilo i nekoliko izvanrednih linija kako vozila ne bi morala dugo čekati. S prvim danom lipnja uveden je ljetni plovidbeni red s povećanim brojem isplovljavanja prema otocima i već su prvih dana svi trajekti bili puni vozila. U Jadroliniji kažu kako imaju dovoljno brodova da kroz sezonu uvode dodatne linije pa ne bi trebalo biti čekanja. Rekordan promet bilježi i splitska zračna luka na koju su u subotu sletjela 94 zrakoplova, a isto toliko ih je i poletjelo. Ukupno je bilo 23.000 putnika što je najviše putnika u jednom danu od početka godine, a svaki idući vikend će ih, kažu u ZL Split biti sve više. U svibnju su imali čak 25,8 posto više putnika nego u istom mjesecu prošle godine, a povećanje u prvih pet mjeseci iznosi 28,4 posto. Od početka godine splitski je aerodrom, koji se konstantno proširuje da bi mogao podnijeti sve veći promet, imao 460.000 putnika, što je čak 100.000 više nego lani. Izvrsnu popunjenost bilježe i hoteli duž cijele obale. Hoteli su već tradicionalno u ovo doba godine popunjeni do posljednje sobe. Ove je godina, doznajemo, povećan broj kreveta u privatnom smještaju koji su također jako dobro popunjeni. Najbrojniji turisti u Dubrovniku su Britanci, a na drugo su mjesto izbili Amerikanci koji su poznati kao izvrsni potrošači. U Maistrinim hotelima u Rovinju također više nema slobodnih soba, a gotovo do zadnjeg kreveta puni su i hoteli Lagune Poreč gdje kažu kako im je po broju gostiju predsezona čak 30 posto bolja od prošlogodišnje. Najbrojniji su Nijemci, a slijede Austrijanci i Slovenci. Istarskim hotelijerima svakako na ruku ide odlično vrijeme i dosta produženih vikenda zbog praznika. No ističu i kako su im se isplatila i ulaganja u dizanje kvalitete smještaja i usluga. Potvrđuju to i u malološinjskoj Jadranki gdje su svi luksuzni kapaciteti s pet zvjezdica popunjeni do zadnje sobe, a stanje bookinga pokazuje da će lipanj biti 14 posto bolji od lanjskog. Poznavatelji stanja u turizmu uglavnom se slažu da je Hrvatska i ove godine europski turistički hit ponajprije zbog sigurnosti. Prema podacima Ministarstva turizma, u prva četiri mjeseca je ostvareno povećanje od 14 posto i u broju gostiju i u noćenjima.