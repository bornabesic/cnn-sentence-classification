Foto: FAH  ČEŠKI i slovački ministri unutarnjih poslova Milan Chovanec i Robert Kalinak pozvali su na ublažavanje kontrola na granicama Hrvatske s Mađarskom i Slovenijom zbog kojih turisti moraju čekati satima na nekim graničnim prijelazima, javili su u četvrtak češki mediji.  Kako pišu češki mediji, inicijativu su najavila dvojica dužnosnika u srijedu tijekom susreta u Pragu, a rekli su i da će izvijestiti i druge ministre unutarnjih poslova EU-a o tom pitanju u skoroj budućnosti.  Slovački ministar Kalinak je naglasio da je "potrebno osigurati glatki prolaz" na granicama Hrvatske s Mađarskom i Slovenijom. "Nevjerojatno je da ljudi čak i u ovom trenutku, prije turističke sezone, čekaju na granici po tri sata. Kao rezultat, moglo bi se dogoditi da naši građani provedu dva dana od sedam planiranih dana odmora na granici", rekao je Kalinak.  Europska unija je 7. travnja ojačala sigurnosne mjere na vanjskim granicama schengenskog prostora uvodeći sustavne kontrole dokumenata, što je stvorilo velike gužve na hrvatskim granicama.  Hrvatski i slovenski premijer Andrej Plenković i Miro Cerar postigli su prošli tjedan na trilateralnom sastanku s predsjednikom Europske komisije Jean-Claude Junckerom dogovor da se na graničnim prijelazima prijeđe sa sustavnih na ciljane kontrole putnika čim vrijeme čekanja dosegne 15 minuta.  Premijer Plenković kazao je da bi dogovor sa slovenskom stranom trebao olakšati i smanjiti gužve, te omogućiti primjereniji protok prometa, osobito u turističkoj sezoni.  Državni tajnik u slovenskom MUP-u Boštjan Šefic relativizirao je u srijedu taj dogovor najavivši da će Slovenija tražiti dodatna pojašnjenja od Bruxellesa.