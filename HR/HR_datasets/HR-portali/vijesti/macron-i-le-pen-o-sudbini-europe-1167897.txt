Iako je popularnost Marine Le Pen od ulaska u drugi krug predsjedničkih izbora bila u laganom usponu, nakon televizijskog sučeljavanja sa svojim protivnikom, centristom Emmanuelom Macronom, izgubila je između 2 i 2,5 posto podrške birača. Rezultati istraživanja provedena dan nakon sučeljavanja pokazali su da Emmanuel Macron ima oko 62 posto podrške, a Le Pen oko 38 posto. Ako je i postojala neka zamršena matematika prema kojoj je ona mogla pobijediti na izborima, sada je vjerojatno u potpunosti jasno tko će biti novi predsjednik. Jaja za Le Pen U finalu kampanje žestine nije nedostajalo – kako među dvoje rivala, tako i među prosvjednicima. Macron je kazao da će protiv svoje protivnice podnijeti tužbu zbog širenja laži, nakon što je ona tijekom sučeljavanja insinuirala da on ima tajni bankovni račun na Karibima. Podloga za to bile su joj neke objave na određenim internetskim stranicama koje navodno raspolažu “dokazima” da Macron ima taj račun. No, Macron je u intervjuu za francuski radio rekao da su ti navodni dokazi objavljeni na internetskim stranicama koje su povezane s Rusijom i tamošnjom vlašću. Grafološkom analizom utvrđeno je da potpis na tom dokumentu uopće ne nalikuje na Macronov, a kompjutorski stručnjaci otkrili su da je dokument isfabriciran neposredno prije nego što je objavljen na internetu. Macronov predizborni stožer također ima informacije da je sve ovo povezano s jednim ekstremnim desničarom iz Kalifornije. Na predizbornom događanju u Normandiji prosvjednici su Le Pen zasuli jajima i zahtjevima da je se odmah strpa u zatvor, a razlog za to bila je i već spomenuta optužba. Ona je bila prisiljena zauzeti obrambeni stav poručujući da je to bila izravna optužba i tvrdeći da je to zapravo bilo retoričko pitanje. Marine Le Pen nož u leđa zabio je njezin vlastiti otac Jean-Marie Le Pen, koji s njom ne komunicira otkako ga je izbacila iz stranke. Izjavio je da je ona iznevjerila sva očekivanja i podbacila u televizijskom sučeljavanju koje je gledalo više od 16 milijuna ljudi. Obama podržava Macrona I francuski mediji, pa i oni desni i izrazito konzervativno usmjereni, nakon sučeljavanja nisu poštedjeli Le Pen optuživši je da je konstantno bila izrazito agresivna i da je neprekidno provocirala, a da je istodobno bila neuvjerljiva. Zanimljivo je i to da podrška Emmanuelu Macronu stiže i izvan Francuske. Tako mu je tvit podrške poslao i bivši američki predsjednik Barack Obama koji je naglasio da su nedjeljni izbori važni i za Francusku i za ostatak demokratskog svijeta. Kazao je da mu se jako svidjela kampanja koju je vodio Macron i način na koji je branio liberalne vrijednosti.  Uz to, pohvalio je i Macronovu posvećenost naporu da Francuzima osigura bolju budućnosti davanjem nade, a ne širenjem straha, mržnje i panike. 