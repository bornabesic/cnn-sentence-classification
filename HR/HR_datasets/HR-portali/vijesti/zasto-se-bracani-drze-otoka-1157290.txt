Dok hrvatske otoke na kojima, prema posljednjem popisu stanovništva, živi 124.955 otočana obilježava depopulacija, Brač je jedan od otoka koji unatoč tome što je godinama bio izložen intenzivnoj depopulaciji u novije vrijeme bilježi porast stanovnika. Broj stanovnika Brača je u stalnom, iako blagom porastu, nakon popisa 1981., a većina otočana danas je zadovoljna životom na otoku. Iako Brač na kojem živi gotovo 14 tisuća stanovnika ima dugu tradiciju iseljavanja, većina otočana ne razmišlja o iseljavanju. S Brača bi se iselilo tek 23% ispitanika, a njih 30% možda bi se iselilo ako bi im se za to pružila prilika. Pokazuje to istraživanje “Demografski razvoj otoka Brača i sklonost otočana iseljavanju”, Jelene Nakićen i Anice Čuka, objavljeno u posljednjem broju znanstvenog časopisa Migracijske i etničke teme. No, Bračanima, za razliku od brojnih građana koji su se odselili u inozemstvo, odlazak izvan zemlje nije na listi prioriteta, pa bi oni koji su se izjasnili da bi se odselili otišli u Split (30% ispitanika), a potom u druge hrvatske gradove, njih 25%. U istraživanju je anketiran 151 punoljetan Bračanin iz sedam bračkih naselja: Bola, Nerežišća, Pučišća, Selca, Su­martina, Supetra i Sutivana. U Supetru živi najviše stanovnika, njih 3213, a Supetar je od 1948. do 2011. imao i najveći porast stanovnika. Uz Supetar, na Bolu, te Pučišćima i Postirama živi 55,7% otočana. Većina ispitanika zadovoljna je uvjetima života na otoku i ne razmišlja o odlasku. Ni učestalost posjeta Splitu kao regionalnom središtu ne utječe na želju Bračana za odlaskom s otoka. Iako na Braču, navode autorice istraživanja, ima i dio starijih stanovnika koji se zbog različitih povlastica popisuju kao stalni stanovnici otoka, a veći dio godine borave na kopnu, a neki i u drugim državama, njihov broj nije značajan. Većina Bračana kao prednosti života na otoku ističu čist zrak i more, plodnu zemlju i povoljnu klimu, potom miran način života i obiteljsku povezanost. Za četvrtinu ispitanika najveći nedostatak života na otoku je nemogućnost zaposlenja, a za 14% većinom starijih otočana to što na specijalističke preglede moraju ići u Split. Odlasci u kina, kazališta, na festivale u Split privlače manji udio većinom mlađih ispitanika, a zbog posla i školovanja u Split odlazi neznatni udio ispitanika.  >>'Stvaramo povoljniju situaciju za mlade u kojoj će se lakše odlučiti za dijete' 