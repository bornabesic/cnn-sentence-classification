Unatoč tome što će imati kratkoročne troškove transformacije i svoj ‘mrtvi teret’, porezna reforma znači poboljšanje u odnosu na postojeći porezni sustav, ocijenio je na panelu održanom u Opatiji u sklopu 24. savjetovanja Hrvatskog društva ekonomista Guste Santini, glavni urednik časopisa Ekonomija i šef tvrtke Rifin. – No, premda ide u dobrom smjeru, reforma je trebala biti hrabrija – rekao je Santini i zauzeo se za povrat zaštitne kamate na kapital. Zaštitna bi kamata imala dvojaku ulogu: sačuvala bi glavnicu poduzeća i povećala udjel vlastitog kapitala u strukturi financiranja investicija. Sa Santinijem se složio i Damir Brajković, predsjednik Hrvatske komore poreznih savjetnika. Na panelu se najviše raspravljalo o pravednosti predloženog sustava. Moderator Hrvoje Šimović pitao je sudionike koliko je sustav pravedan ako nije potpuno „sintetički“, odnosno, ako progresivno oporezivanje ne obuhvaća i dohotke od kapitala i neoporezive primitke koji ukupno u Hrvatskoj na godinu dosežu čak 40 milijardi kuna. Željko Lovrinčević, voditelj povjerenstva za poreznu reformu pri Ministarstvu financija, objasnio je da je riječ tek o prvom koraku jer za „full sintetički“ porez treba obaviti složene tehničke pripreme. Marijana Vuraić Kudeljan, zamjenica ravnatelja Porezne uprave, poslala je s panela poruku poduzetnicima i lokalnim upravama da se na vrijeme pripreme za brojne izmjene poreznog sustava, a građanima, ako žele iskoristiti nova prava, da Poreznoj upravi dostave sve potrebne podatke. >> Kovačić: Porezna reforma nije nikakva pobjeda Mosta 