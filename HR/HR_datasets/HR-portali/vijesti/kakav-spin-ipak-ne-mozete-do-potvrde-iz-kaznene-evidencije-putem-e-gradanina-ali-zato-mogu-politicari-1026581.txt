"Samo za potrebe lokalnih izbora 2017. godine u sustavu e-Građani omogućena je nova aplikacije e-Kaznena za elektronsko izdavanje potvrde/uvjerenja iz kaznene evidencije", poručili su iz Ministarstva pravosuđa Iako se sredinom travnja na servisu e-Građani plasirala informacija da se uz nekoliko klikova miša može dobiti potvrda iz kaznene evidencije, većina građana to ipak još uvijek ne može, ali zato mogu političari kandidirani na lokalnim izborima. Na stranici gdje bi se trebao moći podnijeti zahtjev za izdavanje potvrde stoji obavijest kako “trenutačno nije moguće slati zahtjeve za posebnim uvjerenjem, jer ne postoji niti jedna aktivna svrha”. Iz Ministarstva pravosuđa Tportalu odgovorili su kako je ta e-usluga zasad dostupna samo kandidatima koji će ove godine sudjelovati u izborima za tijela lokalne uprave i samouprave. “Samo za potrebe lokalnih izbora 2017. godine u sustavu e-Građani omogućena je nova aplikacije e-Kaznena za elektronsko izdavanje potvrde/uvjerenja iz kaznene evidencije. Navedenu aplikaciju trenutno nije moguće koristiti u druge svrhe, odnosno u svrhu dobivanja potvrde iz kaznene evidencije radi ostvarivanja prava u stranoj državi ili međunarodnoj organizaciji jer je za dobivanje takve potvrde potrebno priložiti državni biljeg u iznosu od 40 kuna, što je trenutno nemoguće u sustavu e-Građani”, napisali su u odgovoru iz Ministarstva, dodavši i da se trenutno na servisu ne može dobiti ni uvjerenje o nekažnjavanju jer je taj obrazac propisan Sudskim poslovnikom koji treba izmijeniti da bi uvjerenje bilo dostupno putem e-Građani, na čemu, tvrde iz Ministarstva, intenzivno rade. 