Interpolova odluka o odbacivanju zahtjeva hrvatske strane da obnovi međunarodnu uhidbeni nalog za čelnika MOL-a Zsolta Hernadija je konačna i na nju nije moguća žalba, kazao je Hernadijev odvjetnik mađarskoj novinskoj agenciji MTI. Jedan od čelnika londonske odvjetničke tvrtke Peters&Peters koja vodi Hernadijev tim obrane Michael O'Kane, rekao je MTI-ju da "Interpolova konačna odluka o tom pitanju znači da Hrvatska više ne može koristiti Interpolove kanale i mehanizme protiv Hernadija". Vezano uz pitanje može li se očekivati žalba hrvatske strane, O'Kane je kazao da je odluka konačna i ne postoji mogućnost za žalbu, suprotno onome što pišu određeni mediji. Na upit ima li kakve informacije o tome koji su razlozi za takvu odluku Interpola, O'Kane je pojasnio da je Interpolova odluka uslijedila nakon slanja argumenata Hernadijeve obrane da je, kao i kod hrvatskih "komercijalnih napada" na MOL, "crvena tjeralica koju je tražila Hrvatska bila politički motivirana". "Istaknuli smo i da je Mađarska već u potpunosti istražila taj predmet i da je g. Hernadi u potpunosti oslobođen u Mađarskoj za isto navodno postupanje", rekao je O'Kane. Dodao je da je siguran kako je Interpol iz ovog slučaja naučio da je potreban krajnji oprez i pri izdavanju i uklanjanju crvene tjeralice, kada politička motivacija stoji iza kaznenog slučaja. Taj pravni stručnjak ističe da Interpolovi propisi striktno zabranjuju postupanje u politički motiviranim slučajevima. "Ostaje da vidimo kada će Interpol objaviti svoju odluku. Požurujemo ga da to učini što prije", poručio je O'Kane. Odgovarajući na upit hoće li odvjetnički tim tražiti naknadu štete za Hernadija, O'Kane je izjavio da će analizirati i u dogledno vrijeme odlučiti hoće li to tražiti i od koga. Hernadi je još 2013. optužen da je dao 10 milijuna eura mita bivšem premijeru i predsjedniku HDZ-a Ivi Sanaderu, čime je MOL-u osigurao upravljačka prava u Ini, no do danas je ostao nedostupan hrvatskom pravosuđu. MOL je u više navrata odbacio te optužbe tvrdeći da nikad nije podmitio nijednog političara i nije dao novac da bi stekao upravljačka prava u Ini. >> Interpol odbio obnoviti tjeralicu protiv Zsolta Hernadija >> Plan za Inu: Ili držanje kontrole poslovanja ili prodaja udjela