Na autocestama kojima upravljaju Hrvatske autoceste (HAC) od danas u šest ujutro na snazi su nove, pet posto više cijene cestarine. HAC time na svojim dionicama ujednačava jediničnu cijenu po prijeđenom kilometru s jediničnom cijenom na dionicama Autoceste Rijeka – Zagreb (ARZ). Jedinična cijena za prvu kategoriju vozila na dionicama HAC-a do sada je iznosila 0,46 kuna po kilometru, dok jedinična cijena na dionicama ARZ-a iznosi 0,483 kune po kilometru. Cijena za Svetog Iliju ista Povećanje cijena na HAC-ovim dionicama odnosi se na sve kategorije vozila i primjenjuje se na autocestama A1 Zagreb – Split – Dubrovnik, A3 Bregana – Zagreb – Lipovac, A4 Zagreb – Goričan, A5 Beli Manastir – Osijek – Svilaj, A10 Granica BiH – Ploče i A11 Zagreb – Sisak. U HAC-u napominju da cestarina za korištenje tunela Sveti Ilija ostaje ista s obzirom na to da cijena cestarine za taj tunel nije zasnovana na jediničnoj cijeni po kilometru nego je određena visokim troškovima održavanja tunela. Ljeti poskupljenje 10 posto Tako je od danas cijena vožnje autocestom osobnim vozilom od Zagreba do Splita 181 kunu, umjesto dosadašnjih 174 kune. Poskupljenje je manje od pet posto jer je dionica te autoceste od Lučkog do Bosiljeva pod upravljanjem ARZ-a. Cestarina za prvu kategoriju vozila od Zagreba do Čarapina, zadnjeg izlaza na Dalmatini kod Ploča, povećana je s 223 na 232 kune. Cestarina za osobna vozila od Zagreba do Lipovca od danas je šest kuna skuplja i iznosi 128 kuna. Od Zagreba do Osijeka vožnja autocestom od danas stoji 122 kune. Vožnja od Zagreba do Goričana iznosi 44 kune, što je poskupljenje od dvije kune. Od Zagreba do Varaždina cestarina je od danas veća za kunu i iznosi 28 kuna. No korisnici elektronske naplate cestarine odnosno ENC-a i dalje će, barem za sada, moći koristiti izdašnije popuste. Tako oni koji se pretplate na ENC s uplatom od najmanje 100 kuna imaju popust na cestarinu od 21,4 posto. Taj model nema vremenskog ograničenja u korištenju, za razliku od sezonskog ENC-a koji se odnosi na korištenje autocesta zimi i to od 1. studenoga do 31. ožujka, a koji omogućuje popust od 33,48 posto. No sljedeće godine popusti bi na ENC-u, sukladno planu restrukturiranja, trebali biti smanjeni. Od 1. srpnja slijedi novo poskupljenje cestarine i to za 10 posto. Ta ljetna tarifa primjenjivat će se do 30. rujna i neće se odnositi na autobuse i teretna vozila.     >>Grčić: Povećanjem cestarina neće se riješiti dug autocesta! >>INFOGRAFIKA: Od Zagreba do Splita avionom sto kuna jeftinije nego automobilom!