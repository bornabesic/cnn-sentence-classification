Bill Gates sarkastični je nasilnik koji me pokušao prevariti za moj dio vlasništva u Microsoftu u vrijeme dok sam se borio s tumorom, tvrdi u svojim memoarima Paul Allen, ikona računalne industrije i jedan od suosnivača danas najmoćnije informatičke kuće svijeta. Zajedno na računalu Ulomke iz knjige, koja bi za petnaestak dana trebala ugledati svjetlo dana, objavio je američki časopis Vanity Fair, a očekuje se da će knjiga probiti sve rekorde prodaje. U njoj Allen opisuje Gatesa kao računalnog "geeka" s kojim se upoznao u srednjoj školi, a zajedno su veći dio slobodnog vremena provodili na školskom računalu. – Već tada je Bill počeo razrađivati planove za računalnu tvrtku koju smo osnovali kad smo bili studenti. Vjerovao sam da ćemo biti ravnopravni vlasnici, ali kada se trebalo upisati u registar, pokazalo se da sam bio u krivu – kaže Allen tvrdeći da je Gates, koji je uložio više truda u pokretanje novog posla, uspio ishoditi 65 posto vlasništva. – Uskoro je doveo i Stevea Ballmera u tvrtku, a kada sam se 1982. razbolio od tumora limfnih žlijezda, pokušali su me potpuno izgurati – kaže Allen. Udio od 13 milijardi Prema tvrdnjama u njegovoj knjizi, Gates i Ballmer potpuno su ga marginalizirali, a potom pokušali otkupiti njegov dio tada još relativno male tvrtke za pet dolara po dionici. – Nisam s njima htio imati više posla, ali nije dolazilo u obzir da im dionice prodam po toj cijeni. Rekao sam im da je cijena 10 dolara i potom otišao s njima – kaže Allen čiji udio u Microsoftu danas vrijedi oko 13 milijardi dolara. Na novu se knjigu priopćenjem osvrnuo i sam Bill Gates. Gates: Moja je priča o tome drukčija – Moje viđenje povijesti razlikuje se od Allenova, no ja svejedno cijenim ono što je učinio u razvoju tvrtke – piše u Gatesovu dopisu koji je poslan uglednom časopisu Wall Street Journal. Većinski vlasnik Microsofta Bill Gates možda i jest, kako Allen tvrdi, pokušao preuzeti njegov udio u Microsoftu, no Gates ipak danas predstavlja jednog od najvećih svjetskih filantropa. Prije nekoliko je godina Bill Gates veći dio svog bogatstva predao zakladi koju su zajedno osnovali on i njegova supruga Melinda. Zaklada aktivno radi na smanjenju siromaštva u cijelome svijetu.