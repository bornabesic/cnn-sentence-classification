Europski zastupnik Andrej Plenković, koji je dosad jedini javno izrazio namjeru da se kandidira za novog predsjednika HDZ-a, u subotu je otkrio tko će mu voditi unutarstranačku kampanju. - Šef moje kampanje bit će Damir Krstičević, a glasnogovornik Davor Ivo Stier, rekao je novinarima, a njegove je riječi prenijela televizija N1. - Kad je riječ o unutarstranačkoj kampanji, pozdravio sam princip jedan član - jedan glas. Važno je da zadržimo visoki demokratski standard. Pitanje skupljanja potpisa je tehničko pitanje i moji suradnici rade na tome, rekao je Plenković. Komentirao je i izjavu Zorana Milanovića, koji je kazao da je Plenković previše liberalan za HDZ, čak je rekao da ga vidi u liberalnom krilu SDP-a, a da ne zna zapravo što uopće radi u HDZ-u. - Simpatično je kako je brzo zavladala panika i kod njega i u SDP-u. Ja se u HDZ-u osjećam jako dobro, kazao je Plenković. Što se tiče eventualne kandidature HDZ-ove europarlamentarke Ivane Maletić, koja je Plenkovića otvoreno podržala u kandidaturi za predsjednika stranke, Plenković je kazao da se nada da će se dobra suradnja nastaviti. - Ivana je meni dala snažnu potporu, izvrstan je stručnjak, izvrsna političarka, nadam se da ćemo izvrsno surađivati i u HDZ-u i u državi, rekao je.