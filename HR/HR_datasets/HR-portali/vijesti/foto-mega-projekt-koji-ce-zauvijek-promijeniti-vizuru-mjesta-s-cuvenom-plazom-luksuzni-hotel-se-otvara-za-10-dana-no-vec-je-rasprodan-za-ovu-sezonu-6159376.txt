Kada su prije godinu dana počeli prvi iskopi u Dućama gore visoko pod brdom iznad ceste, gdje je trebalo odnijeti 28 tisuća kubika zemlje kako bi tu počela gradnja, bilo je malo onih koji su vjerovali da će novi hotel na tome mjestu ovoga lipnja primiti prve goste. No, prema sadašnjim najavama, hotel bi 10. lipnja trebao biti u cijelosti završen i spreman za goste iz Europe, kojima je već rasprodan za cijelu sezonu. Vojko Bašić / HANZA MEDIA   Tako je gradnja hotela "Duće plaža" u malom obalnom mjestu s poznatom pješčanom plažom ispred Omiša primjer kako se privatni poduzetnik i investitor brine o svakom danu i satu rada, rokovima, punom iskorištenosti radnika na gradilištu, organizaciji posla i svemu onome što u konačnici za samo godinu dana gradnje stvara hotel, najveći novi takav objekt ove godine u Dalmaciji. Vojko Bašić / HANZA MEDIA   – Prve grupe gostiju koje smo planirali primiti u svibnju premjestili smo u naš hotel u Omišu, ali i u druge hotele, i tu nije bilo problema jer gosti su dobili istu razinu usluge, a za dva tjedna "Duće plaža" bit će u cijelosti spreman za rad. Ovih dana privodi se kraju opremanje posljednjih od 103 prostrane luksuzno namještene sobe koje sve imaju pogled na more. Zajednički prostori, terase, vanjski bazeni bit će u funkciji. Prometnica ispod hotela, koja je proteklu godinu zbog radova bila organizirana semaforima, idućeg tjedna bit će puštena u normalan rad – rekao je Slobodnoj Dalmaciji voditelj projekta Domagoj Tomasović, 26-godišnji sin investitora Andre Tomasovića. Podsjetimo, ova poduzetnička obitelj koja već godinama ima hotel "Plaža" u Omišu javila se na natječaj Europskog fonda za kohezijski i strukturni razvoj, od kojih su dobili nepovratnih 10 milijuna kuna, odnosno 12,4 posto ukupnih prihvatljivih troškova cijele investicije. Vojko Bašić / HANZA MEDIA   Hotel se nalazi na više od 12 tisuća četvornih metara zatvorene površine sa 103 sobe, a sve imaju balkon od osam četvornih metara. Svaka soba ima standard koji se traži za pet zvjezdica, odnosno 33 četvorna metra, iako će se hotel kategorizirati s četiri zvjezdice. Ukupna investicija veća je od 100 milijuna kuna, a kredit su uzeli kod HBOR-a u programu kreditiranja projekata u turizmu. Poslovni je plan vratiti uloženo za 15 godina u stabilnim uvjetima poslovanja. – Cilj nam je raditi devet mjeseci godišnje, od ožujka do studenoga, i imati godišnju popunjenost smještajnih kapaciteta od 43,6 posto, te povećanje prihoda poduzeća od prodaje u turizmu za 125 posto. Partneri su nam najveći svjetski turoperatori, a ugovore za ovu sezonu potpisali smo lanjskog ljeta. Vojko Bašić / HANZA MEDIA   U hotelu će biti dva restorana, pool bar, igraonica za djecu, vanjske i unutarnje fitness sprave, unutarnji i vanjski bazen, finska i turska sauna, tri prostorije za masaže i razne tretmane. Vrijedno je istaknuti da smo za gradnju angažirali dvadesetak isključivo hrvatskih tvrtki, baš kao što je i opremanje cijelog hotela pripalo hrvatskim proizvođačima namještaja i interijera, pa je ovo pravi hrvatski turistički proizvod – zadovoljno kaže mladi voditelj projekta Tomasović. No, gradnja hotela u Dućama pokazuje, između ostalog, i na kakve sve poduzetničke prepreke nailaze investitori kod nas, koji u gotovo svakoj većoj gradnji moraju rješavati i desetljećima nagomilane infrastrukturne probleme prostora u koji su stigli. Vojko Bašić / HANZA MEDIA   Tako su Tomasovići za hotel "Duće plaža" morali izgraditi potpuno novu trafostanicu za cijelo okolno naselje. Naime, pola stoljeća stara trafostanica koja se tamo nalazila nije više bila u stanju kapacitetom prihvatiti ni najobičniji priključak za kućanstvo. Zato su investitori svoje troškove povećali za gotovo pola milijuna kuna, a čeka ih i rješavanje priključne ceste, pješačke signalizacije...