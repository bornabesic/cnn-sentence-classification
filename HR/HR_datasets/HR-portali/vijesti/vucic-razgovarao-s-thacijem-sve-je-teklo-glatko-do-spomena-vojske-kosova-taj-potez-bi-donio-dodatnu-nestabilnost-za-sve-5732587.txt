Srbijanski premijer Aleksandar Vučić oštro se u utorak usprotivio stajalištu kosovskog predsjednika Hashima Thacija oko formiranja vojske Kosova, s kojim je u telefonskom razgovoru ostao na suprotnim pozicijama oko tog pitanja. U  današnjem telefonskom razgovoru Vučić je upozorio da bi formiranje vojske Kosova donijelo dodatnu nestabilnost za sve, saznaje RTS. Navodi da je nastavak razgovora ipak dogovoren kako “situacija ne bi izmakla kontroli i kako bi se sačuvao mir". Srbijanski mediji prenijeli  su da je Thaci u utorak predao predsjedniku kosovskog parlamenta Kadriju Veseliju prijedlog novog zakona o Sigurnosnim snagama Kosova, koje bi trebale prerasti u kosovsku vojsku. Iz kabineta srbijanskog premijera prethodno je priopćeno da je razlog razgovoru Vučića i Thacija bila važnost i posljedice posjeta visoke predstavnice EU-a za vanjsku politiku i sigurnost Federice Mogherini regiji zapadnog Balkana. Vučić i Thaci suglasili su se  “da su razgovor i dijalog između dvije strane od temeljne važnosti za očuvanje mira i stabilnosti, i istaknuli zajedničku posvećenost implementaciji sporazuma iz Bruxellesa", priopćeno je iz kabineta srbijanskog premijera.