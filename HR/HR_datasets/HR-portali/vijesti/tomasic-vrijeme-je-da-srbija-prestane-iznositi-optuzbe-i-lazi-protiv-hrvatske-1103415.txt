Predsjednica Hrvatske konzervativne stranke Ruža Tomašić poslala je priopćenje u kojem ističe da srbijanski čelnici često naglašavaju kako žele prijateljske odnose s Hrvatskom, no oni ne samo da se ne ponašaju prijateljski nego čak ni korektno. "To potvrđuju zadnje izjave predstavnika srbijanske vlade, koji bi, kako izgleda, najviše htjeli da se Hrvatska izopći ne samo iz Europske unije nego i s cijelog europskog kontinenta", poručila je Tomašić.  "Naime, nakon objavljenih istraživanja hrvatskih povjesničara o događajima u Srbu 1941. i poništenja presude kardinalu Stepincu, ti “prijatelji” iznijeli su protiv Hrvatske brojne optužbe, neistine i obmane. Ako je i od Srbije, previše je. Vezani članak  No, ne čudi me toliko ponašanje srpske vlade koliko mlaki odgovori i šutnja svih dosadašnjih hrvatskih vlada na to ponavljanje lažnih optužbi o buđenju “povampirenog ustaštva i nacizma” u Hrvatskoj. Nažalost, hrvatski dužnosnici nisu svjesni da srbijanski čelnici igraju na kartu da sto puta ponovljena laž na kraju postane istina, pogotovo ako se na te laži odmah ne reagira", naglasila je Tomašić. 'U demokraciji je dopušteno iznositi svoje mišljenje bez sankcija' Poručila je da je kao zastupnica u Europskom parlamentu u posljednje tri godine uvidjela kako Srbija ulaže mnogo u lobiranje, a da je hrvatskom državnom vrhu, nažalost, lobiranje bilo nepoznata i nebitna stvar. "Ne samo u Srbiji, nego i u Hrvatskoj, najglasnije su one skupine koje neistomišljenike optužuju da su fašisti, ne shvaćajući da je fašizam upravo to što ne dopuštaju drugima da imaju drukčije mišljenje. Koliko mi je poznato, u demokraciji je dopušteno iznositi svoje mišljenje bez sankcija, a ti tzv. antifašisti ih upravo zagovaraju", rekla je Tomašić.  Zato se nadam, poručila je na kraju, "da će Hrvatska na parlamentarnim izborima u rujnu dobiti vladu koja je samosvjesna i koja prihvaća svoju povijest onakvom kakva je doista bila, a ne onakvom kakvom je prikazuju samozvani “antifašisti”. Nadam se da će nova hrvatska vlada u punom smislu biti upravo to – HRVATSKA VLADA".  