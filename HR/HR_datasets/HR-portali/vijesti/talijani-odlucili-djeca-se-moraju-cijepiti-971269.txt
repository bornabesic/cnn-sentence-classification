TALIJANSKA vlada odobrila je zakon koji će prisiliti roditelje da cijepe djecu protiv zaraznih bolesti, s obzirom na to da se povećao broj oboljelih od ospica.  Djeca stara do šest godina morat će biti cijepljena kako bi mogla biti primljena u vrtiće, a roditelji koji svoju djecu pošalju u školu nakon te dobi, a da ih nisu cijepili morat će platiti novčanu kaznu.  Cjepiva protiv ospica, zaušnjaka, rubeole, vodenih kozica i meningitisa, koja su do sada bila samo preporučena, postaju sada obvezna, rekao je premijer Paolo Gentiloni.  Obvezno je i cijepljenje protiv dječje paralize, difterije, tetanusa, hepatitisa B, hripavca i hemofilije B.  U Italiji je ove godine zabilježeno 2.395 slučajeva ospica prema 840 lani i 250 u 2015. godini.