Vlada je u prvih 100 dana pokazala pozitivan odmak od agende prethodne vlade koja je vodila ka modelu suprotnom od liberalne demokracije, no pokazala je i neke loše strane, poput manjka transparentnosti i pritisaka na neovisna tijela kakvo je Povjerenstvo za odlučivanje o sukobu interesa. Ocjena je to koju su na konferenciji za novinare pred Banskim dvorima uoči današnje sjednice Vlade iznijeli aktivisti Platforme 112. Jelena Berković upozorila je i na odustajanje od kurikularne reforme, protivno najavama premijera Andreja Plenkovića uoči parlamentarnih izbora. - Negativno je to što ne postoje jasni okviri odnosa prema zločinačkom režimu NDH. To su loši simptomi, što ne znači da ubuduće neće biti pozitivnih koraka u drugom smjeru – dodala je Berković. Sandra Benčić korakom naprijed smatra zaustavljanje proračunskih rezova prema obrazovanju i socijali, no zabrinjava je najava da će se manjak nadoknaditi kroz prodaju tvrtki u državnom vlasništvu. - U debatama prije izbora 2015. i 2016. sve su političke stranke bile apsolutno protiv privatizacije HEP-a, a sad se ipak na tome radi – podsjetila je Benčić. Smatra kako je prije bilo kakve privatizacije HEP-a nužno provesti široku javnu raspravu i utvrditi što o tome misle građani. Benčić je nezadovoljna i poreznom reformom koja, kaže, dodatno produbljuje socijalne razlike u društvu, kao i Vladinim "tapkanjem u mjestu" kad su u pitanju azilanti. Vladu je prozvala i za odugovlačenje s donošenjem Strategije borbe protiv diskriminacije. Bernard Ivčić upozorava, pak, na "zbunjujuću i nejasnu energetsku politiku Vlade"". Podsjetio je da je u programu Vlade donošenje nove energetske strategije, usklađene sa Strategijom niskougljičnog razvoja. - Samo dva mjeseca kasnije, najavljuje se da će se prodati dio HEP-a kako bi se kupio dio Ine. Spin o tome da će se prodajom HEP-a osigurati transparentnije upravljanje zvuči kao a su ga smislili isti stručnjaci koji su Vladu savjetovali da proda Inu – uvjeren je Ivčić. Pozitivnim smatra novi Plan gospodarenja otpadom, no upozorio je kako je nužno njegovo kvalitetno provođenje. Platformu 112 zabrinulo je donošenje porezne reforme bez procjene učinaka i savjetovanja sa zainteresiranom javnošću, a nadaju se da to neće izostati i kod novootvorenih velikih političkih pitanja. >> Beljak poručio da je prošlo 100 dana: 'Vlada nije napravila ništa od onoga što je trebalo' 