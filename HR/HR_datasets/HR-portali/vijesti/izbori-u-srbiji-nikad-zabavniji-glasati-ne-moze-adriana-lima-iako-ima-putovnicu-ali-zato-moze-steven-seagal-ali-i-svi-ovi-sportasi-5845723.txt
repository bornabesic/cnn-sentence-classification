Na sutrašnjim izborima u Srbiji mogao bi glasati i Steven Seagal, slavni holivudski glumac koji već više od godinu dana ima i srpski pasoš. Pravo glasa na predsjedničkim izborima u Srbiji ima niz sportaša, poput Charlesa Jenkinsa, bivšeg NBA košarkaša koji sad igra u Crvenoj zvezdi. Srpsko su državljanstvo dobili i bivši nogometaš Partizana Brazilac Cléo, piše beogradski Blic, te nekadašnji nogometaš Crvene zvezde Evandro Goebel, koji trenutačno igra za Hull City u Premier ligi. Iako joj je pred kamerama pasoš uručio tadašnji ministar unutarnjih poslova Ivica Dačić, danas srpski šef diplomacije, Adriana Lima ipak nema srpsko državljanstvo i ne može glasati. Slavna brazilska manekenka bila je udana za srpsku košarkašku zvijezdu Marka Jarića koji je, među ostalim, igrao i za Chicago Bullse. Adriana Lima i Marko Jarić bili su u braku od 2009. do 2014. godine. Zajedno su došli u Beograd nedugo nakon vjenčanja 2009. gdje ih je primio tadašnji zamjenik premijera i ministar policije Ivica Dačić. Smatralo se da je srpska snaha automatski dobila i državljanstvo, ali ispostavilo se da nije tako. Procedura za upis Adriane Lime u državljanstvo Srbije je pokrenuta, ali nikad nije dovršena, piše beogradski Nedeljnik. “Trebala je dostaviti dokumentaciju, proći nekoliko provjera i procedura koje zakon propisuje. Međutim, ona se nikada više nije interesirala za državljanstvo. Bez obzira na to koliko je netko bitan i moćan, u ishođenju dokumenata mora sam sudjelovati”, rekli su za Nedeljnik nekadašnji Dačićevi suradnici. Osim fotografiranja u kabinetu ministra, od dobivanja državljanstva nije bilo ništa, piše list. Birokratska procedura nije bila prepreka u slučaju Stevena Seagala. I on je, poput Adriane Lime, obećao da će promovirati Srbiju u svijetu, no Seagal nije prošao kratkih rukava jer mu sugovornik nije bio Ivica Dačić, nego Aleksandar Vučić osobno, sadašnji premijer i gotovo već sasvim izvjesni budući predsjednik Srbije. Ankete, naime, ne znaju reći s potpunom sigurnošću hoće li pobijediti već u prvom krugu ili će ipak morati u drugi krug.   Steven Seagal državljanstvo je dobio službenim ukazom koji je 2015. potpisao premijer Vučić. “Prima se u državljanstvo Republike Srbije Seagal (Saul) Steven Frederic, rođen 10. travnja 1952. godine u saveznoj državi Michigan (Lansing, Ingham), državljanin Sjedinjenih Američkih Država”, objavljena je Vučićeva uredba u Službenom glasniku Srbije. Steven Seagal je kao veleposlanik Fondacije “Umjetnost, sloboda i snaga” obišao sirotište te se susreo i sa srpskim predsjednikom Tomislavom Nikolićem. Kao majstor borilačkih vještina, izrazio je želju da u Beogradu otvori školu aikida i održao je obuku Specijalnim jedinicama MUP-a Srbije, prenio je beogradski Blic.  Seagal je inače još jedna potvrda dobrih veza Rusije i Srbije. Naime, on je veliki prijatelj ruskog predsjednika Vladimira Putina koji mu je osobno uručio rusku putovnicu. Seagal je i gorljivi branitelj Putinove politike na Zapadu. Kažu da ih veže ljubav prema borilačkim sportovima, iako Putina dugo nismo vidjeli u kimonu.