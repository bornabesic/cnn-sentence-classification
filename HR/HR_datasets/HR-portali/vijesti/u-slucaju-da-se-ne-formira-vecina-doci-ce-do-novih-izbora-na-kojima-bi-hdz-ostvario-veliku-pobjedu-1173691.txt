Predsjednik Sabora i glavni tajnik HDZ-a Gordan Jandroković u studiju 24 sata komentirao je trenutnu političku krizu i predstojeće lokalne izbore, piše 24 sata. - U slučaju da se ne formira većina, doći će do novih izbora. No, s obzirom na snagu koju je HDZ pokazao, uvjeren sam da bismo ponovno ostvarili veliku pobjedu na parlamentarnim izborima. S dosta optimizma gledam na idući tjedan, rekao je Jandroković. Na pitanje o mogućoj suradnji s HNS-om Jandroković nije dao direktan odgovor, ali je rekao da su još pred dilemom je li bolje ići u nove izbore, ili ne.  O izbacivanju Mosta iz vlade rekao je da se "ovo što je napravio Most ne bi toleriralo ni u jednoj zemlji" te je dodao " suradnja s Mostom više nije realna." Rekao je da HDZ ne želi gurati izbore u vrijeme "dok su ljudi na moru", a dotakao se i raspuštanja zagrebačkog ogranka HDZ-a. - Zagreb nije ostvario rezultat kakav smo priželjkivali, ali Zagreb je na lokalnim izborima već dugo problem za HDZ. Dali smo zadatak organizaciji i Prgometovom stožeru da naprave analizu. Nakon toga ćemo sjesti i vidjeti što i kako dalje, ali vodit ćemo računa o stabilnosti gradske organizacije, rekao je glavni tajnik HDZ-a. Na pitanje o drugom krugu lokalnih izbora u Zagrebu te koga će HDZ podržati, rekao je da "nisu dali nikakve naputke članstvu i glasačima" te da "njihovi glasači znaju za koga će se opredijeliti." Jandroković je uvjeren kako će Anrdo Krstulović Opara postati novi gradonačelnik Splita, a nije siguran tko će biti novi ministri u Vladi. - Siguran sam da će Opara pobijediti u Splitu, pogotovo nakon jučerašnjeg Kerumovog verbalnog napada. Što se tiče novih ministara, nemam zasad odgovor. Odabir ministara ovisit će o političkom dogovoru koji će se, uvjeren sam, dogoditi nakon lokalnih izbora. zaključio je Jandroković.