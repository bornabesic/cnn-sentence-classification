Nakon što se, unatoč maratonskim razgovorima između američkog državnog tajnika Johna Kerryja i ruskog ministra vanjskih poslova Sergeja Lavrova nije uspjelo održati primirje u Siriji, sirijska je vojska pokrenula novu veliku ofenzivu u sjevernom Alepu, koji drže pobunjenici. U silovitim zračnim napadima bombardera sirijskog režima i njihovih ruskih saveznika, koji traju bez prestanka dva dana, grad Alep pretrpio je dosad neviđeno razaranje. Mnogi ratni reporteri koji su izvještavali tijekom rata na području bivše Jugoslavije Alep danas uspoređuju s Vukovarom. Prema zadnjim informacijama koje dolaze iz Alepa, u gradu nema vode, struje ni hrane, a silovite borbe koje se vode između sirijske režimske vojske, potpomognute borcima libanonskog Hezbollaha i iranske Revolucionarne garde, otežavaju izlazak iz grada civilima koji su ostali opkoljeni u gradu unatoč tome što su režimske snage otvorile nekoliko koridora kojima civili mogu napustiti istočni Alep. Kiša bombi Prema zadnjim informacijama, u silovitim sukobima do sada je već poginulo i ranjeno više od 300 civila. Sirijska je vojska izvijestila kako je cilj te vojne operacije odbacivanje militanata i pobunjenika s istoka i sjeverozapada grada. Sirijska režimska vojska uspjela je potisnuti snage opozicije i zauzeti izuzetno strateško važan kamp Handarat. S druge strane, sirijski opservatorij za ljudska prava objavio je da je više od 30 napada izvedeno tijekom noći na četvrti istočnog Alepa poput Al-Kalasa, Mashada i Sahura. Isto tako, prema sirijskom opservatoriju, zapovjedništvo sirijske vojske pozvalo je građane da se klone “mjesta na kojima se nalaze naoružane terorističke skupine“ kako ne bi bili meta njihovih napada. Na društvenim mrežama objavljuju se strašne slike na kojima se vide posljedice sukoba u tom već razrušenom gradu. Grad Alep, glavni grad gospodarske Sirije, podijeljen je između pobunjenika i pristaša sirijskog režima od 2012. godine. Analitičari smatraju kako je najnovija eskalacija sukoba u Siriji i pokretanje velike vojne ofenzive došlo nakon što su Rusi shvatili da Amerikanci nisu iskreni glede zaustavljanja krvoprolića u Siriji. Čekati novog predsjednika Naime, predsjednik američkog Združenog stožera, general marinaca Joseph Dunford pred američkim je Kongresom kazao kako ruske snage u Siriji trebaju doživjeti ono što je doživjela vojska SSSR-a u Afganistanu te da trebaju svakodnevno osjetiti trenje i naglasio kako za političko rješenje rata u Siriji treba pričekati novog predsjednika SAD-a koji će imati drugačiju viziju od Obame. Vladimir Putin ne želi čekati novog američkog predsjednika koji će sa sobom svakako donijeti i nove rizike. Putin je svjestan da postoji mogućnost da će novi predsjednik Amerike rat u Siriji željeti okončati vojnom intervencijom, pogotovo ako pobijedi Hilary Clinton, koja od početka rata u Siriji zagovara i lobira za pokretanje vojne intervencije protiv režima Bashara Al-Assada. I dok se Rusija i SAD međusobno nadmudruju, najveću cijenu plaća sirijski narod. Prema neslužbenim informacijama, od početka rata u Siriji do sada je poginulo oko 500 tisuća ljudi, a raselilo se i izbjeglo je više od 10 milijuna stanovnika. Sirijci su svjesni da se politički sporazum kojim bi se okončao petogodišnji rat ne nazire imajući na umu i da ovo nije samo sukob dviju strana, već sukob svih protiv svih: četiri regionalne i velike sile plus pet nedržavnih aktera, odnosno milicija, kao i režim predsjednika Bashara al-Assada. Dodatno ulje na vatru dolijeva i problem što se stanje u Siriji doživljava kao izbor između dva zla: Assada ili terorističke organizacije Islamske države. Ono što najviše zabrinjava, ne samo Sirijce već i sve u regiji, jest izjava visokog sirijskog generala koji je kazao da se mnogi njegovi zemljaci i te kako sjećaju da je rat u susjednom Libanonu trajao 16 godina. Imajući na umu da je sukob u Siriji kompliciraniji, mnogi se pribojavaju da bi “ovaj rat mogao potrajati još najmanje deset godina”. >> SAD: Rusija je odgovorna za napad na humanitarni konvoj. Rusija: Pitanje je li konvoj uopće pogođen Turski predsjednik Erdoğan obrušio se na SAD optužujući ga za slanje oružja kurdskim borcima na sjeveru Sirije. U govoru u New Yorku rekao je kako su Kurdi ovog tjedna od SAD-a dobili dva zrakoplova puna oružja. Poznato je kako Ankara sirijske kurdske borce, kao i kurdske borce u Turskoj, smatra terorističkom organizacijom. Erdoğan je istaknuo je kako je o ovom pitanju razgovarao s američkim potpredsjednikom Joeom Bidenom koji mu je, tvrdi Erdoğan, rekao kako on o tome ne zna ništa. 