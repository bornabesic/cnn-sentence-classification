U istom danu kada je bivši predsjednik SDP-a odlučio podnijeti zahtjev za zamrzavanje saborskog mandata iz stranke je krenuo žestok napad na njega. U Globusu je neimenovani izvor poručio da su mu propali svi poslovni planovi ”pa sada kao kobac kruži oko SDP-a”, a Jutarnji list objavio je račune s Milanovićeva putovanja u Albaniju dok je još uvijek bio predsjednik stranke, a gdje je boravio s Brankom Grčićem i Danielom Mondekarom. ‘Drugovi se ne snalaze’ S obzirom na prijašnje medijske informacije da je Milanović u Tiranu išao nuditi svoje konzultantske usluge, jasno je da se puštanjem računa iz stranke poslala poruka da je Milanović trošio stranački novac u svoju korist. A navodno to nisu jedini Milanovićevi računi koji bi mogli ugledati svjetlo dana. Prema neslužbenim informacijama, u javnost bi mogli dospjeti i računi koje je bivši šef napravio za kupnju odijela, ali i računi za večere i ručkove u Taču. No jedno je sigurno, a s time se slažu i svi naši sugovornici. Prljavi veš o bivšem predsjedniku ne šteti samo njemu. Šteti cijeloj stranci. S time se slažu i u samom vodstvu stranke u kojemu demantiraju da imaju išta s objavom spornih računa. Neslužbeno doznajemo i da Bernardić planira provesti internu istragu zbog njihova curenja što, dodaje naš izvor, ne bi trebala biti komplicirano jer su svi računi bili arhivirani te ih je netko u knjigovodstvu morao zatražiti na uvid. Tko i zbog čega, pitanje je koje je jučer dominiralo u SDP-u. A zanimljiv je i tajming objave s obzirom na to da se za sporne račune zna već mjesec dana i da je pravo pitanje zbog čega su “procurili” upravo sada kada je u stranci situacija eskalirala, kada se novog šefa napada sa svih strana, kada mu se prijeti pučem i kada mu se šalju poruke da “uzme uzde” u svoje ruke i da se distancira od Zlatka Komadine, a prvenstveno Rajka Ostojića. – Davoru Bernardiću ovo curenje računa najmanje koristi. Ovo ide u prilog samo onima koji su gubitnici i kojima odgovara da stranci i dalje pada rejting – kaže izvor blizak Bernardiću. Ljudi bliski bivšem šefu stranke nemaju dilema. Ovo se sve pušta u javnost, kažu, jer aktualni stranački vrh ima strah od Zorana Milanovića i njegova povratka u politiku. Pri tome ih dio misli da je taj strah iracionalan jer se po njima Milanović nema namjeru vraćati u politiku, što je, uostalom, i on sam jučer ponovio za Novi list. – Nisam podnio ostavku, ali nemam plana o vraćanju u politiku. Svi koji me se boje mogu odahnuti, kobac se ne vraća – rekao je Milanović. Ipak, dio njemu bliskih ljudi nada se da tako neće biti i drži da ga se može nagovoriti da se ponovno aktivira. Pri tome podsjećaju kako Milanović svoj saborski mandat planira samo zamrznuti, a ne odreći ga se. To znači da se u saborske klupe, nakon šest mjeseci, može vratiti kad god hoće. – Koliko znam, Milanović nije digao ruke od SDP-a i grdno se varaju oni koji misle drugačije – kaže naš izvor blizak Milanoviću. Bivši predsjednik stranke, dodaje naš sugovornik, prati sve što se događa u SDP-u i oko njega i nije zadovoljan. – Vidi da se drugovi ne snalaze i da su srušili sve što se srušiti dade. Pa mu sada iz očaja plasiraju račune. Zna se tko je to mogao pustiti, samo glavni tajnik ili financijski direktor uz blagoslov predsjednika stranke. Moglo bi im se dogoditi da tjeraju lisicu i istjeraju King Konga. Neka mole Boga da ne izađu u javnost i računi koji pokazuju koliko je novca s Iblerova trga otišlo u Prašku za raznorazne izbore, pa i one za gradonačelnika Zagreba kada je kandidat bio Rajko Ostojić – kaže naš izvor. Je li prije bilo bolje ili gore Da bi se Milanović mogao vratiti u politiku, vjeruje još jedan njegov bivši ministar. – Naravno da će se stalno uspoređivati sa stanjem koje je bilo prije i naravno da ima ljudi koji misle da bi s Milanovićem bilo bolje – kaže naš izvor. Na temelju čega to misle, teško je kazati. Očito su zaboravili da je stranka upravo sa Zoranom Milanovićem na čelu izgubila dvoje parlamentarne izbore zaredom. Osim toga, Milanovićev stil vođenja stranke devet dugih godina jedan je od razloga zbog kojeg je stranka danas u poprilično lošem stanju. Naravno, ima i onih koji zazivaju Milanovića iz puke želje da spase sami sebe jer su svjesni da ih nakon izbora u lokalnim organizacijama više neće biti nigdje.      >>'Milanović će se vratiti u SDP, dajem mu šest mjeseci da se vrati u politiku' >>Istražili smo: Evo koliko političari daju strankama Branko Grčić:  Put u Albaniju je bio službeni. Već sutra bih na takav put krenuo sa sadašnjim predsjednikom SDP-a.     Zoran Milanović: Nisam podnio ostavku, ali nemam plana o vraćanju. Svi koji me se boje mogu odahnuti, kobac se ne vraća.     Davor Bernardić: Vrijeme je da mediji puste Milanovića na miru, pošteno je najavio da odlazi iz politike i sada je to formalizirao. Ranko Ostojić -  Iako je žestoko kritizirao novo vodstvo stranke, ljudi bliski Bernardiću ne vide ga nekoga tko bi “inicirao” eventualno rušenje novog šefa ako rezultat lokalnih izbora bude porazan. Rajko Ostojić -  U pretprošloj kampanji za šefa stranke Milanović je Rajka Ostojića nazvao vjevericom. U stranci vjeruju da je Ostojić pustio u javnost tezu da Milanović “kruži oko stranke kao kobac”. Zlatko Komadina -  Čovjek kojemu Bernardić uvelike duguje pobjedu na unutarstranačkim izborima u ponedjeljak je izjavio da Bernardić uživa podršku članova i da se problemi moraju rješavati u stranci. Zvane Brumnić -  Glavni tajnik stranke i desna Bernardićeva ruka te osoba od njegova najvećeg povjerenja. Svakako je uz poslovnog direktora osoba koja je mogla doći do spornih Milanovićevih računa. Predrag Matić - Bivši ministar branitelja u posljednjim se istupima žestoko obrušio na neke članove Predsjedništva kazavši da se gore odnose prema njemu nego što su neki čuvari u logoru. 