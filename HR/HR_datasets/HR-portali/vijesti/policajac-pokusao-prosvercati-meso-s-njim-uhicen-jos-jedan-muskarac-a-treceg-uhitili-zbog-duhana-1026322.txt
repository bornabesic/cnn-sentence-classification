Na tržište pokušali staviti oko 75 kilograma mesa, odnosno 50 kilograma duhana Splitska policija u dva je odvojena slučaja uhitila trojicu muškaraca, među njima i jednog policajca, koji su izbjegavanjem carinskog nadzora u Hrvatsku iz BiH unijeli i na tržište pokušali staviti oko 75 kilograma mesa u prvom, odnosno 50 kilograma duhana u drugom slučaju. Policija je u četvrtak izvijestila kako dvojicu 34-godišnjaka, od kojih je jedan policajac, tereti da su 6. travnja na području BiH kupili oko 75 kilograma svježeg mesa, kojeg su zatim unijeli u Hrvatsku, izbjegavajući mjere policijskog i carinskog nadzora, a što je protivno odredbama Zakona o veterinarstvu. U drugom slučaju, osumnjičen je 23-godišnjak koji je, prema kaznenoj prijavi, 7. travnja iz Bosne i Hercegovine u Hrvatsku prenio 50 kilograma rezanog duhana, izbjegavajući mjere policijskog i carinskog nadzora. Duhan je zatim prodao 42-godišnjaku, kojeg je policija istoga dana u večernjim satima na području Imotskog zatekla s duhanom. Policija je protiv 42- godišnjaka podnijela kaznenu prijavu zbog nedozvoljene trgovine, dok je 23-godišnjak prijavljen Općinskom državnom odvjetništvu zbog sumnje da je počinio kazneno djelo izbjegavanja carinskog nadzora. 