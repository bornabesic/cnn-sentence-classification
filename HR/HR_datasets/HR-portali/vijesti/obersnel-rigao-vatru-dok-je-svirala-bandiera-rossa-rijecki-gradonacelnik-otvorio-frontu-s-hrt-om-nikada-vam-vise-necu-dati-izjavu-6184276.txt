Atmosfera u stožeru SDP-ove koalicije „Rijeka za sve“ na brodu Marina bila je vesela već od 19 sati, kada su izlazne ankete starom/novom riječkom gradonačelniku Vojku Obersnelu dale prednost od preko 60 posto. U SDP-ov je stožer nešto prije zatvaranja birališta stigao i predsjednik stranke Davor Bernardić koji je prvi javni istup iskoristio za 'packu' još uvijek aktualnim koalicijskim partnerima HNS-u, okrivivši njihovo glavinjanje između ljevice i desnice za u to vrijeme još uvijek neizvjestan rezultat i blago zaostajanje Anke Mrak Taritaš u Zagrebu. HNS je pozvao da ostanu tamo gdje su bili posljednjih 27 godina, na lijevom centru, najavivši još jedanput da je SDP spreman za parlamentarne izbore i „ponovno preuzimanje odgovornosti za upravljanje državom u ovom teškom gospodarskom trenutku“. Nešto iza 20 sati, Bernardić je otputovao u Zagreb. Erupcija sreće nastupila je kada su, uz rezanje slavljeničke torte, iz razglasa zagrmile slovenske punk legende Pankrti i njihova verzija 'Bandiere rossa' koju su SDP-ovci i njihovi koalicijski partneri pjevali u glas. Po konačnim službenim rezultatima Obersnel je na kraju pobijedio s 55,59 posto osvojenih glasova naspram 42,7 posto nezavisnog Hrvoja Burića koji je na prethodnim lokalnim izborima, tada kao HDZ-ov kandidat, imao nešto slabiji rezultat. Dok Burić, koji je rezultate sa svojim timom čekao u restoranu Tarsa uz kvarnerske škampe, još u 19 sati nije priznavao poraz, Obersnel je već tada samouvjereno krenuo s paljbom. U prvoj je izjavi napao svojeg protukandidata, kazavši da mu je žao što se kampanja nije usmjerila na projekte, već na prljave napade na njega i njegove bližnje, a u drugoj je napao HTV. Od javne je televizije zatražio ispriku zbog, po njemu, dva ispada u proteklih tjedan dana u kojima su omalovažavani građani Rijeke. Obersnel je kazao da je nedopustivo što se u HTV-ovoj emisiji Otvoreno govorilo kako se u Rijeci nije promijenila komunistička vlast od 1945., kako ju se uspoređivalo s Lenjingradom, kako je to grad koji nazaduje i slično, ističući da od 1990. postoje slobodni demokratski izbori na kojima građani sami odlučuju tko će ih voditi. Također, oštro je kritizirao izjavu HTV-ovog komentatora tijekom utakmice finala kupa između Rijeke i Dinama koji je ustvrdio da je Dinamu, na žalost, izmaknuo i drugi ovogodišnji trofej. U prilično oštrom nastupu na HTV-u, Obersnel je kazao da tijekom večeri više neće davati izjave toj televiziji, a voditelja Ranka Stojanca pozvao je na lignje. Time se referirao na verbalni sukob sa Stojancem prije dvije godine koji je gradonačelnika na jednom javnom gradskom događaju u nekoliko navrata ispitivao zašto ne proba lignje, a Obersnel mu je, vidno iživciran, odgovorio da si „nabije mikrofon u g……..“ U Rijeci je izlaznost bila svega 28,42 posto, a Obersnel se zahvalio biračima koji su glasali za njega, dok je ostalima poručio da će biti i njihov gradonačelnik. - Drage drugarice i drugovi, kolegice i kolege, još jedanput smo dokazali da je Rijeka otvoren, moderan europski grad – kazao je Obersnel u svojem pobjedničkom govoru nakon što je obrađeno 100 posto biračkih mjesta. Istaknuo je da su u vrlo zahtjevnoj kampanju imali svih protiv sebe. - Ali, kako to kaže naša Armada, najslađe je kada smo sami protiv svih – rekao je Obersnel, najavivši da je ovo njegov posljednji mandat te da će dati sve od sebe da se ostvari sve što su planirali u programu. Inače, na pojedinim biralištima u Primorsko-goranskoj županiji odvijala se prava drama. SDP-ova kandidat Fernando Kirigin je za svega 52 glasa izgubio od Ive Dujmića, bivšeg SDP-ovca, koji je osvojio svoj treći mandat. Dujmić je, po mnogima, najveća kadrovska pogreška primorsko-goranskog SDP-a, s obzirom da je, po neslužbenim informacijama, tražio da ga puste da odradi još jedan mandat, a stranka je odlučila gurnuti Kirigina, zbog čega je stari/novi gradonačelnik napustio SDP i odlučio na izbore ići sam. U Kastvu, SDP-ovoj utvrdi, novo lice Matej Mostarac, SDP-ov kandidat, pobijedio je sa svega 39 glasova prednosti Davora Jurčića iz Akcije mladih.