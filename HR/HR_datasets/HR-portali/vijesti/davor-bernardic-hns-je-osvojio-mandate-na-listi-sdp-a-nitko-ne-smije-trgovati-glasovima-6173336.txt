ŠIBENIK - HNS je osvojio mandate na listi Narodne koalicije koja je bila jasna alternativa neodgovornoj politici HDZ-a zadnjih godinu dana. Dakle, HNS je osvojio mandate na listi SDP-a i nitko ne smije trgovati glasovima koji su jasno rekli da nisu za koaliciju s HDZ-om, za one koji su Hrvatskoj zadnju godinu i pol dana ukrali budućnost. Naša kandidatkinja u Zagrebu Anka Mrak Taritaš sigurno neće podržati preslagivanje sa HDZ-om – kazao je to predsjednik SDP-a Davor Bernardić u petak u Šibeniku Čelnik SDP-a dodao je kako Plenkoviću više nitko ne može vjerovati. - Jedan dan smo slušali da idu sa HSS-om, pa se to demantiralo, slijedeći dan sa HSU-om pa se to demantiralo. Svaki dan slušamo da idu s nekim drugim, svaki dan svjedočimo jednoj velikoj njihovoj blamaži i najbolje je da stabilnost i povjerenje za Hrvatsku potražimo na novim izborima. Jer jedino volja građana može Hrvatskoj vratiti stabilnost koju nema već duže vrijeme. Prema tome, ovoj Vladi i Plenkoviću se ne može vjerovati. Svaki dan novi spin, svaki dan nova blamaža, svaki dan izgubljen za Hrvatsku – rekao je Bernardić. On je ustvrdio da Vlada ne postoji jer u ovom trenutku ne postoje četiri ministra. - Nemamo ministra unutarnjih poslova, nemamo ministra pravosuđa. O čemu mi razgovaramo. Pozivam Plenkovića i Vladu na odgovorno ponašanje. Pozivam ih da voljom građana vratimo stabilnost Hrvatskoj. Pozivam ih da to napravimo čim prije. Ali isto tako ne mogu se izbori raspisivati u vrijeme kada je veliki broj sezonskih radnika iz unutrašnjosti Hrvatske na Jadranu i kad ti ljudi ne bi mogli ostvariti svoje glasačko pravo – kazao je Davor Bernardić. Predsjednik SDP-a u Šibeniku se osvrnuo i na jučerašnji prosvjed u Zagrebu. -  U četvrtak smo imali priliku vidjeti jedan prosvjed protiv guranja Hrvatske u prošlost, protiv zatiranja obrazovne reforme i protiv plagijatorstva. Brojni ljudi su izašli na ulice i zauzeli stav da je obrazovna reforma u Hrvatskoj jedna od najvažnijih stvari jer obrazovanje je ključ uspjeha kako individualno i tako cijele zemlje. Najrazvijenije zemlje svijeta i one male i one velike su otkrile da je ključ zapravo u obrazovanju. Bez kvalitetnog obrazovanja nema ni uspjeha. I to mora postati, ne pravilo, nego biti u temeljima ono što mislimo napraviti u Hrvatskoj – zaključio je Bernardić. Čelnik SDP-a, inače, u Šibeniku je dao podršku Franku Vidoviću, stranačkom kandidatu za šibensko-kninskog župana te Josipu Živkoviću, kandidatu za gradonačelnika Šibenika u drugom krugu izboru.