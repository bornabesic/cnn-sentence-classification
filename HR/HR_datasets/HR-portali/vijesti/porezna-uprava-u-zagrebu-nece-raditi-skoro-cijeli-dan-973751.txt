Foto: Čitatelj Indexa GRAĐANI koji su jutros došli na Poreznu upravu u Aveniji Dubrovnik u Novom Zagrebu mogli su se samo okrenuti i vratiti nazad odakle su došli. Razlog je bizaran: porezna ne radi jer nema struje! A struje nema jer je u tijeku " redovno održavanje sustava".  I ne samo da ne radi Porezna uprava u Aveniji Dubrovnik, već ne rade niti lokacije na području Zagrebačke županije koje se oslanjaju na sustav iz Porezne u Novom Zagrebu. Na stranici Porezne uprave objavljena je obavijest koju prenosimo s gramatičkim pogreškama: "Područni ured Zagreb – poteškoće u radu zbog nestanka električne energije  ​Prema obavijesti HEP operatora distribucijskog sustava – Elektra Zagreb, zbog redovnog održavanja sustava dana 31. svibnja 2017. (srijeda) od 8:00 – 12:00 sati biti će obustavljena isporuka električne energije na adresi Avenija Dubrovnik 26 i 32, te se očekuju poteškoće u svakodnevnom radu. Ova obavijest se odnosi također na sve lokacije u Zagrebačkoj županiji koje se oslanjaju na isti. Po otklanjanju problema biti ćete obavješteni. Zahvaljujemo na razumijevanju." Počinju od 12 ili 14? Slična je obavijest stavljena i na vrata zgrade porezne, osim što tamo piše da neće raditi do 14 sati. Hoće li s radom početi u 12, kako su napisali na stranicama,  ili od 14, kako su napisali na vratima, nije zasad poznato. "U 21. stoljeću Porezna uprava ne radi jer nema struje!!! Zar se Porezna nije mogla dogovoriti s HEP-om da se struja isključi preko vikenda!!! Zanimljivo je da na šalterima od 20 djelatnika Porezne koji rade su se u 8 sati pojavila samo tri zaposlenika.", požalio nam se čitatelj koji nam je kazao i kako je sreo na Poreznoj ljude koji nisu iz Zagreba te će sutra morati opet doći. Čekamo odgovor Index je poslao upit i Poreznoj i HEP-u, pitali smo zašto održavanje sustava nije provedeno tijekom vikenda. Odgovore ćemo objaviti čim ih dobijemo.