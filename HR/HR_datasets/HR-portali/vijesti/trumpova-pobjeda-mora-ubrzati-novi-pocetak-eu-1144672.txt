François Fillon, kandidat francuskih republikanaca na predsjedničkim izborima u travnju, u Berlinu je razgovarao s njemačkom kancelarkom Angelom Merkel i u govoru u zakladi Konrad Adenauer izložio svoju viziju nove Europske unije na kojoj želi raditi kao francuski predsjednik zajedno s njemačkom kancelarkom, no u nekoliko politički gorućih pitanja Fillon je pokazao suprotan stav od Merkel, iako oboje pripadaju obitelji europskih pučana. Fillon je, naime, otvoreno pozvao na ublažavanje Merkeličina stava prema Rusiji, a založio se i za strožu politiku prema izbjeglicama i migrantima. – Uvjeren sam da su gospodarske sankcije (prema Rusiji, op.a.) potpuno neučinkovite. Moramo pronaći drugi način razgovora. Ne bih želio da američki predsjednik Donald Trump razgovara s Rusijom nauštrb nas u EU. Bilo bi štetno za Europu ako bi Trump to učinio mimo nas, što nije nezamislivo – izjavio je Fillon, citiran prema Reutersu. Govoreći u demokršćanskoj zakladi u Berlinu, poručio je da Francuska ne može više primati tražitelje azila. – Ali to nas ne bi trebalo spriječiti da surađujemo, primjerice, u čuvanju vanjskih granica Schengenske zone – naglasio je. Po pitanju daljnjeg proširenja EU, Fillon jasno poručuje da od toga nema ništa. – Turskoj nije mjesto u EU – izjavio je, dodavši kako je Turska strateški i gospodarski partner EU, ali ne i njemu poželjna kandidatkinja za članstvo. I to je zazvučalo kao drukčiji pristup od onoga koji je Angela Merkel imala kad je EU ispregovarao s Turskom akcijski plan, po kojemu Turska zaustavlja migrantski val (što se dogodilo) u zamjenu za brži napredak u pregovorima o članstvu i za ukidanje viza turskim državljanima (što se ipak ne događa u zamišljenom roku). Europi je, prema Fillonu, potreban “novi početak”, a on to vidi ovako: – Moja Europa poštuje nacionalne države. Moja Europa štiti Europljane, daje im posao, brani njihov interes, kontrolira granice. Moja Europa mora biti kolektivno mjesto slobode, inovacije i kulture. Moja Europa je neovisna i uspravna, pa i u svjetlu svih opasnosti. Moja Europa je civilizacija koja se mora braniti – poručio je kandidat Republikanaca za francuskog predsjednika. Trumpova pobjeda u SAD-u trebala bi, po njemu, ubrzati taj “novi početak Europe”. – Trump je dao prilično agresivne izjave o EU. To za posljedicu mora imati jačanje europske solidarnosti i ubrzanje reformi u EU – rekao je Fillon, koji iz Trumpovih izjava također iščitava poruku da se SAD “povlači” iz pomaganja europskim zemljama te da bi Europljani stoga trebali povećati ulaganja u vlastite obrambene snage. Svjesni da se u EU ništa ne događa bez suradnje Njemačke i Francuske, mediji u obje zemlje obilno izvještavaju o Fillonovu posjetu Berlinu jer je riječ o kandidatu koji trenutačno vodi u anketama uoči predsjedničkih izbora i koji će možda na proljeće zasjesti u Elizejsku palaču kao nasljednik socijalista Françoisa Hollandea. No, Fillonovo vodstvo u anketama još je daleko od pobjede jer kandidatkinja Nacionalne fronte Marine Le Pen ima šanse poremetiti sva predviđanja anketa na sličan način na koji je Donald Trump to učinio u SAD-u. Pobjeda Marine Le Pen vjerojatno bi značila kraj višedesetljetne francusko-njemačke suradnje u izgradnji i jačanju EU. François Fillon bio je premijer od 2007. do 2012. u vrijeme predsjednika Nicolasa Sarkozyja, a 2010. je bio prvi francuski premijer koji je službeno posjetio Hrvatsku. Tada je s premijerkom Jadrankom Kosor potpisao sporazum o strateškom partnerstvu. U kampanji za predsjedničke izbore natječe se s programom koji obećava manju javnu potrošnju i gospodarske reforme u stilu bivše britanske premijerke Margaret Thatcher. Reforma EU u 9 točaka >> Brexit: Vrhovni sud zadao udarac Theresi May 