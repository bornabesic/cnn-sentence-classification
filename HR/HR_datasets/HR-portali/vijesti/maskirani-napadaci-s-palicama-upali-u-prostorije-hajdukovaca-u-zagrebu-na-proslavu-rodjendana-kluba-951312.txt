Foto: Hajdučke vijesti Facebook DESETAK maskiranih napadača naoružanih teleskopskim palicama, upalo je noćas u prostorije Društva prijatelja Hajduka Zagreb na Trešnjevci. U trenucima kada je izvršen napad, u prostorijama zagrebačkog DPH bilo je 30-ak navijača Hajduka, ali ne "ultrasa", nego simpatizera, a među kojima i žena i starijih ljudi. Uslijedila je tučnjava u kojoj nije bilo teže ozlijeđenih, ali je stradao inventar u prostorijama i memorabilije na zidovima DPH.  Napad je izvršen u vrijeme kada u zagrebačkom DPH traje trodnevna proslava Hajdukovog rođendana, nazvana "Bajdin vikend", prema najvećem igraču Hajduka svih vremena, Bernardu "Bajdi" Vukasu, inače Zagrepčaninu. Zagrebački hajdukovci zato prostor na koji je izvršen napad zovu "Bajdin dom", a za vikend je tamo organiziran prigodni program proslave rođendana i učlanjivanja u Hajduk. Manifestacija je počela sinoć glazbom uživo i okupljanjem navijača, a usprkos napadu, iz DPH najavljuju nastavak programa i učlanjivanja, pa je danas na istom mjestu druženje uz grah, a u nedjelju gledanje prijenosa "Derbija Svetog Duje", koji u HNL-u igraju Split i Hajduka.