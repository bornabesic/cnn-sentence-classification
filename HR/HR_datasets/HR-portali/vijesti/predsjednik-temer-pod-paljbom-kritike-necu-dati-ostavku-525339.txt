Pritisnut teškim optužbama za korupciju i ometanje pravosuđa, brazilski predsjednik Michel Temer krenuo je u subotu u protunapad zatraživši prekid istrage koja se vodi protiv njega dok su sve brojniji pozivi na njegovu ostavku. "Neću podnijeti ostavku", poručio je predsjednik u svom drugom nastupu pošto je u srijedu navečer izbio skandal kada je utjecajni časopis O Globo otkrio snimku - koju je zatim objavio sud - u kojoj on odobrava davanje mita. Mitom se trebalo kupiti šutnju Eduarda Cuhne, bivšeg predsjednika parlamenta koji je trenutačno u zatvoru zbog umiješanosti u aferu Petrobras. Temer je u subotu izjavio da se tom "tajnom snimkom" manipuliralo i zatražio je od Vrhovnog suda da "obustavi istragu dok se ne dokaže njena autentičnost". "Ta snimka koja je u spis uvrštena kao dokaz a da nije na pravi način bila provjerena, mnoge je dovela u zabludu i gurnula Brazil u tešku krizu", ocijenio je predsjednik. Lijeve stranke, sindikati i organizacije civilnog društva pozvali su u nedjelju na prosvjede diljem zemlje tražeći predsjednikovu ostavku. Odaziv će pokazati koliko su Brazilci nezadovoljni svojom vladom.