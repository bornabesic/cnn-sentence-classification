Hrvatska nakon drugog kruga lokalnih izbora dobiva tri nova župana – u Varaždinskoj, Osječko-baranjskoj te Splitsko-dalmatinskoj županiji, a pet župana potvrdilo je svoje pozicije kao i gradonačelnik Grada Zagreba koji ima status županije. U Varaždinskoj županiji reformist Radimir Čačić pobijedio je dosadašnjeg župana Predraga Štromara iz HNS-a, HDZ-ov Ivo Anušić je u Osječko-baranjskoj županiji pobijedio dosadašnjeg župana Vladimira Šišljagića (lista birača), a u Splitsko-dalmatinskoj županiji Blaženko Boban (HDZ)  pobijedio je Miru Bulja (Most). Mjesto župana u Splitsko-dalmatinskoj županiji i do sada je "držao" HDZ. Milan Bandić (Stranka rada i solidarnosti) ostaje zagrebačkim gradonačelnikom nakon što je pobijedio HNS-ovu Anku Mrak Taritaš. Bandić je osvojio 51,79 posto, a Mrak Taritaš  46,07 posto glasova birača, odnosno Bandić je pobijedio za 16.307 glasova. Čačić je u Varaždinskoj županiji osvojio 52,68 posto glasova, a Štromar (HNS) 43,5 posto glasova birača. Ostalo je neobrađeno samo jedno biračko mjesto. Pet župana koji su potvrdili svoje pozicije dolazi iz HDZ-a koji je tako, od osam županija u kojima su ponovljeni izbori, prema podacima sa svih obrađenih biračkih mjesta, s partnerima osvojio sedam mjesta župana te ih sada ukupno ima 13. Anušić (HDZ) je u Osječko-baranjskoj pobijedio s 51,96 posto glasova, dok je  Šišljagić osvojio 45,43 posto glasova birača. U Splitsko-dalmatinskoj Boban je zadržao HDZ-u poziciju župana s osvojenih 54,19 posto glasova. Mostov Miro Bulj dobio je 41,94 posto glasova. U Šibensko-kninskoj županiji županom ostaje HDZ-ov Goran Pauk koji je osvojio 67,76 posto, dok je SDP-ov Franko Vidović dobio 27,77 posto glasova. U Sisačko-moslavačkoj županiji i dalje će župan biti Ivo Žinić (HDZ) koji ima 64,28  posto glasova, a SDP-ov protukandidat Zdenko Vahovec  31,49 posto. Koprivničko-križevački župan ostaje Darko Koren (Mreža, HDZ) koji ima 51,41 posto, a Slavko Tucaković (SDP, HSS, HNS, HSU, laburisti) osvojio je 45,58 posto glasova. HDZ-ov Božo Galić i dalje će biti župan Vukovarsko-srijemske županije jer je osvojio 53,85 posto glasova, dok je Tomislav Panenić  iz Mosta dobio 42,87 posto glasova. Dubrovačko-neretvanskom županijom i dalje će "vladati" Nikola Dobroslavić (HDZ) koji je osvojio 58,54 posto glasova. Protukandidat Nikola Grmoja iz Mosta dobio je 38,01 posto glasova. Tema: Lokalni izbori 2017.