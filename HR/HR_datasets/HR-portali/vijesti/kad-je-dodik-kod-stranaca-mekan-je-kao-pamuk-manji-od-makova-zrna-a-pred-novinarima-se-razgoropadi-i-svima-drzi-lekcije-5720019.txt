Ministar vanjskih poslova BiH Igor Crnadak izjavio je u nedjelju kako je predsjednik Republike Srpske Milorad Dodik bio popustljiv tijekom susreta s visokom predstavnicom Europske unije za vanjsku politiku i sigurnost održanim dan ranije u Sarajevu, iako se nakon toga pokušao predstaviti kao odlučan zastupnik interesa RS. "Bio je mekan kao pamuk. Kad je kod stranaca, manji je od makova zrna, a pred novinarima se razgoropadi i svima drži lekcije", kazao je Crnadak na konferenciji za novinare u Banjoj Luci. Šef bosanskohercegovačke diplomacije kazao je kako nakon dolaska visoke predstavnice u BiH očekuje pozitivne poruke za tu državu iz Bruxellesa, unatoč činjenici da BiH potresa politička kriza prouzročena pokretanjem postupka revizije presude Međunarodnog suda pravde (ICJ) protiv Srbije. "Mislim da je moguće zadržati pozitivni trend iako je (revizija presude) problem", kazao je Crnadak. Rješenje za izlazak iz sadašnje krize u BiH Crnadak je prebacio na člana Predsjedništva BiH Bakira Izetbegovića ističući kako je upravo on taj koji je potaknuo podnošenje zahtjeva za reviziju presude protiv Srbije. "On (Izetbegović) treba povući prve poteze ka izazu iz krize. Hoće li ih povući, vidjet ćemo", kazao je Crnadak. Bio je oprezan u procjeni problema oko funkcioniranja mehanizma koordinacije odnosa između BiH i EU, kazavši kako on djeluje kada je riječ o popunjavanju upitnika Europske komisije nužnog za razmatranje zahtjeva za odobravanje BiH statusa kandidata za članstvo u EU. No, mehanizam koordinacije i nakon toga imat će ključnu ulogu jer će morati uskladiti stajališta različitih razina vlasti kako bi BiH s EU pregovarala "jednim glasom". Vlasti RS pri tom inzistiraju na "jasnoj vidljivosti" tog entiteta u pregovaračkom procesu, što je u subotu nakon razgovora s Mogherini u izjavi novinarima potencirao upravo Dodik, ali je uz to inzistirao na tvrdnji kako je Crnadak taj sastanak iskoristio kako bi "blatio" Radio-televiziju RS (RTRS). Crnadak je nedjeljnu konferenciju za novinare sazvao upravo kako bi odgovorio na te objede, a Dodiku je poručio kako "podmeće i izmišlja". Potvrdio je ipak kako su političke stranke koje su oporba Dodikovoj vlasti u RS zabrinute stanjem u nekim institucijama RS uključujući RTRS jer je ona, iako javni servis, "propagandno sredstvo koje je isključivo u rukama vladajuće strukture" "Oni proizvode informativni program koji je najgori na kontinentu", kazao je Crnadak ilustrirajući to informacijom kako je središnji dnevnik entitetske javne televizije u subotu cijelu prvu polovicu sadržaja posvetio Dodikovom posjetu Rusiji. "Ja nisam znao jesam li u Banjoj Luci ili u Pjongjangu", kazao je Crnadak dodajući kako je demokratski razvitak RS ugrožen takvim djelovanjem javnog servisa.