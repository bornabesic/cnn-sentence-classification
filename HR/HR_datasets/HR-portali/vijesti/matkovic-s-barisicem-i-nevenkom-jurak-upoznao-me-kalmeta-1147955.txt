Boško Matković, bivši direktor Zračne luke Zagreb svjedočio je na zagrebačkom Županijskom sudu u nastavku suđenja Ivi Sanaderu i ostalima optuženima u aferi Fimi media. Ostao je kod iskaza kojeg je dao na prvom suđenju, a ponovo se prisjetio i kako je upoznao Mladena Barišića i Nevenku Jurak. -  U to vrijeme ministar prometa bio je Božidar Kalmeta. On i ja blisko smo surađivali, pa me on pozvao na ručak u restoran Baltazar. Kada sam došao, tamo su već bili Barišić i Nevenka Jurak Kalmeta mi je rekao da Nevenka Jurak ima marketinšku tvrtku koja se zove Fimi media, te da je zainteresirana za suradnju sa Zračnom lukom, jer se njezin klijent Hrvatska lutrija želi oglašavati na aerodromu. Nekoliko dana nakon tog ručka ona je došla kako bi vidjela oglasna mjesta, a ja sam kasnije poslao suradnici u Fimi mediju s katalogom cijena kako bi se dogovorili oko svih detalja - svjedočio je Matković. Pojasnio je potom da se radilo o manjem ugovoru od oko 24.000 kuna. Kazao je zatim da Nevenku Jurak više nije vidio, a što se tiče Barišića, kazao je da mu je on pokušao nametnuti da na aerodromu na mjesto rukovoditelja prometa zaposli Ivanu Akmadžić. - To sam odbio jer ona nikada ranije nije bila na rukovodećem mjestu, niti je imala potrebne licence. No Barišić je tvrdio da je njezino zapošljavanje Sanaderova  želja. Bio je agresivan i ton mu je bio naređivački, pa ako hoćete čak i prijeteći.  Rekao sam mu da me više ne zove i prekinuo sam razgovor, a par dana nakon toga sam smijenjen - kazao je Matković. Svjedočila je i Boženka Vrnar, koja je zaposlena u Fondu za zaštitu okoliša i  energetsku učinkovitost od 2004.. Ona je rekla da je na sklapanju ugovor s Fimi medijom inzistirao njezin tadašnji šef Vinko Mladineo. Mladineo je i sam zaradio optužnicu zbog Fimi medije.  >> Rončević svjedočio na suđenju Sanaderu: 'Nitko me nije nagovarao na poslovanje s Fimi medijom'