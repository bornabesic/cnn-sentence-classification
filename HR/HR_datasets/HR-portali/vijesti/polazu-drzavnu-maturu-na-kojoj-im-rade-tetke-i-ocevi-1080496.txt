Prošle godine državnu maturu polagao je bliski srodnik Maje Jukić, ravnateljice Centra za vanjsko vrednovanje obrazovanja, koji provodi državnu maturu. Ravnateljica o tome nije obavijestila Upravno vijeće, a tek nedavno o tome je govorila svojim načelnicima odjela. Ove godine državnu maturu polagat će kći načelnika Odjela za organizaciju i provođenje ispita Zlatka Zadelja o čemu se već tjednima priča u Centru za vanjsko vrednovanje obrazovanja. Na pitanje zašto ravnateljica prošle godine, a načelnik ove nisu izuzeti od poslova koje obavljaju u dijelu koji se tiče provođenja ispita državne mature, iz Centra su odgovorili da “djelatnici i suradnici Centra svake školske godine imaju srodnike koji su ujedno i pristupnici državnih matura u proteklih šest godina”. Dodaju također da se svake godine procedura sve više unaprijeđivala. Potvrdili su da i ove godine “također postoje osobe koje rade u Centru, a imaju bliže i dalje srodnike pristupnike državne mature pri čemu Vas uvjeravamo da su poduzete sve mjere kako ne bi došlo do kompromitacije aktualnih ispita državne mature”. No mnogi misle da je državna matura prošlogodišnjim gafovima i curenjem ispita, a onda i ovogodišnjim informacijama o osobama čiji su bliski srodnici polagali ili će polagati državnu maturu, na čijem provođenju im rade očevi ili tetke, već kompromitirana. - U samom sustavu morala bi postojati rješenja o zaštiti i ograničenjima, a ako ih ravnateljica ne poštuje i ako se bilo kakav propust dogodio onda su otkaz, smjena pa i uhićenje za mene jedini odgovor. Ako netko vidi ispit koji će mu polagati bliski rođak, za mene je kazneno djelo. Svi mi koji smo učenike godinama uvjeravali da nema mogućnosti zlouporaba ispadamo smiješni, naivni i neuvjerljivi - ljutito će profesor hrvatskog jezika i predsjednik Sindikata “Preporod” Željko Stipić. Naglašava da osobe koje imaju bliskog rođaka na državnoj maturi nikako ne bi smjele imati pristup testovima i organizaciji provođenja državne mature. - Ako se pokaže točnim da je ravnatljica imala pristup testovima i organizaciji provođenja državne mature kad je na njoj imala nećaka to projekt državne mature trajno kompromitira, a učinjena šteta je nepopravljiva. Ovo pokazuje i da kao društvo nismo dorasli tako ozbiljnim projektima - zaključuje Željko Stipić. Član Upravnog vijeća Centra Ninoslav Ščukanec kaže da o cijelom slučaju nije ništa znao. - Možda nisam bio na svim sjednicama Upravnog vijeća, ali o tome nisma informiran. Nisam siguran je li ravnateljica ima pristup svim dokumentima i sadržajima - kaže Ščukanec. U svakom slučaju, postoji izjava kojom uključeni u pripremanje testova i provođenje ispita državne mature (primjerice članovi stručnih radnih skupina ili koordinatori) potvrđuju pod materijalnom i kaznenom odgovornošću da određene godine imaju dijete ili bliskog srodnika na državnoj maturi. - Često se događalo da su članovi stručnih radnih skupina imali dijete na državnoj maturi i te godine smo im tražili zamjene. To je bila praksa - kaže nam jedan zaposlenik centra. Na upit što će učiniti i kakve će mjere poduzeti iz mjerodavnog ministarstva obrazovanja kratko su nam odgovorili da je “ministar zatražio očitovanje ravnateljice”. U četvrtak navečer ministar Predrag Šustar u Dnevniku HRT-a kazao je da će “osnovati povjerenstvo” koje će se pozabaviti cijelim slučajem. Narod bi rekao, kad ne želiš ništa napraviti, osnuj povjerenstvo. A diskriminirani roditelji i maturanti mogu samo gledati kako ih netko gura u neravnopravan položaj. I kome da se žale? >> Jukić uvela gosta u prostore gdje su ispiti za državnu maturu 