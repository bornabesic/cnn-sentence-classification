Predsjednica Republike Hrvatske, Kolinda Grabar-Kitarović podsjetila je kako je na današnji dan, 19. svibnja 1991., održan referendum o samostalnosti Republike Hrvatske, istaknuvši da je taj dan jedan od najvažnijih u hrvatskoj povijesti, jer je po prvi puta hrvatski narod mogao slobodno i neposredno izraziti volju „ZA“ svoju samostalnu i suverenu državu, što je i učinio. "19. svibnja jedan je od najvažnijih dana u hrvatskoj povijesti. Prvi puta hrvatski je narod mogao slobodno i neposredno izraziti volju „ZA“ svoju samostalnu i suverenu državu. I učinio je većinom od 94 posto, zajedno s pripadnicima nacionalnih manjina", objavila je u petak predsjednica Grabar-Kitarović na svojoj Facebook stranici. Naglasila je kako je "raspisivanje referenduma bila jedna od najvažnijih odluka predsjednika Franje Tuđmana, izraz njegove nepokolebljive vjere u povijesnu zrelost hrvatskoga naroda i hrvatskih građana. Bio je to ujedno dan u kojemu smo preuzeli odgovornost za svoju budućnost, za svoju državu".  "U proteklih dvadeset šest godina", navela je hrvatska predsjednica, "prošli smo težak put, ali mnogo smo postigli. Sada su nam ciljevi demografska obnova te gospodarski prosperitet i željeni životni standard. Mladi, nezaposleni, oni koji se iseljavaju, blokirani, oni koji strepe od ovrha i mnogi drugi šalju nam jasnu poruku: želimo pravedno društvo, želimo egzistencijalnu sigurnost i perspektivu. Čvrsto vjerujem kako ćemo to ostvariti zajedništvom, koje će znati odgovoriti na te i sve druge izazove našega vremena. Neka nam živi jedina i vječna domovina Hrvatska!", objavila je na Facebooku predsjednica Grabar-Kitarović.  Referendum o hrvatskoj samostalnosti održan je 19. svibnja 1991. godine. Na tom su referendumu građani Republike Hrvatske odlučivali o budućnosti Hrvatske. Na referendum je izašlo 83,56 posto birača. Njih čak 94,17 posto izjasnilo se za izlazak iz Jugoslavije i za samostalnu i suverenu Republiku Hrvatsku. Sukladno tome, Sabor Republike Hrvatske donio je 25. lipnja 1991. Ustavnu odluku o suverenosti i samostalnosti Republike Hrvatske.