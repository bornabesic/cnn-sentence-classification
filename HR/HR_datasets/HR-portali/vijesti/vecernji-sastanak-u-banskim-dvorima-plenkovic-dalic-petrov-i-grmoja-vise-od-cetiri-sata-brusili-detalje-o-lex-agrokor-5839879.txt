>>> NOVO 23:30 Iz zgrade Vlade oko 23:15 u društvu Nikole Grmoje izašao je čelnik Mosta Božo Petrov. Potvrdio je da Zakon o sistemski važnim tvrtkama ide na sjednicu Vlade, koja je najavljena za petak u 15 sati. - Zakon će ići, razgovarali smo o njemu, ključ je zaštita gospodarskog sustava i radnih mjesta, izjavio je Petrov u kratkom obraćanju novinarima. - Mi ne radimo zakon radi gospodina Todorića već da zaštitimo gospodarski sustav i radna mjesta. Ne možemo dozvoliti da bilo koja kompanija u Hrvatskoj ugrozi sustav da radi nje možemo očekivati recesiju. Na pitanje o kaznenoj prijevi koju je podnio protiv cijele uprave Agrokora na čelu s Ivicom Todorićem rekao je da je to njemu bilo 'usputno'. - To sam večeras priopćio i predsjedniku Vlade, ali prioritet je zakon, trebamo se koncentrirati na gospodarski sustav, rekao je Petrov, ne želeći ulaziti u razloge zbog kojih je prijavu podnio, već je samo pozvao institucije da obave svoj posao. - Ono što je izašlo u medijima pobuđuje sumnje. Ako je gospodin Todorić čist i sve je u redu, neka institucije obave posao..., rekao je, odbijajući odgovarati na dodatna pitanja. Osim Petrova i Grmoje, sastanak u Banskim dvorima napustila je i ministrica Martina Dalić, no izjave nije davala, dok je, u trenutku objave ove vijesti, u zgradi Vlade još uvijek bio premijer Andrej Plenković. U Banskim je dvorima u četvrtak oko 19 sati započeo sastanak na kojem se bruse posljednji detalji prijedloga Zakona o sistemski važnim tvrtkama, kolokvijalno nazvanog Lex Agrokor, a na kojem su prisutni premijer Andrej Plenković, ministrica gospodarstva i potpredsjednica Vlade Martina Dalić, predsjednik Sabora Božo Petrov, politički tajnik Mosta Nikola Grmoja... Plenković se u Banske dvore zaputio nedugo nakon što se u poslijepodnevnim satima vratio s Malte. Nacrt zakona trebao bi se naći u petak na sjednici Vlade i biti poslan u hitnu saborsku proceduru, a kako se doznaje iz Mosta, cilj je očuvanje gospodarskog sustava zemlje, pri čemu se ta stranka zalaže za dijeljenje Agrokora na niz tvrtki. Trenutno traju finalna usuglašavanja između HDZ-a i Most, kao i između Ministarstva gospodarstva i Ministarstva pravosuđa i svi zajedno rade na tom zakonu, te ukoliko bude potrebno, Sabor bi o njemu mogao raspravljati već u subotu.