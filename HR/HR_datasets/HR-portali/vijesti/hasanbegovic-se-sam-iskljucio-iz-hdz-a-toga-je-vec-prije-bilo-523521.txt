Zamjenik predsjednika HDZ-a Milijan Brkić dao je izjavu za medije u središnjici stranke u povodu izbacivanje Zlatka Hasanbegovića iz članstva.  - Hasanbegović se kandidirao na nezavisnoj listi, temeljem statusa više ne može biti član HDZ-a. Sam se isključio iz HDZ-a. Toga je već bilo, on nije nikakva iznimka, postavlja se pitanje kako to u ovom trenutku, kad smo uspjeli pokrenuti Hrvatsku. Zašto sada kada se smanjuje javni dug, svi turistički pokazatelji idu u prilog da će ova sezona biti bolja, kada je riješeno pitanje izgradnje Pelješkog mosta...Zašto baš u ovom trenutku Hasanbegović poteže za ovakvim instrumentom da se kandidira na nezavisnoj listi bez suglasnosti stranke?, pita se Brkić dodavši da Hasanbegović nije nikakva žrtva: - Žao mi je zbog toga, mogao je svojim znanjem doprinijeti HDZ-u. Bog mu dao zdravlja, poručio je Brkić. Komentirajući termin "moralna kaljuža" koji je Hasanbegović iskoristio kako bi opisao poteze Andreja Plenkovića, Brkić je rekao: - To je ružan termin. Podsjetio bih ga prije godinu dana kad je HDZ rušio svoju vladu, tada je Hasanbegović itekako gorljivo to podržavao. Danas Vlada funkcionira, nema nikakvih problema ni političke krize. Zašto nije bio tako gorljiv i dosljedan, kad je on bio ministar? To što ću govoriti na Predsjedništvu naša je interna stvar. Bit ćete svjedoci kad premijer na prvoj sljedećoj sjednici Sabora predloži nove ministre u Vladi. Brkić je komentirao i kaznenu prijavu protiv premijera Plenkovića koju je stranka Slobodna Hrvatska uputila USKOK-u, a tiče se dogovora s Glasnovićem: - Smiješna izjava, nije vrijedna spomena. To na što oni aludiraju bilo je u programu HDZ-a. Nema cijene žrtva hrvatskih branitelja, to je bio jedinstveni teritorij, jedinstveni Domovinski rat. Komentirajući izjavu Milorada Pupovca koji je rekao da će se raditi šira rekonstrukcija Vlade, Brkić je rekao da je Pupovac podržavao sve hrvatske vlade do sada, pa tako i onu bivšu u kojoj je Hasanbegović bio ministar. - Ali isto tako gospodin Pupovac i nacionalne manjine neće određivati sastav hrvatske Vlade.  Podsjetio bih da je ovo hrvatska država, da u hrvatskoj državi, uz nacionalne manjine koje imaju itekako zajamčena ustavna prava, odlučuju Hrvatice i Hrvati, da je ovo naša zemlja, a ne čija tuđa. I zamislite kako bi to bilo kad bih ja odavde govorio kako će gospodin Vučić u Srbiji rekonstruirati srpsku vladu. Tko sam ja i odakle meni pravo za tako nešto? - rekao je Brkić. Na inzistiranje novinara da HDZ nema stabilnu većinu u Saboru, Brkić je rekao da će se to vidjeti onog trenutka kad predsjednik Vlade predloži nove ministre. Politička situacija je itekako stabilna, većinu smo dokazali, a sljedeća većina će se utvrditi kad predsjednik Vlade na sljedećoj sjednici predloži nove ministre - rekao je Brkić. 