Na otočju Fidži krenulo se u nedjelju s velikim operacijama čišćenja nakon prolaza pacifičkim arhipelagom najsnažnijeg uragana u povijesti u kojem je poginulo pet osoba. Uragan Winston bio je popraćen vjetrom jačine do 300 km/h, zabilježio je Centar za uzbunjivanje od uragana američkih pomorskih i zračnih snaga. Većina stanovnika je bez struje, a zbog jakih kiša postoji rizik od poplava. Winston je jedini uragan kategorije 5 koji je ikada dodirnuo taj arhipelag, jako ovisan o turizmu, gdje živi 900.000 ljudi. "Neka sela kažu da su sve kuće u njima uništene", rekao je glasnogovornik UN-ovog programa za razvoj Jone Tuiipelehaki. Fidžijci su na društvenim mrežama objavili slike kuća otrgnutih krovova, poplavljene ulice i svinute stupove za signalizaciju. Premijer Frank Bainimarama potvrdio je da je poginulo pet osoba i proglasio 30-odnevno izvanredno stanje, a policijski sat produljio je do ponedjeljka ujutro kako bi se "zajamčila sigurnost svih stanovnika Fidžija". Iris Low-McKenzie, direktorica nevladine organizacije Save the Children objasnila je da je prerano za procjenu štete na najzabačenijim otocima arhipelaga koji ih broji oko 320. "Posebno sam zabrinuta za sudbinu zajednica koje žive na udaljenim otocima koje još nismo uspjeli kontaktirati", rekla je Low-Kenzie. "Dok se ponovno ne uspostave veze nećemo znati kakvo je stanje". Winston je pogodio središnji otok Viti Levu gdje se nalazi glavni grad Suva koji je relativno pošteđen. Sve škole, od kojih brojne služe kao privremeno sklonište, ostat će zatvorene tjedan dana, a letovi su prekinuti. Brojni stanovnici proveli su noć u centrima za evakuaciju gdje su dobili hranu i vodu. Po lokalnim meteorološkim službama, Winston se okrenuo prema moru i nalazi se oko 230 kilometara zapadno od Nadija. Malezijski arhipelag mora očekivati jake vjetrove, obilnu kišu i velike valove. >> Globalno zatopljenje potopit će Kiribate, narod seli na Fidži