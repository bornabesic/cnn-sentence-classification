Bivši hrvatski predsjednik Stjepan Mesić reagirao je u subotu na izjavu Mostova saborskog zastupnika Mire Bulja, koji je, vezano za prozivke ministra kulture Zlatka Hasanbegovića, upitao kada će se 'ispričati bivši predsjednik Mesić što je u Australiji držao govore i veličao NDH i ustaštvo' - naglasivši kako je "neistina da se propustio kritički osvrnuti na svoje izjave s početka 90-ih godina" te da ih je jasno označio kao svoje "pogrešne i promašene taktičke ustupke". Mostov zastupnik Bulj je u petak u Saboru na upite novinara na temelju čega vjeruje da je ministar kulture Zlatko Hasanbegović uvjereni antifašist odgovorio: "Na temelju njegovih izjava. Jučer se čovjek ispričao, što bi trebao? Svaki dan se ispričavati? Pa primjerice, kad će se ispričati bivši predsjednik RH Mesić što je u Australiji držao govore i veličao NDH i ustaštvo kada je trebala najpotrebnija biti pomirba, kad smo trebali zajedno se boriti u Domovinskom ratu, kad se nije gledalo tko su sinovi partizana i ustaša? Hoće li se i on ispričati? I dan danas je na grbači društva", rekao je Bulj. Reagirajući danas na tu izjavu iz Ureda bivšeg predsjednika RH Mesića je priopćeno da neki, uključujući i saborskog zastupnika Mosta, Mira Bulja, nisu moglo odoljeti napasti i pokušati ga uvući u 'aktualne kontroverze' u 'slučaju' Hasanbegović. Mesić u priopćenju ističe kako je istina da je početkom devedesetih godina prošlog stoljeća sudjelovao na nekim skupovima u Australiji, i da je u to vrijeme i tada, i u Hrvatskoj, dao neke izjave koje su mogle otvarati mjesta sumnji u njegovu čvrstu opredijeljenost za antifašizam. "Istina je i to da sam cjelokupnim svojim djelovanjem na položaju predsjednika Republike Hrvatske, kao i nakon isteka mandata, potvrđivao i potvrdio kako nedvojbeno smatram antifašizam temeljem današnje hrvatske države, kako visoko cijenim Narodno-oslobodilačku borbu i kako držim nužnim reafirmiranje antifašizma kao ljudskog i civilizacijskog opredjeljenja u funkciji nezaobilaznog uvjeta za izgradnju demokratske Hrvatske, zemlje ravnopravnih građana", dodaje Mesić. Također navodi kako je "notorna neistina" da je propustio kritički se osvrnuti na svoje izjave s početka devedesetih godina. "Upravo suprotno. Vrlo jasno i konkretno označio sam ih kao 'pogrešne i promašene taktičke ustupke', priznajući da sam 'dopustio da budem upregnut u kola u najmanju ruku jednostrane interpretacije povijesnih zbivanja' te da sam govorio 'u funkciji ratne propagande i s pozicije stranačkog čelnika HDZ-a'", kaže u priopćenju Mesić. Ističe kako "nije brisao tragove svoje prošlosti na internetu, nije sakrivao, niti negirao ono što se dogodilo", te da je "svojim javnim istupanjima i djelovanjem jasno stavljao do znanja da su 'nacizam, fašizam i ustaštvo kao njihova hrvatska inačica, bili zločin kao ideja, i zločin kao realizacija te ideje'".