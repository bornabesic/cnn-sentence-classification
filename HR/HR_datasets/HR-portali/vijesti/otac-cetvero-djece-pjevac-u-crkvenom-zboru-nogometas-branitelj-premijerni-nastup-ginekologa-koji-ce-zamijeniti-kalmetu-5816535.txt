Božidar Kalmeta je fenomen, čovjek koji je tu još od vremena Franje Tuđmana. Ali, mi smo vrlo različite osobe, što je dobro za mene, jer nema boljeg Kalmete od Kalmete. Kaže to Branko Dukić, zadarski ginekolog, nova HDZ-ova zvijezda u koju Andrej Plenković ulaže veliku nadu. Zamijeniti Kalmetu u Zadru, čvrstoj HDZ-ovskoj utvrdi, nije lako, pogotovo zato što i SDP sanja o tome da napokon “osvoji” grad, a Dukić, omiljeni liječnik sa dvadesetogodišnjom karijerom u gradskoj bolnici, otac četvero djece, pjevač u crkvenom zboru, pasionirani igrač nogometa, čvrsto vjeruje da će biti dobar Kalmetin nasljednik. “Mislim da imam veliku prednost jer je Zadar danas grad s najvećim potencijalom u Hrvatskoj. Taj je potencijal narastao zahvaljujući baš Kalmeti, ali i njegovim prethodnicima koji su zaslužni što su realizirani brojni infrastrukturni projekti. Zahvaljujući njima, budući će gradonačelnik, a vjerujem da ću to biti ja, pobrati plodove rada svojih prethodnika.” Zato kad pitate dr. Dukića ono standardno pitanje o prvim potezima koje namjerava povući sjedne li u fotelju prvog čovjeka grada, ne daje spektakularne odgovore. “Krenuo bih s dobre početne točke. Ne može se sve ono što je učinio Kalmeta samo tako odbaciti, jer je to čovjek s velikim iskustvom. Očekujem njegovu podršku i u kampanji i poslije. Njega možete voljeti ili ne voljeti, ali mu nitko ne može osporiti što je sve napravio za Zadar. A ja ću voditi grad jednako kao što sam u bolnici vodio odjel, na svoj način. Za Kalmetu sam siguran da će na poseban način, ako sve prođe na izborima kako očekujem, proći sa mnom primopredaju, podijeliti kontakte, informacije, iskustvo. Normalno je da ćemo i dalje raditi zajedno dok god to bude potrebno.” Istovremeno je i sam Kalmeta prihvatio Dukićevu kandidaturu uz komplimente zadarskom ginekologu. “Apsolutno ga podržavam, Branko je poznat široj zadarskoj javnosti kao vrijedan i odgovoran liječnik, humanitarac, dragovoljac Domovinskog rata, uvijek spreman pomoći svakome. Čovjek koji je cijeli svoj život proveo u ovom gradu i ako ga izaberu za gradonačelnika, Zadrani ne moraju strahovati za svoju budućnost.” Dukić u studentskim danima   I dok Zadrani jako dobro znaju dr. Dukića, na nacionalnoj razini nije poznat. Svjestan je toga i sam, a kaže da se u Zadru gotovo svatko zna sa svakim. “Iako grad ima više od 82.000 stanovnika, tu nema tajni, svi se znamo. Cijeli život živim tu, priroda je moga posla da sam u kontaktu s brojnim ljudima, a društven sam i aktivan u sportu, klubovima i u humanitarnom radu. Zadrani me svakako znaju.” Dukići su inače stara zadarska obitelj koja se spominje u spisima još od 1500. godine. Možda je riječ i o jednoj od obitelji čije se podrijetlo najviše istraživalo. “Prošireno je prezime, ali starosjedioci smo ovdje u Zadru.” U lokalnoj zadarskoj politici dr. Dukić je od 2006., kao još jedan hrvatski liječnik koji nije mogao odoljeti zovu politike. “Učestala je to i logična pojava na hrvatskoj i zadarskoj političkoj sceni. Uživam u svojoj struci. Gotovo 14 godina vodim Odjel ginekologije i opstetricije u Općoj bolnici Zadar, gdje smo stvorili izvrstan tim. Kao liječnik imam priliku svakodnevno pomagati pacijentima, a sad mi se pružila prilika da pomognem svim sugrađanima. To je veliko zadovoljstvo, ali i velika odgovornost, a ja od odgovornosti ne bježim.” Priča da je u dva mandata bio predsjednik lokalnog Mjesnog odbora, ali u to vrijeme nije imao posebnih kontakata s moćnim gradonačelnikom. Nakon studija dr. Dukić je želio specijalizirati dječju kirurgiju, ali nije prošao na natječaju. S obzirom da je 1992. bio branitelj, razmišljao je o ostanku u vojsci, no shvatio je da kao liječnik neće moći ostvariti sve ono što je zamislio kad je upisao medicinu. “Upravo dok sam 1995., nakon Oluje, kao pripadnik Termita boravio na južnom cavtatskom bojištu na osiguranju područja, nazvao me dr. Ivica Vlatković, tada specijalizant ginekologije u zadarskoj bolnici, i rekao mi da traže ginekologa, da je raspisan natječaj, ali da nema odgovarajućih kandidata. Meni ginekologija do tada nije bila ni na kraj pameti, no nakon kratkog razmišljanja prihvatio sam specijalizaciju iz ginekologije zbog čega nikad nisam požalio. A na svoj odjel sam izuzetno ponosan.” Kao liječnik, Dukić je obišao dubrovačko ratište, a njegova je jedinica kasnije pokrivala područje od Zemunika do Stankovića. “Bilo je svega, i u vremenima borbe i u primirju”, kaže i dodaje “znamo što smo prošli, to nećemo nikada zaboraviti. Ali nikoga ne mrzimo, međunacionalnih problema nema danas ni u Zadru ni u okolici. Mržnja tu ne stanuje”.   Kad je riječ o liječničkom pozivu, Dukić kaže da o tome ne voli govoriti puno. “Teško je govoriti o sebi, još teže se hvaliti. Najbolje je da pitate druge, ali vam mogu reći samo to da je u Zadru ginekologija dobra i da se dobro radi. Mislim da nije pretjerano konstatirati da je to dobro i stručno postavljeni odjel” A motiv ulaska u politiku na lokalnoj razini bio mu je prije svega “da malo pomogne”. Počelo je s realizacijom raznih projekata, poput onog s kanalizacijom, a u šali kaže da će to moći realizirati tek kad postane gradonačelnik. “Nikako se ne smijemo zadovoljiti i uljuljati s ovim gdje smo danas. Puno je dobrog napravljeno, ali ako svoj potencijal ne iskoristimo i ne oplemenimo, brzo će nas dostići drugi. Zadru treba miran razvoj, a nikako kaos, prepirke i izolacija od ostatka države. Svoj mandat želim iskoristiti da ljudima svih dobnih skupina život u Zadru učinimo ugodnijim i jeftinijim. Zadar je grad za cijeli život i uvjeren sam kako ćemo postati najpoželjnija destinacija u Hrvatskoj, ne samo turistima, nego i onima koji će u Zadar željeti doseliti i ostati zauvijek. Vrlo blizu smo toga i siguran sam da ćemo uspjeti”. Dukić kaže da se razvoj Zadra trenutačno uvelike vrti oko turizma, ali da to ne smije biti jedini adut. U sljedećoj godini grad će vratiti veliki kredit, čime se otvara prostor za nove investicije, a jako su bili aktivni kad je riječ o fondovima EU. “Uloga grada nije izravno zapošljavati ljude, ali stvorene su predispozicije za novi poslovni uzlet u sljedećim godinama. Moj posao bit će otvoriti vrata i srušiti prepreku svakome tko želi zaposliti i jednu osobu na području grada. Gradski prioriteti su prije svega parkiralište, kako u centru grada, tako i u mjesnim odborima, cijene vrtića, opremljenost škola, završetak kanalizacijske mreže u svim dijelovima grada, popravak cesta, razina zdravstvenih usluga, briga o najstarijima.” Dukić veliki potencijal vidi i u zadarskom Sveučilištu, njegovu povezivanju s međunarodnim institucijama i poslovnim sektorom, ali sve će se to naći u programu koji će detaljno predstaviti građanima. Dukić na radnom mjestu u bolnici   “Naravno, velike stvari, velike projekte možete realizirati isključivo dobro surađujući s ministarstvima, državnim tvrtkama i institucijama. Svakako je lakše kad imaš otvorena vrata i kad osobno poznaješ ministre, ali presudno je da mi budemo konkretni i operativni, a Vlada će onda dati svoj doprinos. Pitajte Splićane jesu li se okoristili tom ‘vertikalom vlasti’ u proteklom mandatu.” Velike ambicije kad je riječ o Zadru ima i SDP i ambiciozna kandidatkinja za gradonačelnicu Sabina Glasovac. Dukić kaže da SDP ima problema, ali da je ta stranka itekako potrebna i u Zadru kako bi postojala ravnopravna politička utakmica. “Osim tradicionalno u Rijeci, nemaju favorita, a ni kandidata koji se može nazvati ozbiljnim niti u jednom velikom gradu osim još u Zadru. Poštujem kolegicu Glasovac. Dvije smo različite osobe, potpuno različiti kandidati, i građanima neće teško biti procijeniti kojim smjerom žele da ide njihov grad. Uvjeren sam u pobjedu, ali ponavljam, poštujem sve protukandidate i ne spekuliram o volji građana. Postanem li gradonačelnik, vjerujem da će mi kao saborska zastupnica Sabina Glasovac dati podršku za svaku inicijativu koja je na korist Zadrana.” Dukić kao ministrant u crkvi   Kada sam ga pitao ima li podršku Ante Gotovine, tog karizmatičnog čovjeka koji se sve vrijeme drži podalje od politike, pa i sada kada je savjetnik svog prijatelja i ratnog druga generala Krstičevića, odgovara da je pravo izbora svakog pojedinca da svoje opredjeljenje zadrži za sebe. “Ne bih volio nikoga, pa ni generala Gotovinu javno pozivati niti dovoditi u neugodnu situaciju. Potrebna mi je i dobrodošla podrška svih Zadrana koji žele dobro gradu i voljni su pomoći.” Tako, naravno, računa i na Kalmetu za kojeg kaže da je na svakim izborima na koje je izašao s razlogom dobio povjerenje građana. “Znao se izboriti za interese Zadra neovisno o tome je li bio na poziciji ministra, gradonačelnika pa čak i u vrijeme kad vlast nije bila HDZ-ova.” Kaže da je njegova sreća što neće morati puno vremena potrošiti na upoznavanje sa situacijom, nego ću moći krenuti snažno od prvog dana. “Najvažnije je osnovati dobar uži tim, ne dopustiti da se zbog primopredaje zaustave projekti koji su u tijeku i da sve službe odrade turističku sezonu na najvišoj razini. Nakon ljeta krećemo s novim projektima.” Tvrdi da središnjica HDZ-a i sam Andrej Plenković nisu imali ništa s kadroviranjem u Zadru. “Nije Plenković odredio tko će ovdje biti kandidat, to je isključivo bila stvar naše organizacije. Najvažnije je da su članovi u gradskoj organizaciji iskazali jednoglasnu podršku za moju kandidaturu, a podrška središnjice i predsjednika stranke tada uopće nije bila upitna”, tvrdi, a zadarski hadezeovci nam kažu da izbor Branka Dukića nije bio iznenađenje. “To se očekivalo kad je bilo jasno da Kalmeta neće ići po još jedan mandat.” To što se poznati zadarski ginekolog odlučio za gradonačelničku trku možda je najviše “iznenadilo” njegovu obitelj koja je, doduše, navikla na njegove brojne aktivnosti. “Moja supruga je to nevoljko primila. Ali, mi smo ionako uvijek bili dobro organizirani pa sam uvjeren da ću i sada imati podršku obitelji.” Brigu o četvero djece ponajviše je preuzela supruga, kad su zajednički odlučili da će “ostati doma” i brinuti se o djeci. A dr. Dukić je ionako dosad imao bezbroj obaveza, a uz posao u bolnici mnogo je vremena posvetio i humanitarnom radu, prije svega onom u Ligi za borbu protiv raka. “Pjevam već pet, šest godina u crkvenom zboru, a posebno me veseli kad s dečkima igram nogomet. Pronađem vremena za druženje s prijateljima tako da sam presretan zbog života koji vodim u Zadru.” A za Zadar kaže da mu je želja da 2020. godine postane najugodnije mjesto za život u Hrvatskoj.