SAD nije u ratu s islamom, nego se bori protiv barbarskih zločinaca koji žele uništiti ljudski život i ljude svih vjera – kazao je američki predsjednik Donald Trump obrativši se liderima 55 muslimanskih zemalja u Saudijskoj Arabiji naglasivši kako je to “borba između dobra i zla”. Svojim govorom Trump je napravio veliki odmak od svoje predizborne retorike, kada je iznosio islamofobne stavove. Ono što je zaprepastilo mnoge odavanje je priznanja pojedinim muslimanskim zemljama Zaljeva, ističući ulogu Saudijske Arabije u borbi protiv terorizma i ekstremizma, a posebno je pohvalio osnivanje globalnog centra za borbu protiv ekstremističkih ideologija optužujući “Iran kao zemlju koja najviše sponzorira terorizam” čemu se treba stati na kraj. Iran je označen kao država terorista jer negira državu Izrael, za razliku od saudijskog kralja. Izvoznici džihadizma Paradoksalno je da je Trump u svom istupu pohvalio borbu Saudijske Arabije i ostalih zemalja Zaljeva protiv terorizma dok su upravo Saudijska Arabija i ostale zemlje Zaljeva glavni financijeri terorista koje ujedno i naoružavaju. Kada se govori o ideologiji i islamskom radikalizmu, Trump je zaboravio kako gotovo 95 posto terorista i islamskih radikalista kao što su teroristička organizacija Islamske države, Al Qa’ida i ostale džihadističke skupine sadrže vehabijsko-selefijsku ideologiju koja je službena vjerska ideologija Saudijske Arabije. Njemačka vlada prošlog je tjedna, na upit jednog zastupnika ljevice, u opsežnom odgovoru optužila Saudijsku Arabiju kao glavnog izvoznika terorističke ideologije preko svojih imama koji su radikalizirali ljude, najviše na Balkanu – Kosovu, BiH, Albaniji... Ono što je evidentno, Trump je kao biznismen postigao ono što njegov prethodnik, predsjednik Obama, nije uspio. Prije dvije godine, Trump je preko Twittera poručio Obami kako im Saudijska Arabija i ostale zemlje Zaljeva moraju dati deset godina besplatno nafte zauzvrat za zaštitu njihova režima. Ono što tada nije uspjelo Obami, uspjelo je sada Donaldu Trumpu. Naime, Donald Trump, koji je zatvorio oči pred činjenicom da je Saudijska Arabija kolijevka terorizma i islamskog radikalizma, potpisao je s tom zemljom niz sporazuma u vrijednosti od 350 milijardi dolara, od kojih je odmah dobio 110 milijardi dolara, uglavnom za naoružavanje. Ostalih 240 milijardi dolara raspodijelit će se na deset godina za 34 sporazuma u raznim područjima, od obrane, aviotransporta i nafte. Trump je saudijskom kralju Salmanu, nakon potpisivanja sporazuma o isporuci oružja, rekao kako je ovo “prekrasno oružje” za Saudijsku Arabiju. Iako pakt i sporazum o vojnoj opremi i uslugama imaju cilj jačanje sigurnosti na području Perzijskog zaljeva, naspram iranske agresije, kako tvrdi Trump, te je namijenjeno da se potakne sposobnost Saudijske Arabije da pridonese operacijama za borbu protiv terorizma u regiji, čime se, kako navodi Trump, “smanjuje teret američke vojske za te operacije”, više je nego sigurno da će to oružje biti vjetar u leđa Saudijskoj Arabiji koja bi mogla destabilizirati čitavu regiju, a mogla bi ući i u frontalni sukob s Iranom. Mač s dvije oštrice Izvozom oružja u Saudijsku Arabiju, neće se uspostaviti mir na Bliskom istoku, već prijete veće eskalacije, s obzirom na to da će zasigurno velik dio tog oružja završiti u rukama terorističkih organizacija, kao što je to bio slučaj s hrvatskim naoružanjem koje je S. Arabija kupila od Hrvatske. Nakon dva dana boravka u Saudijskoj Arabiji, Trump je jučer stigao u Izrael, u pokušaju da oživi izraelsko-palestinski mirovni proces posjetima Jeruzalemu i Zapadnoj obali. “Imamo pred sobom rijetku mogućnost da donesemo sigurnost i stabilnost ovoj regiji i njezinim ljudima”, rekao je Trump. “Međutim mi to možemo postići samo ako surađujemo. Drugog načina nema”, naglasio je. Izraelski premijer Benjamin Netanyahu rekao je da se nada kako će Trumpov posjet Izraelu biti “povijesna prekretnica” u postizanju regionalnog mira. “Neka vaš prvi posjet našoj regiji bude povijesna prekretnica na putu prema pomirbi i miru”, rekao je Netanyahu. Dodao je da Izrael dijeli američku predanost miru te da je “Izrael pruža ruku pomirenja prema svim svojim susjedima, uključujući Palestince”.Trump bi se danas trebao sastati i s palestinskim predsjednikom Mahmudom Abasom kako bi pokušali oživjeti mirovni proces. Mir na Bliskom istoku zasigurno se neće postići bez Irana i palestinskih militantnih skupina Hamas i Islamski džihad, koje ondje vode glavnu riječ, a financira ih Iran.