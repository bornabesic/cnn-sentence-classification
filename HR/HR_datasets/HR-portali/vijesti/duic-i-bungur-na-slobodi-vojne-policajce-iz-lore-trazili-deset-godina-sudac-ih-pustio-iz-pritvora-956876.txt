Foto: FAH TOMISLAV DUIĆ, bivši šef Vojno-istražnog centra Lora i Emilio Bungur, vojni policajac 72. bojne VP, pušteni su danas iz splitskog zatvora. Sudac Vladimir Živaljić odlučio im je istražni zatvor zamijeniti mjerom opreza koja podrazumijeva redovito javljanje policiji. Živaljić je objasnio kako su Duić i Bungur dugo proboravili u zatvoru, prvi 11 mjeseci, a drugi više od dvije godine ne računajući služenje kazne za Loru 1. Još će se suditi Lora... "Istražni zatvor je najstrožija mjera. Ako može, uvijek se primjenjuje blaža mjera. U slučaju određivanja istražnog zatvora, traži se osobito žurno postupanje, a ovo je složen i obiman predmet, ne očekuje se da bude skoro dovršen, a ja imam i druge složene predmete", kazao je sudac Živaljić. Duić i Bungur više su od deset godina bili nedostupni tijelima gonjenja. Bungur je uhićen u ljeto 2015. godine kraj Šibenika, a Duić u svom stanu početkom prošle godine. Terete se za ratne zločine nad ratnim zarobljenicima i civilima u Lori 1992. godine. I Bungur i Duić već su bili pravomoćno osuđeni na zatvorske kazne od šest i osam godina za Loru 1, no kako im se sudilo u odsutnosti, sada imaju pravo na novo suđenje. Osim za Loru 1 i ratni zločin nad civilima srpske nacionalnosti, sude im i za slučaj Lora 2, tj. ratni zločin nad ratnim zarobljenicima.