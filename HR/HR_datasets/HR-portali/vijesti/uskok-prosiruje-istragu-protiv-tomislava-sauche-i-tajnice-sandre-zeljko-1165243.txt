Nakon što je Sabor prošli tjedan drugi put skinuo imunitet Tomislavu Sauchi, USKOK je danas priopćio zbog čega je proširio istragu protiv Sauche, ali i protiv Sandre Zeljko, njegove bivše tajnice. U zbiru, afera Dnevnice sada je “teška” gotovo milijun kuna, a Saucha i Sandra Zeljko sumnjiče se za niz kaznenih djela. Računi pod ovrhom Osim što se sumnja da je Saucha omogućio da se S. Zeljko isplate prekovremeni sati na koje nije imala pravo, za što je korišten račun Sunčice Batestin, jer je račun S. Zeljko zbog ovrha bio u blokadi, Saucha i S. Zeljko sumnjiče se i da su od rujna 2015. do siječnja 2016. lažirali osam putnih naloga temeljem kojih im je ukupno isplaćeno 39.140 kuna. USKOK navodi da su taj novac Saucha i S. Zeljko podijelili. Istraga je proširena na S. Zeljko i u odnosu na inkriminacije koje su se u početku samo stavljale Sauchi pa se i ona sada sumnjiči da je od studenog 2013. do siječnja 2016. sudjelovala u lažiranju 117 putnih naloga čime je proračun oštećen za 540.522 kune i 1360 eura, a USKOK sumnja da su i taj novac Saucha i S. Zeljko podijelili. Lažiranje putnih naloga nastavljeno je, tvrdi USKOK, i nakon Sauchina odlaska iz Vlade pa se S. Zeljko sumnjiči da je to sama radila od ožujka 2016. do veljače 2017. Način postupanja bio je isti kao i prije – izrađivala je putne naloge s neistinitim podacima o osobama koje trebaju službeno putovati u inozemstvo. U takvim nalozima, a bilo ih je 65, naznačivala je da troškove smještaja i prijevoza snosi organizator, a sama je potpisivala predstojnika ureda imitirajući stvarne potpise Nevena Zelića, predstojnika ureda u Vladi Tihomira Oreškovića, i Davora Božinovića, predstojnika ureda u Vladi Andreja Plenkovića. Temeljem takvih putnih naloga u računovodstvu Sabora i Vlade isplaćivane su joj akontacije za dnevnice, a taj je novac, sumnja USKOK, S. Zeljko zadržala za sebe. Ukupno se radi o 349.763 kune. Kao svjedok teretila Sauchu Kada je afera Dnevnice u veljači otkrivena, Saucha je nakratko završio u Remetincu, a S. Zeljko bila je svjedokinja. U međuvremenu je od svjedokinje postala osumnjičenica. Kao svjedokinja iskazivala je da je sporne putne naloge izrađivala po Sauchinu usmenom nalogu te da je novac preuzimala po dostavljaču. Kazala je i da je potpisivala isplatnice i tada je potvrdila da su na svim isplatnicama uz sporne putne naloge njezini potpisi. Novac joj je dostavljan u omotnicama na kojima je pisalo ime premijerovih savjetnika koji su navodno putovali u Švicarsku, Austriju, Pariz... Tvrdila je i da je novac predavala Sauchi. USKOK je tada proveo grafološko vještačenje, kojim je utvrđeno da su na spornim nalozima Sauchini potpisi. U međuvremenu je i Saucha angažirao vještaka grafologa i taj grafološki nalaz, suprotan USKOK-ovu, predan je u spis.      >> Sabor ponovno skinuo imunitet Tomislavu Sauchi >> DORH tereti Sauchu da je s tajnicom Zeljko podijelio 39.140 kuna 