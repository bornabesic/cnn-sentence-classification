Mađarski premijer Viktor Orban poručio je u petak Europskoj uniji da je primijenila "pogrešnu" strategiju prema njegovoj vladi prijeteći joj sankcijama zbog kršenja ljudskih sloboda. Europski parlament zatražio je u srijedu da se protiv Mađarske pokrene kazneni postupak, što bi bilo prvi put u EU, ocijenivši da situacija u toj zemlji predstavlja "jasan rizik teškog kršenja" temeljnih vrijednosti Unije. Rezolucija, koju je odobrila gotovo trećina konzervativnih zastupnika EPP-a, čiji je član Orbanov Fidesz, "pokazuje da je sva europska politika zagađena", rekao je Orban za državni radio. "Europa nije Bruxelles, to su države, nacije ... i ako ih institucije i oni koji ih vode ne poštuju, to je obeshrabrujuće... Oni ovise o nama a ne obrnuto, cijeli taj pristup je pogrešan, rezolucija Europskog parlamenta je znak pogrešne politike", rekao je. Europska komisija također je povisila ton prema Budimpešti otvorivši potkraj travnja proceduru zbog povrede prava zbog mađarskog zakona o stranim sveučilištima. EU prijeti i da će u lipnju pokrenuti proceduru zbog povrede prava protiv Mađarske i Poljske ako i dalje ne budu željele primiti migrante iz Italije i Grčke, kako je predviđeno planom iz 2015. To pitanje migracija "jedan je od pravih razloga za sadašnje napade na nas", smatra Orban, optužujući jednu "interesnu skupinu" da želi "svake godine dovesti nekoliko stotina tisuća, čak milijun i pol stranaca u EU." Orban, koji se otvoreno protivi primanju migranata koji po njemu ugrožavaju europski identitet, ponovno je optužio milijardera Georgea Sorosa, Amerikanca mađarskog podrijetla, da je "smislio, djelomično financirao i organizirao" promigrantsku politiku u Europi. Orban je Sorosa proglasio "javnim neprijateljem" zbog njegovih liberalnih vrijednosti koje on promiče putem svojih organizacija u Europi.