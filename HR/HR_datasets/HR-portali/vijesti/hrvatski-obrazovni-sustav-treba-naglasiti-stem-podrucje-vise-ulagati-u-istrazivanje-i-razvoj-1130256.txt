Hrvatsku predsjednicu Kolindu Grabar-Kitarović u kanadsku regiju Waterloo dovela je želja da u svojoj zemlji primjeni "svijet inovacija" kakav vlada u tom području, pišu u utorak mjesni mediji. Grabar-Kitarović posjetila je u ponedjeljak hrvatsku zajednicu u gradu Kitcheneru u južnom Ontariju, a zatim je obišla Kvantno-nano kompjuterski centar na obližnjem sveučilištu Waterloo.   "Zadivljena sam tehnološkim razvojem kakav sam ovdje vidjela", rekla je predsjednica u kratkom razgovoru za mjesno dopisništvo kanadske televizije. "Ovo je svijet inovacija, a inovacije investirane u znanost i tehnologiju temelj su današnjeg razvoja, a to želim donijeti u Hrvatsku". "Mi se previše oslanjamo na tradicionalnu industriju i na turizam koji je relativno nestabilna grana ekonomije jer ovisi o mnogim uvjetima koji su izvan naše kontrole", rekla je Grabar-Kitarović i naglasila kako je hrvatski obrazovni sustav potrebno uvesti u "drugu dimenziju, više naglasiti područje STEM, više ulagati u istraživanje i razvoj". Hrvatska je predsjednica rekla i kako bi u Hrvatskoj trebalo primijeniti "klimu suradnje kakva ovdje postoji", odnosno suradnju između lokalnih sveučilišta, mjesnih vlasti, tvrtki iz privatnog sektora i nevladinih organizacija. Prije posjeta sveučilištu u Waterloou, na kojem se susrela i sa studenima hrvatskog jezika i kulture, predsjednica se sastala s gradonačelnikom KItchenera Berryjem Vrbanovicem, koji je rođen u Hrvatskoj, te s predstavnicima hrvatske zajednice u tom gradu. Ovaj posjet hrvatskoj zajednici u Kanadi jasan je znak kako Hrvatska računa na vaše iskustvo i znanje stečeno ovdje koje sigurno možemo primijeniti u raznim sektorima, posebice gospodarstvu i obrazovnom sektoru, kazala je Grabar-Kitarović na susretu s Hrvatima, doznaje se iz Ureda predsjednice. "Upravo Kitchener je dobar primjer grada koji ne obiluje prirodnim bogatstvima, a jasno je pozicioniran na mapi Kanade i svijeta svojim ulaganjem u obrazovanje i spajanjem tog obrazovanja s primijenjenom tehnologijom, posebice IT sektorom. To je dokaz kako kvalitetna obrazovna reforma može pridonijeti razvoju društva i gospodarstva", naglasila je hrvatska predsjednica. Po popisu stanovništva, u regiji Waterloo živi 4450 ljudi hrvatskog podrijetla. >> Grabar-Kitarović u Kanadi: Hrvatskom školstvu je nužna reforma