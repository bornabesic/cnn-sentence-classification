SDP pokreće postupak opoziva potpredsjednice Vlade i ministrice gospodarstva Martine Dalić zbog sukoba interesa u slučaju Agrokor, Predsjedništvo SDP-a preuzima ulogu izbornog stožera i stranka je spremna u svakom trenutku preuzeti odgovornost za Hrvatsku, izjavio je predsjednik SDP-a Davor Bernardić nakon sjednice Predsjedništva.  Predsjedništvo SDP-a na sjednici u subotu zaključilo je da kreće u opoziv ministrice i potpredsjednice vlade Martine Dalić zbog evidentnog sukoba interesa jer odvjetnička društva ovoj Vladi pišu zakone, izjavio je Bernardić. Po tvrdnjama oporbe, u pisanju 'lex Agrokor' bilo je navodno uključeno odvjetničko društvo Šavorić povezano s VTB bankom, jednim od najvećih kreditora Agrokora, a što je, kažu u oporbi, evidentan sukob interesa.  "Ovo je vlada sukoba, interesa i sukoba interesa. To je njihov OIB, JMBG i neizostavni dio njihove identifikacije", poručio je Bernardić. No na pitanje hoće  li SDP pokrenuti postupak izglasavanja povjerenja čitavoj Vladi, Bernardić nije odgovorio rekavši samo vrlo jasno da je SDP počeo proces izglasavanja nepovjerenja potpredsjednici Vlade. Upitan zašto se SDP nije odlučio na rušenje cijele Vlade, Bernardić je odgovorio da je to zato što je "potpredsjednica Vlade uhvaćena s prstima u pekmezu". Proceduru prikupljanja potpisa za opoziv Dalić SDP, po Bernardićevim riječima,  pokreće ovih dana. Poručio je i da Predsjedništvo SDP-a preuzima ulogu izbornog stožera te da je SDP u svakom trenutku spreman preuzeti odgovornost za Hrvatsku.  "Započinjemo strateške pregovore s našim koalicijskim partnerima, prije svega s HSS-om i HSU-om, potpisnicama Deklaracije o dobrom društvu, a onda i s ostalim strankama Narodne koalicije - HNS-om, pa i s IDS-om", rekao je. Poručio je da su u SDP-u formirali pregovarački tim i spremni su u svakom trenutku preuzeti odgovornost za Hrvatsku. Upitan je li u kontaktu s čelnikom Mosta Božom Petrovom, rekao je samo da su se "čuli prije dva dana uoči političke nestabilnostu koju je u Hrvatskoj izazvao premijer Plenković". "Razgovarali smo čisto oko tehničkih detalja, tada mi je rekao da će na dnevni red Sabora sljedeći tjedan staviti raspravu o povjerenju ministru Zdravku Mariću, koji je očito u sukobu interesa. To je bio telefonski razgovor, vrlo hladan, gdje smo razmijenili činjenice", rekao je Bernardić.  Upitan za poruke iz HNS-ovih neimenovanih izvora da im ne pada na pamet da se ponovno strateški povežu s SDP-om, Bernardić je odgovorio kako je "važno da najprije kreću u strateške pregovore s potpisnicima Deklaracije o dobrom društvu". "Bez obzira koliko nas plaćenici u medijima potcjenjivali, mi ćemo se boriti za dobru Hrvatsku do zadnjeg atoma naše snage", poručio je. Bernardić nije izravno odgovorio ni kolika je mogućnost da SDP pregovara s Mostom i drugim strankama u parlamentu o formiranju nove parlamentarne većine, rekavši samo da "preslagivanje ne dolazi u obzir te da je SDP spreman u svakom trenutku preuzeti odgovornost za Hrvatsku".  Na pitanje ima li oporba 76 ruku u Saboru za opoziv ministra financija Zdravka Marića idući tjedan u Saboru, Bernardić je ustvrdio kako je "Hrvatskoj manje bitno koliko je ruku za opoziv Marića. Važnije je da je Vlada u očitom sukobu interesa i da odvjetnička društva pišu zakone za ovu vladu". Picula: Plenković kao Teresa May Prije sjednice Predsjedništva, SDP-ov zastupnik u Europskom parlamentu Tonino Picula je odgovarajući na pitanja novinara, ocijenio da predsjednik HDZ-a i premijer Andrej Plenković ima namjeru ojačati svoju i poziciju HDZ-a, poput bitanske premijerke  Terese May.   "Mislim da g. Plenković ima namjeru u ovome što radi ponoviti, ili imitirati, Teresu May, koja je raspisala također parlamentarne izbore, odnosno ojačati svoju poziciju u stranci, ojačati poziciju stranke u državi i, naravno, sigurno interes ima da i Hrvatska u ovim krizama koje traju oko nas možda bude na nešto jačoj poziciji," rekao je Picula.  