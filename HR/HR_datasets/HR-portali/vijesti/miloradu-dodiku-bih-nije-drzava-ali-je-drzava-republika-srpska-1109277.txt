Predsjednik Republike Srpske Milorad Dodik izjavio je u subotu u Banjoj Luci kako Bosna i Hercegovina nije država, a poziciju Srba u toj zemlji usporedio je s odvođenjem njihovih sunarodnjaka u koncentracijski logor Jasenovac tijekom Drugog svjetskog rata.  Dan nakon što je napao predsjednika SDP-a Hrvatske Zorana Milanovića zbog njegovih izjava o BiH i Srbiji Dodik je izrijekom potvrdio kako ni sam ne smatra zemlju u kojoj živi državom, najavivši "borbu protiv nasilja iz Sarajeva". U još jednom u nizu istupa obilježenih zapaljivom retorikom Dodik je u govoru na svečanosti u povodu 20. obljetnice osnutka njegove stranke koja djeluje pod nazivom Savez nezavisnih socijaldemokrata (SNSD) nazvao BiH "surogatom koji nije uspio postati državom". Državom je pak proglasio entitet kojemu je na čelu. "Tražim od svih da se Republika Srpska slavi kao država", kazao je Dodik na svečanosti gdje se u nazočnosti ruskog i kineskog veleposlanika intonirala himna Srbije a ponovo nije bilo ništa od znakovlja države u kojoj su akreditirani. Nakon što je raspisivanjem referenduma najavljenog za 25. rujna najavio kako će odbiti poštovati odluke Ustavnog suda BiH, Dodik se u subotu okomio i na Sud i Tužiteljstvo BiH.  Ogorčen je zbog sudske odluke kojom je ranije ovog tjedna utvrđena zakonitost uknjižbe svih vojnih objekata na ime MiInistarstva obrane BiH i smatra to "otimačinom imovine RS". "Nametnuti Sud i Tužiteljstvo BiH kažnjavaju sve što je srpsko. Neću to dopustiti, hoću se pobuniti i neću biti glup. Nitko nam ne može oduzeti imovinu jer je to odlučeno ustavom i Daytonom. Nigdje ne piše da imovina pripada BiH", poručio je Dodik stranačkim sljedbenicima, dodajući kako je to bitka protiv vraćanja u razdoblje poput onoga iz Osmanskog carstva "gdje je raja stenjala i trpjela". Pozivajući svoje pristaše na otpor tijelima državne vlasti BiH, Dodik ih je potaknuo da u tome budu "beskompromisni". "Nismo kao oni koji su vođeni u Jasenovac s nadom da će im tamo biti dobro. Naša borba protiv nasilja u Sarajevu je beskompromisna. Ako danas ukinu Dan Republike Srpske, sutra će tražiti ukidanje RS-a", kazao je Dodik. >> Dodik o Milanoviću: Kao i većina političara s hrvatske scene, vuče višestoljetni kompleks od Srba 