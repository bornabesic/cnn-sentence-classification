Podnijeli smo kaznenu prijavu protiv nepoznatog počinitelja za kaznena djela zloupotrebe položaja i ovlasti te krivotvorenje isprave, koja su se događala u 2016. godini, izjavila je jučer za N1 televiziju Aleksandra Horvat, odvjetnica Tomislava Sauche, komentirajući kako će širenje istrage u aferi Dnevnice utjecati na istragu koja se provodi u slučaju njezina branjenika. Istraga se proširila, rekla je, na temelju Sauchina iskaza te onoga što je prijavio. Odvjetnica Horvat je naglasila kako novi detalji idu u korist njezinu klijentu. Neslužbeno doznajemo da je upravo Sauchina obrana na popisu isplaćenih dnevnica za sva putovanja tijekom 2016. godine, a koji je navodno dobila od DORH-a, uočila još nekolicinu sumnjivih putovanja, odnosno da su putni nalozi rađeni na imena ljudi iz Vlade koji zapravo nikad ne idu na službena putovanja. To je, navodno, utvrdio sam Saucha, koji je znao tko u Vladi ide na službena putovanja, a tko ne. Spominju se neslužbeno neke službenice iz Vlade. Sauchina obrana potom je ta saznanja prošli tjedan navodno dostavila Državnom odvjetništvu. Oni su, navodno, tijekom vikenda utvrdili kako zaista postoji sumnja da su se takvi fiktivni putni nalozi sastavljali i nakon Sauchina odlaska iz Vlade, a neki izvori neslužbeno komentiraju kako je to “možda bio neki model” kojim su se i drugi koristili. Upravo zato je premijer Plenković jučer sazvao tiskovnu konferenciju u društvu glavnog državnog odvjetnika Dinka Cvitana, kako bi očito unaprijed sanirao štetu. Saucha se jučer nije javljao, a ni Ivana Saucha, njegova supruga i ujedno odvjetnica, koja također nije željela komentirati proširenje istrage. No, proširenje istrage iznenadilo je Nevena Zelića koji je u Uredu predstojnika Ureda predsjednika Vlade bio u mandatu premijera Tihomira Oreškovića. Rekao nam je da se spreman odazvati DORH-u na ispitivanje ako će ga zvati. - Nisu me još zvali, ali iznenadilo me danas da se sumnja i na nepravilnosti koje su se događale poslije Milanovićeve Vlade - rekao je Zelić koji tvrdi da nije primijetio ništa sporno dok je bio u Vladi. Povjerenja je imao i u tajnicu Tihomira Oreškovića, Sandru Zeljko, koja je prije bila u Sauchinu uredu te je svjedočila da joj je predstojnik Milanovićeva Ureda davao usmene naloge koji su se odnosili na sporna službena putovanja i dnevnice. Tomislav Karamarko, koji je također u to vrijeme bio u Vladi, jučer nam je rekao da “ne zna ništa o tome”. Podsjetimo da je slučaj s dnevnicama otvoren nakon što je HRT objavio prilog o nalazu Državne revizije za 2015. godinu, koja je utvrdila da je za službena putovanja tri posebna savjetnika u mandatu Zorana Milanovića izdvojeno čak 307.785 kuna. Radilo se o posebnim savjetnicima za znanost, europsko pravo i kulturu - Nevenu Budaku, Siniši Petroviću i Slavku Goldsteinu - koji su imenovani u siječnju 2012. te su svoje poslove savjetovanja obavljali bez naknade. “Rashodi za dnevnice tri posebna savjetnika evidentirani su na temelju 57 naloga za službena putovanja u inozemstvo, prema kojima im je za 2015. isplaćeno ukupno 532 dnevnice”, navedeno je u reviziji. Čim je to objavljeno, počeli su se javljati bivši posebni savjetnici tvrdeći da nisu bili na tim putovanjima. Štoviše, neki od njih nisu bili te godine ni na jednom službenom putovanju, a javno je reagirao i Saucha tvrdeći da nije potpisao te naloge te da prvi radni dan (bio je vikend) ide u Državno odvjetništvo prijaviti cijeli slučaj. - Ovdje se radi o gruboj pogrešci, ili o podmetanju ili o teškom kaznenom djelu - ponavljao je Saucha. U DORH je otišao u društvu i Budaka i Goldsteina. Međutim, nedugo nakon toga grafolozi su utvrdili da za potpise bivšeg predstojnika Ureda predsjednika Vlade na 130 dokumenata postoji navodno “velika vjerojatnost da su vjerodostojni”. USKOK je potom objavio da Sauchu terete da je “sukladno njegovim uputama izrađeno 117 putnih naloga za službena putovanja u inozemstvo na imena posebnih savjetnika predsjednika Vlade. Nakon što su ovlašteni službenici Ureda za opće poslove Hrvatskog sabora i Vlade, u uvjerenju da se radi o vjerodostojnim putnim nalozima za službena putovanja u inozemstvo koja će stvarno biti i izvršena, obračunali te na isplatili gotov novac u visini traženih akontacija dnevnica, tako isplaćene novčane iznose okrivljenik je zadržavao za sebe te svojim potpisom putnih računa kao naredbodavatelj potvrđivao da su službena putovanja doista i obavljena, iako je znao da to nije odgovaralo istini. Na opisani je način sebi, na štetu državnog proračuna, pribavio imovinsku korist u iznosu od 540.522,81 kune i 1360 eura”. DORH je zatražio da se Sauchi skine imunitet kao saborskom zastupniku, a određen mu je i pritvor iz kojega je izašao 17. veljače. Prošli se tjedan Saucha, nakon što je istupio iz SDP-a, vratio u saborske klupe. Osim nalaza grafologa, Sauchu su u istrazi teretili njegovi bivši suradnici: tajnica Sandra Zeljko te bivši šef Ureda za opće poslove Zvonko Matišić koji je za Jutarnji list tvrdio da ne zna ništa o spornim dnevnicama. - Imao sam puno povjerenje u sve zaposlenike Ureda za opće poslove Sabora i Vlade koji obrađuju putne naloge. Nikad nisam primio pritužbe ni na koga tko radi ili na blagajni ili u Uredu - izjavio je tada Matišić, koji je taj Ured vodio tijekom 2015. godine, i dodao: - Naše računovodstvo bilo je u redu jer su, očito, postojali putni nalozi, dakle isplate su u papirima bile pokrivene. No, ako je netko krivotvorio putne naloge, riječ je o kaznenom djelu. Trebao je pritom krivotvoriti više potpisa jer svaki putni nalog potpisuje više osoba prilikom otvaranja i zatvaranja. Procedura otvaranja putnih naloga bila je sljedeća: putne naloge u Vladi je odobravao Saucha ili njegov zamjenik Dalibor Dvorny, a oni su se obrađivali te isplaćivali u Uredu za opće poslove Sabora te su u kuvertama akontacije dnevnica vraćane u Vladu. Za Jutarnji list i Dvorny je rekao da nije potpisivao te putne naloge. Državna je revizija, podsjetimo, utvrdila da putnim nalozima tada nisu bili priloženi izvješće s puta ni druga dokumentacija koja bi potvrdila da je putovanje obavljeno. U nalazu Državne revizije iz 2012. godine se, primjerice, ne problematiziraju službena putovanja, ali Revizija je Vladi tada dala preporuku koja se odnosila na prekovremene sate rada zaposlenika. “...Ukupni rashodi za bruto plaće za prekovremeni rad za 2012. manji za 2,209.373 kune ili 51,3 posto u odnosu na 2011.; iako su navedeni rashodi značajno smanjeni, za određeni broj zaposlenika dva ureda Vlade RH, od kojih su većina vozači, i u 2012. su isplaćene bruto plaće za prekovremeni rad duži od 180 sati te je i nadalje potrebno poduzimati odgovarajuće aktivnosti”, navela je tada Revizija. Izvor blizak tadašnjoj Vladi rekao nam je da su se prekovremeni sati isplaćivali, među ostalima, i tajnici Sandri Zeljko. Tajnica kojoj su vjerovali svi: od Jadranke Kosor do PlenkovićaPremijerova tajnica Sandra Zeljko, koja je jedan od ključnih svjedoka protiv Sauche, u Vladu je došla s bivšom premijerkom Jadrankom Kosor, i to iz Ministarstva branitelja. U mandatu Kosor bila je tajnica u Uredu premijerke, a dolaskom Milanovićeve Vlade prebačena je u Ured Tomislava Sauche. Poslije njegova odlaska Zeljko je vraćena u Ured premijera Tihomira Oreškovića u kojem je dočekala današnjeg premijera Andreja Plenkovića. Prati je priča da je profesionalna u svom poslu te da Vladu nije htjela napustiti ni s Kosor, ni sa Sauchom te da su je oboje zvali u Sabor. Naši izvori govore da bi svaki put prekinula komunikaciju s onima koji su odlazili te se novima vladajućima uvijek pokazala kao profesionalna. Tjednik Nacional je u jeku afere objavio priču i o sudskom sporu koji je protiv Zeljko pokrenuo alkarski vojvoda Ante Vučić, i to navodno zbog duga od 17 tisuća kuna iz 2011. godine.