Foto: Index, HNS, MORH/M.Sever PONOVNO uvođenje obaveznog služenja vojnog roka proteklih nekoliko dana glavna je tema u hrvatskim medijima. Nakon što su tu ideju u više navrata nedavno zagovarali Andrej Plenković i njegovi ministri, danas je otkriveno kako ni Plenković, a ni dio ministara u njegovoj Vladi, nisu odslužili vojni rok. No, slučaj iz jedne osječke škole potvrđuje kako su se na ovom području već počele mijenjati neke stvari. Kako Index večeras doznaje od izvora iz HNS-a, u osječkoj Tehničkoj školi Ruđer Bošković počeo se dijeliti upitnik o uvođenju u vojnu evidenciju, a navodno ga je učenicima rođenim 1999. godine dijelila jedna profesorica. U upitniku se od maloljetnika tražilo da se izjasne žele li služiti vojni rok, a anketu su navodno smjeli ponijeti ispuniti i doma. Tako je anketa došla i do roditelja. Takvi upitnici nemaju što tražiti u školama  O ovoj temi sutra će biti održana i press konferencija HNS-a, na kojoj će se javnosti obratiti Stjepan Čuraj, član Predsjedništva HNS-a. Kako Čuraj upozorava, takvim upitnicima inače nije mjesto u školama, obavijest o upisu u vojnu evidenciju učenici moraju dobiti na kućnu adresu, a šalje im ga ured za vojnu evidenciju. Dodatno, ukoliko se ankete i provode, iste bi trebale biti anonimne, a ne potpisane imenom i prezimenom maloljetne djece - koja sama bez nazočnosti roditelja ne mogu podignuti ni osobnu iskaznicu. U izjavi za Index, Čuraj je večeras kazao kako je HNS informacije o ovom slučaju dobio od zabrinute majke, kojoj je dijete došlo doma sa spornim upitnikom. Čuraj za Index: Koriste se škole za militarističku propagandu "Dobili smo informaciju o tome preko članova i članica, a nakon što ih je zabrinuta majka kontaktirala, jer joj je dijete došlo kući s tim upitnikom.  Ovo je prvi put da se takvo što radi maloljetnicima, dosad su uredi za obranu slali obavijest nakon što bi djeca postala punoljetna. Tad bi dobila poziv da se jave uredu za obranu. Ovdje se radi o maloljetnicima koji se moraju potpisati kao novaci, a maloljetnici ni osobnu iskaznicu bez roditelja ne mogu podići, a pazite - tu se traži da potpisuju te upitnike kao novaci... To kod njih izaziva zbunjenost, naravno. I to se onda još u školama događa.  Umjesto ulaganja u znanost i obrazovanje, koja ova Vlada odbija, najavljuje se potrošnja stotina i stotina milijuna za ponovno uvođenje vojnog roka, koriste se škole za militarističku propagandu. Što je sljedeći korak, ONO i DSZ? Ili militariziranje društva kao u Sjevernoj Koreji? Za to se novaca ima, a za obrazovanje ne. Bitnije je očigledno da dijete rov nauči kopati nego da bude konkurentno na tržištu rada. Pozivamo da se prestane s ovime, i da se očituju nadležne ustanove. Ovo je državna srednja škola. Tko je to tražio? Zašto se to napravilo? Ne znamo je li ovo sustavno. Ovom upitniku nije mjesto u školama. Umjesto da ova Titanik Vlada uloži u obrazovanje i nove udžbenike iz informatike, ovakve stvari se rade. Nevjerojatno", kazao je Čuraj za Index. >> VIDEO Građani o vojnom roku: "Ne osjećam se dužnim braniti državu koju su nam pokrali" >> Anemični Plenković zbog zdravlja nije mogao u vojsku, a hvali se aktivnim bavljenjem sportom