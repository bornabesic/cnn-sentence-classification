Turski predsjednik Recep Tayip Erdogan ponovno je izabran na čelo stranke Pravde i razvoja (AKP) nakon gotovo tri godine, budući da mu ustavna reforma usvojena na referendumu 16. travnja to opet omogućuje. "S 1414 glasova naš utemeljitelj je izabran za predsjednika", rekao je Hayati Yacizi, zamjenik predsjednika AKP-a nakon glasanja zastupnika stranke u Ankari. Erdogan je bio jedini kandidat i siguran u izbor na čelo stranke koju je utemeljio 2001. i koju je morao napustiti kada je postao predsjednik Turske 2014. kao što je tada nalagao ustav. Deseci tisuća osoba su stigli iz cijele zemlje na izvanredni kongres AKP-a u nedjelju u Ankaru. "Ovaj kongres je novi početak", rekao je Erdogan nakon objave njegove pobjede.  "Od borbe protiv terorizma do gospodarstva, od proširenja prava i sloboda do ulaganja, u svakom području će sljedeće razdoblje za Tursku predstavljati skok". Turski predsjednik je naslijedio premijera Binali Yildrima koji je vodio stranku od 2016. Na referendumu 16. travnja usvojena je ustavna reforma kojom se bitno proširuju Erdoganove ovlasti. Oporba osporava rezultat tog referenduma i upozorava na nepravilnosti. Erdogan tvrdi da su te nove ovlasti ključne za održavanje stabilnosti Turske dok se ona bori protiv kurdskih i islamističkih militanata, te nakon prošlogodišnjeg pokušaja puča za koji Ankara optužuje turskog klerika s adresom u Sjedinjenim Državama Fethullaha Gulena.  Turske oporbene stranke žele da se referendum poništi zbog nepravilnosti i tvrde da uvedene reforme guraju Tursku prema diktaturi. Zabrinutost su izrazile i neke članice Europske unije i NATO saveza.  Erdogan je izborom na čelo AKP-a postao prvi Turčin u gotovo 70 godina koji je istovremeno na čelu države i političke stranke.  "Bili smo razdvojeni, no sad smo ponovno skupa", poručio je Erdogan svojim pobornicima okupljenima ispred sportske dvorane u Ankari uoči izbora. Turska policija je danas u policijskoj raciji uoči kongresa AKP-a ubila dvojicu muškaraca za koje se sumnjiči da su pripadali Islamskoj državi, prenosi državna agencija Anadolija. Vjeruje se da su ubijeni planirali napad.