Udruga Blokirani(h) hrvatskih građana protivi se deprecijaciji kune pa je u subotu u otvorenom pismu hrvatskoj predsjednici Kolindi Grabar-Kitarović istaknula kako je šokirana smjernicama njezina Vijeća za gospodarska pitanja, kojim traži da se gospodarstvo i izvoz ožive rušenjem kune od po dva posto u sljedećih pet godina. Blokirani naglašavaju kako bi posljedica takvih odluka plaćali prezaduženi i osiromašeni građani. Većina štednje građana i poduzeća je u eurima, ali je uz tu valutu vezan i dug 330 tisuća blokiranih građana te 20 tisuća blokiranih pravnih subjekata, napominju Blokirani i procjenjuju kako bi time privatni dug automatski porastao za dodatnih 30 milijardi kuna. To bi, smatra udruga, uz sadašnje stanje od 60 milijardi kuna građana i poduzeća značilo da bi otplata kredita i povrat duga za većinu osiromašenih postalo apsolutno nemoguće te bi, kako ocjenjuju, predsjednica posredno, ovakvim smjerom, na doživotno dužničko ropstvo, osudila nove generacije. Po njihovu mišljenju, uz to bi siromašne i prezadužene građane, koji jedva preživljavaju s prosječnim mjesečnim prihodima između 2000 i 3000 kuna uništio rast cijena osnovnih prehrambenih artikala i režija.  >> Odbijen prijedlog udruge Blokirani protiv Ovršnog zakona 