MAKEDONSKI predsjednik Đorge Ivanov dao je u srijedu mandat socijaldemokratu Zoranu Zaevu da formira koalicijsku vladu nakon što to nije želio učiniti gotovo šest mjeseci, probudivši nade u rješenje dvogodišnje političke blokade u zemlji.  Koalicijski sporazum između socijaldemokrata i stranaka koje predstavljaju makedonske Albance postignut je nakon izbora u prosincu. No Ivanov, saveznik makedonskih nacionalista, protivio se formiranju takve koalicije strahujući da bi mogla dovesti do veće autonomije za Albance i ugroziti makedonski suverenitet.  Zaev je Ivanovu predao pisano jamstvo da njegova koalicija neće potkopati makedonski ustavni poredak i suverenitet. "Prepreka za davanja mandata za novu vladu sada je uklonjena", rekao je tada Ivanov. Zaev očekuje da će vlada biti formirana za 10 dana.  Odluku predsjednika Ivanova pozdravili su visoka predstavnica EU-a za vanjsku politiku i sigurnost Federica Mogherini i povjerenik za proširenje Johannes Hahn. Izlazak iz političke krize i kraj nasilja  "Nadamo se da će ovaj konstruktivan duh prevladati kako bi zemlja napokon mogla izići iz političke krize", kazali su u zajedničkoj izjavi.  "Pozivamo sve parlamentarne stranke da zaborave na svoje podjele i zajednički rade na zajedničkoj reformskoj agendi, da vrate zemlju na njezin put euroatlantske integracije. To narod želi i zaslužuje."  Makedonija je bez funkcionirajuće vlade od 2015., kada je izbila kriza zbog skandala oko prisluškivanja koji je s vlasti srušio vladajući nacionalistički VMRO-DMPNE.  Izbor Talata Xhaferija, Albanca i bivšeg gerilca, za predsjednika parlamenta ranije ovaj mjesec potaknuo je nacionaliste da napadnu zastupnike u parlamentu. Ozlijeđeno je bilo više od 100 ljudi. Nasilje su osudili i EU i NATO.  Xhaferi je rekao za Reuters telefonom da bi bilo koja druga odluka bila katastrofalna za Makedoniju.  "Ne mogu reći da je kriza završila, ali ovo će otvoriti put da se stvari institucionalno poslože", rekao je.