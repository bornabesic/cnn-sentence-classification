Agrokor Grupa, u bliskoj suradnji sa savjetnicima, u preliminarnim je provjerama utvrdila da bi moglo biti potencijalnih pogrešaka u financijskim izvješćima Grupe, a namjerava imenovati PricewaterhouseCoopers (PwC) revizorom za 2016. godinu, priopćeno je u četvrtak iz Agrokora, koji je od društava u sastavu grupe zatražio da sazovu glavne skupštine. "Izvanredni povjerenik danas je zatražio da određena društva unutar Grupe sazovu svoje glavne skupštine. Očekuje se da se te glavne skupštine održe unutar 15 dana od danas", navodi se u priopćenju, kojemu je priložen i popis 40-ak tvrtki iz sastava grupe. Kao svrhu tih skupština iz Agrokora navode donošenje rješenja o imenovanju PricewaterhouseCoopers d.o.o. novim statutarnim revizorima za Grupu radi provedbe revizije za financijsku godinu 2016. "Grupa je, u bliskoj suradnji sa svojim savjetnicima, u preliminarnim provjerama utvrdila da bi moglo biti potencijalnih pogrešaka u izvješćima Grupe. Te se provjere trenutno nastavljaju. Slijedom toga, Grupa moli da se dionici ne oslanjaju na njena financijska izvješća iz prošlosti dok provjere ne budu dovršene, a situacija primjereno razjašnjena", ističe se u priopćenju. Pritom se ponavlja kako Grupa namjerava imenovati PricewaterhouseCoopers za provedbu revizije financijskih izvještaja Grupe za 2016. "To će imenovanje rezultirati potrebom produljenja roka za objavu revidiranih financijskih izvještaja za 2016. Grupa očekuje izdati daljnju objavu o napretku pokrenutih procesa unutar sljedećih 30 dana", navodi se u priopćenju. "Agrokor d.d. želi svim vjerovnicima skrenuti pažnju na činjenicu da je uslijed moratorija prema Zakonu o izvanrednoj upravi pokretanje bilo kakve prisilne radnje, započinjanje sudskog postupka, primjena bilo kakvih pravnih lijekova i poduzimanje sličnih radnji protiv Grupe izričito zabranjeno tijekom postupka izvanredne uprave", zaključuje se u priopćenju. Iz Agrokora pritom podsjećaju kako je ta kompanija ušla u postupak izvanredne uprave sukladno Zakonu o postupku izvanredne uprave za trgovačka društva od sistemskog značaja za Republiku Hrvatsku, a to se odnosi na Agrokor d.d. i njegova ovisna društva pod izvanrednom upravom te se u priloženom popisu nalazi nešto više od 40 tvrtki. Inače, izvanredni povjerenik u Agrokoru Ante Ramljak u četvrtak je boravio u Sarajevu te upozorio kako je kriza u tom koncernu i dalje "alarmantna", dodajući kako ne želi širiti lažni optimizam, no kako će uraditi sve da se poslovanje stabilizira, a dospjeli dugovi izmiruju. "Od trenutka preuzimanja i vođenja ove kompanije situacija koju smo zatekli u koncernu, a prije svega mislim na hrvatski dio koncerna, bila je vrlo alarmantna. Ona je to još i danas", kazao je Ramljak novinarima nakon sastanka s predsjedateljem Vijeća ministara BiH Denisom Zvizdićem i predstavnicima drugih tijela vlasti u BiH, s kojima je razgovarao o poslovanju Agrokorovih tvrtki u toj zemlji i krizi u hrvatskom koncernu. Ramljak je novinarima kazao kako je svojim sugovornicima predstavio situaciju u Agrokoru. Podsjetio je kako je odmah nakon imenovanja kazao kako je riječ o borbi s vremenom, za zaposlene, dobavljača i sve države u regiji i njihove građane. "Ta bitka još traje. Nemam namjeru širiti nikakav lažni optimizam i u ovom trenutku ne mogu reći da je situacija takva da se promijenila za petnaest dana", kazao je Ramljak.