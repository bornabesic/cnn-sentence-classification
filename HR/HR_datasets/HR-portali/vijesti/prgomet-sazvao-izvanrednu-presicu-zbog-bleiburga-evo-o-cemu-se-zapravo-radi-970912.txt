Foto: FaH  HDZ-OV kandidat za gradonačelnika Drago Prgomet sazvao je izvanrednu press konferenciju medije u 14 sati u zagrebačkoj središnjici stranke. Tema je prilično neuobičajena za Dragu Prgometa - radi se o Bleiburgu.  O čemu se zapravo radi?  Prgomet je sinoć gostovao u emisiji "Pressing" N1 televizije, koju uređuje i vodi Petar Štefanić. U emisiji je, između ostalog, govorio i o razlozima zbog kojih nije bio na nedavnoj komemoraciji u Bleiburgu.  "Ne volim o tome govoriti. Moj otac je žrtva Križnog puta, prošao ga je. Njegov brat je ubijen tamo, nestao. Ja bih bio moralna i politička nula da žrtvu vlastitog roditelja koristim u političke svrhe", rekao je Prgomet u emisiji.  Kako je Štefanić pojasnio danas na Facebooku, Prgometova formulacija bila je takva da se moglo pomisliti kako mu je otac ubijen na Bleiburgu (a nije), što bi bilo prilično neobično obzirom da je Prgomet rođen 1965. godine.  Štefanić se ujedno ispričao Prgometu zbog "zabune koja je nastala transkribiranjem teksta emisije uživo".  Po društvenim mrežama i ekstremno desnim portalima, koji Prgometa podnose manje od ljevičara, odmah je krenula sprdnja s HDZ-ovim kandidatom, iako Prgomet u emisiji nije rekao da mu je otac ubijen na Bleiburgu.