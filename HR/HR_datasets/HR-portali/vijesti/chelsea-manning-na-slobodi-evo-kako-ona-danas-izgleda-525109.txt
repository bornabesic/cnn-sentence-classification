Bivša američka vojnoobavještajna analitičarka Chelsea Manning izašla je iz američkog vojnog zatvora u srijedu, sedam godina nakon što je uhićena zbog krađe povjerljivih dokumenata i njihove predaje WikiLeaksu, što je bilo najveće odavanje povjerljivih informacija u povijesti SAD-a, prenose agencije. Prema vojnom priopćenju, 29-godišnja Manning je puštena iz zatvora u Fort Leavenworthu u Kansasu, prenosi agencija Reuters. Manning je osuđena na 35 godina zatvora, ali ju je u siječnju, nekoliko dana prije isteka mandata, pomilovao tadašnji predsjednik Barack Obama. Vojnikinja stara 29 godina, koja je rođena kao Bradley Manning i tako se zvala do 2013. i izražene želje da promijeni spol, središnja je figura najvećeg curenja klasificiranih dokumenata u američkoj povijesti. Kao američki vojnik na službi u Iraku, Manning je 2010. ukrao stotine tisuća tajnih dokumenata i isporučio ih WikiLeaksu. Dokumente je prikupio radeći kao vojnoobavještajni analitičar.  Godine 2013. proglašena je krivim po 19 od 21 točke optužnice i osuđen na 35 godina zatvora.  Nedugo nakon izricanja presuda Manning je objavio da se oduvijek osjećao kao žena, promijenio je ime i zatražio hormonsku terapiju i operaciju promjene spola.  Manning je iz zatvora objasnila da se ne smatra pacifisticom i da se pridružila vojsci kako bi branila svoju zemlju. Opisuje se kao humanisticu koju je za objavu dokumenata motivirala vjera u transparentnost.  "Javnost ne može odlučiti koje su akcije ili politike opravdane ili neopravdane ako ne zna niti najosnovnije podatke o njima i učincima koje će izazvati", rekla je.  Među dokumentima koje je dostavila Wikileaksu stotine su tisuća diplomatskih depeša, dosjea o zatočenicima u Guantanamu i izvještaja o incidentima u vojsci.  Tužiteljstvo ju je tijekom suđenja nazvalo izdajicom čiji su potezi ugrozili živote američkih vojnika. Obrana je tvrdila da se radi o osobi s dobrim namjerama koja je željela otkriti pravo lice rata.