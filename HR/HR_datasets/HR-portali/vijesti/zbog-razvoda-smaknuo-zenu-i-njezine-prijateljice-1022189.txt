– Kada sam je pitao ide li opet u gostionicu, ona mi je odgovorila psovkom: "Boli te k.... kamo ja idem" i prekinula vezu. U tom času začuo sam u glavi glas koji često čujem kako mi govori: "Ne može ona tako s tobom razgovarati, daj ti to sredi oči u oči s njom." Velike oči kao krava Praveći krug oko kvarta, vratio sam se natrag i parkirao auto uz cestu kojom je išla moja žena. Sustigao sam je i rekao joj "Željka, ajmo pet minuta sjesti u auto, da sve razjasnimo", a ona je, vičući "Pusti me, što ti je", otrčala od mene. Bila je brža, bježala je, a ja sam samo htio razgovarati. Izvadio sam pištolj da je zaustavim i opalio dva metka. Pala je na prsa, a ja sam ju okrenuo i počeo ljubiti. Ona je širom otvorenih očiju, a imala je oči lijepe i velike kao krava, gledala u nebo i nije opet razgovarala sa mnom. Odvukao sam je s ceste da je ne pogazi auto i krenuo u Glinu predati se. Bio sam sav očajan. Jedina osoba koju sam volio bila je mrtva. Kada sam se putem počeo spuštati prema mjestu Graberje, čuo sam onaj isti prokleti glas kako mi govori: "Vrati se natrag, ubio si krivu osobu, ubij one dvije gadure, one su ti uništile brak". Riječi su to kojima je trostruki ubojica, bivši policajac i specijalac Vlastimir Kihalić, iznoseći obranu pred sucem, započeo priču o petrinjskoj večeri strave u kojoj je na prvi dan proljeća 2005. godine bezobzirno iz osvete ubio svoju suprugu Željku Kihalić i njezine prijateljice Vesnu Mokrović-Marinković i Nadu Kušan. Sudsko vijeće koje je Kihalića osudilo na 40 godina zatvora utvrdilo je da je svoju suprugu i njezine prijateljice ubio iz osvete jer je ona podnijela zahtjev za razvod, a one su je podržavale. – Nakon ubojstva supruge u potpunosti sam se izgubio, u meni su se izmjenjivali osjećaji ponosa, mržnje, krivnje i straha, osjećao sam se kao da me rodio sam vrag, a ne mater – kazivao je tada Kihalić, koji nije poricao da je počinio druga dva ubojstva, ali je tvrdio kako se zbog košmara u kojem je bio toga ne sjeća. Međutim, istragom je detaljno utvrđeno što i kako se zbivalo te večeri u kojoj se među Petrinjce, velikim dijelom i zbog brojnih policijskih propusta, uvukla jeza i strah. Nakon što je Kihalić oko 17 sati na Trgu Stjepana Radića smaknuo suprugu i njezino tijelo ostavio da leži na pločniku nasred grada, zaputio se prema stanu svoje dobre znanice i suprugine prijateljice Vesne Mokrović. Tamo je stigao desetak minuta kasnije i pozvonio. Kako su Vesna i njezin suprug Milan u tom trenutku spavali, vrata je otvorila njihova maloljetna kći Jelena. – Gdje ti je mama, nešto ju trebam – kazao joj je, nakon čega ga je djevojka, ništa ne sumnjajući, pustila u stan i otišla probuditi majku te se zatim povukla u svoju sobu. Nakon burnog, glasnog i kratkog razgovora svoje mame i Kihalića, začula je dva pucnja. Uplašena, istrčala je iz sobe i na podu hodnika pronašla mrtvu majku svu u krvi, a Kihalića više nije bilo u stanu. On je u tom trenutku već bio u svom crvenom golfu na putu prema obližnjem selu Taborištu gdje su živjeli Kušanovi. Međutim tamo nije pronašao drugu prijateljicu svoje žene Nadu Kušan, a vrata mu je otvorila njezina kći, baš kao i u stanu Mokrovića. Neka vidi što je patnja – Razmišljao sam tada da joj ubijem djecu, pa neka vidi što je patnja kada ti netko otme najmilije, ali sam od tog nauma u zadnji čas odustao i zaputio se natrag u Petrinju pred Dom zdravlja jer mi je malena rekla da joj je mama baku odvezla liječniku – u sudnici je prepričavao Kihalić. Malo poslije 18 sati došao je na parkiralište blizu Doma i tamo pronašao Nadu Kušan i njezinu majku. Nju je odgurnuo, a Nadu, koja je pokušala pobjeći, sustigao i, baš kao i prethodnim dvjema žrtvama, presudio joj s dva hica koja je ispalio iz neposredne blizine. Nakon toga se zaputio u kuću svog kuma gdje se skrivao idućih sat i pol. Otprilike u to vrijeme Petrinja je drhtala u strahu jer se pronio glas kako je iz zatvora pobjegao drugi petrinjski monstrum i serijski ubojica Srđan Mlađan te da on mahnita i ubija po gradu. – Kada sam spoznao što sam učinio, planirao sam se ubiti, prislonio sam si i cijev pištolja na glavu, ali tada sam shvatio da nemam više metaka pa sam se odvezao pred policijsku postaju i predao – kazao je taj trostruki ubojica. O kaosu koji je nastao u gradu, ali i među policijskim redovima, svjedoči i to da su petrinjski policajci morali privatnim autima obavljati dužnost i doći na treće mjesto zločina jer više nije bilo službenih automobila ili nije bilo dovoljno goriva za njih. Nije bilo traka za označavanje mjesta zločina ni platna da se pokrije mrtvo tijelo. Policija je u potrazi koristila i helikopter, no s obzirom na to da je korišten po noći, bio je gotovo beskoristan jer nije bio opremljen termovizijom. Zbog svega toga tadašnji načelnik PU sisačko-moslavačke Marijan Belošević dao je ostavku, a prije odlaska udaljio je s dužnosti još trojicu policajaca. Vlastimir Kihalić svoj put završio je u zatvorskoj ćeliji dvije i pol godine nakon masakra koji je počinio, gdje se objesio remenom o prozor. >> Kihalić se objesio u zatvoru u Lepoglavi >> Ovo su ubojstva zbog ljubomore koja su potresla Hrvatsku 