Foto: Getty OTPUŠTANJE direktora FBI-a Jamesa Comeyja već se uspoređuje s čuvenom aferom "Watergate", koja je dovela do ostavke američkog predsjednika Richarda Nixona 1974. >>Trump otpustio direktora FBI-a: "Prešao je granicu, ovo je ustavna kriza" Naravno, glavni razlog je činjenica da je sadašnji predsjednik SAD-a Donald Trump otpustio direktora obavještajne agencije u trenutku dok ista provodi istragu o mogućoj suradnji između njegovog predizbornog stožera i Rusije, za koju je obavještajna zajednica utvrdila da se hakiranjem i curenjem dokumenata političara vezanih uz predsjedničku kandidatkinju Hillary Clinton aktivno uplela u američke izbore. Istraga o kontaktima Trumpovih suradnika i Rusije Kako izvještava Vox, sve je više dokaza da je nekoliko članova Trumpovog stožera bilo u izravnom kontaktu s ruskim dužnosnicima prije izbora u studenom 2016. te da su neki od njih lagali o tim kontaktima. Naprasno otpuštanje Comeyja zasigurno će obilježiti ostatak Trumpova mandata, a možda dovesti i do njegovog preuranjenog završetka. Comeyjevo otpuštanje već je potaklo Trumpovu oporbu iz Demokratske stranke, ali i neke republikance poput Johna McCaina, da pozovu na otvaranje nezavisne istrage pod vodstvom specijalnog tužitelja koji ne bi morao tražiti odobrenje za sudske pozive od republikanskih odbora u Kongresu i Senatu. Istraga koju vode FBI te obavještajni odbori Kongresa i Senata fokusirala se na trojicu Trumpovih suradnika: bivšeg šefa predizbornog stožera Paula Manaforta, bivšeg političkog savjetnika stožera Cartera Pagea i republikanskog političkog operativca Rogera Stonea. Neuvjerljivo objašnjenje za Comeyjevo otpuštanje No osim njih, potencijalno inkriminiran je i bivši Trumpov savjetnik za nacionalnu sigurnost Michael Flynn, koji je dao ostavku nakon što je otkriveno da je lagao o svojim razgovorima s ruskim veleposlanikom Sergejem Kisljakom. Trumpov viši asistent i zet Jared Kushner također je bio u kontaktu s Kisljakom, ali o tome je obavijestio javnost tek nakon nekoliko mjeseci. Možda najviše zabrinjava to što je i državni odvjetnik Jeff Sessions lagao pod zakletvom da nije imao kontakte s ruskim dužnosnicima, iako je i sam razgovarao s Kisljakom. Sessions se zbog toga izuzeo iz nadgledanja istrage. Upravo je Sessions službeno preporučio Trumpu otpuštanje Comeyja pod obrazloženjem da je ovaj pogrešno rukovodio istragom nad Clinton i njenim korištenjem privatnog e-mail servera dok je bila državna tajnica Baracka Obame. Comey je zaista, među ostalim, prekršio presedan kad je samo 11 dana prije izbora u studenom objavio ponovno otvaranje istrage nad Clinton - i 8 dana kasnije objavio njeno ponovno zatvaranje. No da je Clinton postala predsjednica te da je otpustila Comeyja iz istog razloga, gotovo je sigurno da bi došlo do skandala i zahtjeva za njen opoziv. "Što je predsjednik znao i kada je to znao?" Najdramatičniji moment u dosadašnjoj istrazi, koja je otvorena još u lipnju prošle godine, vjerojatno je bilo Comeyjevo svjedočenje pred Kongresom 20. ožujka. "FBI istražuje prirodu bilo kakvih poveznica između pojedinaca povezanih s Trumpovom kampanjom i ruske vlade te je li bilo ikakve koordinacije između kampanje i ruskih pothvata", kazao je tada direktor FBI-a. Niti dva mjeseca kasnije, Trump ga je otpustio. Iako je Trump u svom pismu kojim je obavijestio Comeyja naveo da mu je ovaj u tri zasebna navrata potvrdio da nije pod istragom FBI-a, nemoguće je otkloniti sumnju o Trumpovoj upletenosti u aferu u slučaju da se dokaže suradnja između njegovih suradnika i Kremlja. Kao i u slučaju Watergate, ključno je pitanje: "Što je predsjednik znao i kada je to znao?". Upravo je specijalni tužitelj, kakvog za ovu istragu traže demokrati, doveo do razotkrivanja afere Watergate i Nixonove ostavke kojom je spriječio vlastiti opoziv (eng. impeachment). Posebno zabrinjava još jedna paralela s Watergateom: Nixon je i sam pokušao zaustaviti istragu otpuštanjem specijalnog tužitelja Archibalda Coxa koji je provodio istragu o njegovom prisluškivanju političkih protivnika. No da bi to napravio, morao je prvo otpustiti državnog odvjetnika i njegovog zamjenika koji su ga odbili poslušati i otpustiti Coxa. Ali Nixon je time samo odgodio neizbježno: u listopadu 1974. Kongres je pokrenuo zahtjev za opozivom, na što je Nixon sam dao ostavku. Nemoguće je znati kako će se trenutni skandal vezan uz američkog predsjednika rasplesti, ali otpuštanje direktora FBI-a svakako je prekretnica.