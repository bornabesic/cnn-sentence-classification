Prema nalazu Romea Vrečka, privatnog sudskog vještaka za poligrafska testiranja, Tomislav Saucha, bivši predstojnik kabineta Zorana Milanovića, prošao je test na “detektoru laži”. Saucha, protiv kojega USKOK vodi istragu u aferi dnevnice zbog optužbi da je prisvojio 540.000 kuna, poligrafski je testiran na vlastiti zahtjev 10. ožujka. Testiranje je trajalo oko dva i pol sata, a cijena testiranja bila je oko 2000 kuna. Iz nalaza navedenog vještaka proizlazi da je Saucha na svih pet postavljenih pitanja u vezi s dnevnicama odgovorio negativno, dok pritom stroj koji je mjerio njegov puls, otkucaje srca, znojenje i disanje nije detektirao uznemirenost karakterističnu za osobe koje namjerno lažu: “Nisu zabilježene stalne i značajne fiziološke reakcije koje su karakteristične za davanje lažnoga odgovora.” Premda rezultat poligrafskoga testiranja ne predstavlja dokaz u kaznenom postupku, riječ je o proceduri koja može poslužiti istražiteljima da neke indicije otklone ili potvrde. Sigurno je, pak, da je Saucha, čija je privatna istraga u aferi dnevnice nedavno otkrila da su lažne dnevnice plaćane i godinu dana nakon što je on otišao iz Banskih dvora, i ovim testiranjem želio potkrijepiti svoje uporne tvrdnje da nije kriv. Saucha je dosad u više navrata tražio da ga se na okolnosti isplate dnevnica vještači i u MUP-u. Predlagao je to u intervjuu koji je dao Nacionalu još prije uhićenja, no kako neslužbeno doznajemo, zatražio je to i u svojem iznošenju obrane nakon što je uhićen, rekavši tužiteljima da želi da ga se vještači poligrafski prije nego što “i sam počne vjerovati da je potpisivao sporne naloge, a što mu svi stavljaju na teret”. Međutim, takvo vještačenje nikad nije zatraženo, a Saucha je sam odlučio platiti da ga se vještači kod vještaka Vrečka, no nedavno je navodno i USKOK obavijestio o tome vještačenju rekavši kako je svjestan da ono ne predstavlja dokaz. Prvo su mu tijekom poligrafskog testiranja postavljena kontrolna pitanja kojima se provjeravalo je li Saucha podoban za testiranje, da bi se potom “ubacivala” ozbiljna pitanja koncipirana tako da se ispita je li kod Sauche postojala svijest o kaznenome djelu. Radi se o ukupno pet pitanja vezanih za aferu dnevnice. Na svih pet pitanja Saucha je odgovorio negativno te, prema mišljenju vještaka Vrečka, iskreno. U procesnom smislu ovo testiranje za Sauchu zapravo neće predstavljati nikakav preokret, budući da rezultate detektora laži većina sudova u svijetu ne priznaje kao dokaz. Izuzetak su neke savezne države u SAD-u, no i tamo navodno praksa ovisi od slučaja do slučaja. Presedan odluka postoji i u pravosuđu Indije, no zapravo se radi o izdvojenim i vrlo rijetkim slučajevima. Međutim, većina zemalja poligraf koristi pri kriminalističkim izvidima, dok ih obilato koriste i tajne službe, naročito prilikom sigurnosnih provjera svojih djelatnika. U međuvremenu je Sauchina obrana od nezavisnoga grafološkoga vještaka zatražila da napravi i novo grafološko vještačenje budući da Saucha inzistira da nije potpisao sporne naloge, njih čak 117. Grafološki vještaci iz MUP-ova Centra “Ivan Vučetić” tvrde da je Sauchin potpis na svih 117 putnih naloga, a za koje se utvrdilo da na osnovi njih troje savjetnika bivšega premijera Zorana Milanovića nije uopće putovalo. Međutim, Saucha je nakon puštanja iz Remetinca sam proveo svojevrsnu istragu te utvrdio da je takvih naloga bilo i tijekom 2016. godine, u vrijeme mandata Tihomira Oreškovića i Andreja Plenkovića. Pet pitanja za Sauchu na poligrafuDa li ste ikada potpisivali putni račun a da ste znali da puta nije bilo? - Ne. Da li ste potpisivali putni nalog a da ste znali da puta nije bilo ? - Ne. Da li ste od Sandre Zeljko dobivali novac na ruke za inkriminirane naloge? - Ne. Da li ste od tih naloga novac zadržavali za sebe ? - Ne. Da li ste novac od tih naloga davali nekome čije ime nije bilo na nalogu? - Ne.