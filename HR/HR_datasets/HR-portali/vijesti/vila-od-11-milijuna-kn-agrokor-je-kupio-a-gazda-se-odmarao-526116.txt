Iako je Agrokor u ozbiljnim problemima, članovi obitelji Todorić imaju vrijedne nekretnine neopterećene dugovima. Samo od prodaje bilo koje od njih prosječna obitelj mogla bi lijepo živjeti. Još je Ante Todorić uspio u socijalizmu steći imetak, Ivica ga je enormno povećao, a njegova djeca su nekretnine dobila na pladnju. Oni su došli u Agrokor kad je bio na vrhuncu moći, a od djetinjstva su se navikli na luksuz iako su u rijetkim medijskim istupima tvrdili kako su poslovne karijere počeli od pogona i rada u trgovini da bi vidjeli kako je teško zaraditi novac. Ako je tako i bilo na početku, kasnije se ta želja Gazde Ivice i izgubila, sva djeca su radila u Agrokoru, imala plaće od 45.000 do 60.000 kuna, ali teško bi tim novcem uspjeli plaćati svoj životni stil. Osim čisto privatnih nekretnina, Agrokor je Todorićima služio za kupnju i gradnju ljetnikovaca, lovišta koje su koristili u privatne svrhe... Nije poznato da ih je Porezna uprava ikad za to kaznila. Najpoznatiji objekt koji je kupio i obnovio Agrokor je Kulmerov dvorac u Šestinama u Zagrebu. Nije poznato koliko je točno Agrokor platio preuzimanje tvrtke Sintagma, koja je bila vlasnik dvorca, ali je sama obnova koštala preko tri miijuna eura. Ivica Todorić je navodono upravo za otkup dvorca od svoje tvrtke dignuo kredit od 30 milijuna eura 2007. godine. Cijeli kredit je otplaćen za pet godina, što bi značilo da je Ivica svake godine vratio 45 milijuna kuna kredita. Teško je povjerovati da je Agrokor svom Gazdi nabio baš toliku cijenu, ali i da je on sam imao 45 milijuna kuna viška godišnje za vraćanje kredita. Priča o tim transakcijama nikad nije potpuno razjašnjena u javnosti. Imanje oko dvorca prostire se na 55.000 četvornih metara. Poznato je da se u tom dijelu grada nisu mogli graditi stambeni objekti, pa je Todorić prvo kategorizirao dvorac kao hotel. Zatim mu je uprava Milana Bandića izašla u susret i prostornim planovima omogućila da ga legalizira kao rezidencijalnu građevinu. O povijesti i uređenju dvorca više čitajte u Expressu koji je od danas na kioscima i na 32 stranice donosi tajne detalje iz života obitelji Todorić. Ivica Todorić između 2013. i 2015. godine odlučuje prepisati svu svoju imovinu na djecu. Dvorcu su sad suvlasnici on, kći Iva te sinovi Ivan i Ante. Iako na dvorcu nema nikakvih hipoteka, navodno je pola dvorca založeno za posljednje kredite prije nego što je otišao iz Agrokora. Iste godine kad je dobila četvrtinu dvorca, kći Iva kupuje Čarobnu kolibu. Tako se zvala predivna kuća u Hlevcima u Gorskom kotaru. Bivši vlasnici, Tanja i Miljenko Varda, uložili su dvije godine u gradnju kuće od 200 četvornih metara sa 7000 kvadrata predivne okućnice u prirodi. Dobili su i nagrade za interijer i privlačili pažnju javnosti. Untrašnjost je starinska, od drva, ali ipak sadržava sav luksuz koji je potreban. Navodno je obitelj bila nekoliko puta na odmoru u njoj, kad su je unajmljivali, a onda ju je Iva jednostavno odlučila kupiti. Na internetskim forumima još turisti postavljaju pitanja zašto se Čarobna koliba ne može više unajmiti. Gosti koji su je ranije posjetili oduševljeni su prirodom i samim uređenjem. Jer osim saune, na raspolaganju im je i bazen. Sve to daleko je od očiju znatiželjnih prolaznika. No otkad ju je Iva Balent Todorić kupila, ona se više ne iznajmljuje. Kad smo je mi došli fotografirati, oko kuće nije bilo nikoga. Prekrasni biser, izgleda, tako služi samo za povremeni odmor obitelji. Na kuću je upisana i hipoteka Privredne banke Zagreb. Prema njoj, Iva je dobila stambeni kredit od 1,905 milijuna kuna. Kamata koju treba plaćati je prilično niskih 4,77 posto, čak i za stambeni kredit za mlade iz 2015. godine.      Mlađi sin Ivan uvijek je bio očev miljenik. On je dobio dvije stare kuće u Dubrovniku, na izvrsnoj lokaciji s koje puca pogled na bedeme Dubrovnika. Nije poznato koliko je Ivan uložio u rekonstrukciju, no sad je tamo predivna vila. Interijer je kombinacija kamena i drva. Vani je, naravno, bazen da se može osvježiti, iako je more udaljeno tek nekoliko desetaka metara. Nije poznata vrijednost vile, ali se može mjeriti u milijunima. Ivan i nije boravio u njoj nego ju je poduzetno odlučio iznajmljivati preko stranica specijaliziranih za luksuzne nekretnine, u kojima dan boravka stoji i do nekoliko tisuća dolara. Vila i zemljište nisu opterećeni nikakvim kreditima. Ivan je dobio još oranica, pa i gospodarski pogon pored Dugog Sela, ali ga je prije dvije godine prodao. Ivan je kupovao i oranice u Garešnici i pored Ivanić Grada, ali nije poznato planira li se jednom povući i baviti poljoprivredom ili ima poslovnu ideju. Ni stariji sin Ante nije ostao zakinut od Gazde Ivice. Todorići su prije preseljenja u Kulmerove dvore živjeli na elitnoj lokaciji u Zagrebu. Na križanju ulica Pantovčak i Zelengaj nalazi se vila koja je također renovirana nakon što su su odselili. Ivica očito nije mislio da će doći crni dani, novca je bilo dovoljno, pa je vilu darovao sinu Anti počekom 2014. godine. Vila se sastoji od dva predivna luksuzna stana. Prvi ima površinu od 207 četvornih metara i pet soba. Uz njega ide i garaža od 37 četvornih metara. Drugi stan je u potkrovlju. U više od 100 četvornih metara prostiru se dnevni boravak, dodatna soba, kuhinja i zahod. Ante u svom posjedu uz ovu nekretninu u Zagrebu ima i “klijet”, odnosno fino uređenu kuću u Moslavini. U mjestašcu pored Kutine uz kuću su i vinogradi, sve skupa više od 4000 kvadrata za odmoriti dušu. Treba napomenuti da je Ivica Todorić strastveni lovac i da je zakupio preko Agrokora državno lovište i osnovao posebnu tvrtku, Lovno gospodarstvo Moslavina, kako bi mogao uživati u pucanju na divljač. Tamo je često znao navratiti i njegov otac Ante. Iako je prije dvije godine objavio oglas da prodaje tu tvrtku, posljednji podaci pokazuju da je Lovno gospodarstvo Moslavina još u sastavu Agrokora. Iako su gomilali gubitke, Todorić je u tvrtki zapošljavao desetak ljudi koji su održavali lovište od skoro 26.000 hektara i omogućavali Gazdi Ivici da si lovom razgali svakodnevnicu. Todorići su i inače koristili Agrokor da bi u biti osigurali sebi ljetovanje ili skupocjena prijevozna sredstva. I jahta od 28 metara koju su isključivo privatno koristili bila je vlasništvo Agrokora. Isto vrijedi i za helikopter kojim su obilazili Hrvatsku i koji ih je vozio od destinacije do destinacije tijekom ljetovanja, što se jasno vidi iz snimki koje smo jučer objavili. Uz garažu prepunu privatnih automobila, koristili su i luksuzne automobile Agrokora, a koja je sve ergela u pitanju, može se vidjeti u novom broju Expressa. Sin Ivan Todorić veliki je ljubitelj Porschea, pa je gostima znao pokazivati što sve ima u garaži. To im još ostaje do daljnjega, ali će i helikopter, jahta i 30-ak luksuznih automobila na bubanj jer su u vlasništvu Agrokora. Iako se za njih može dobiti tek simbolična cijena u odnosu na dugove koje ima Agrokor i koji premašuju 50 milijardi kuna. Zato će se barem desetak milijuna kuna sliti od omiljenog ljetovališta obitelji. Još prije 20 godina Agrokor je kupio predivnu vilu Castella u Medveji pored Opatije. Cijeli posjed se prostire na oko 5000 četvornih metara parkovite šume. Imaju i koncesije na pomorsko dobro. Sama vila ima oko 400 četvornih metara i tvrtka je ulagala u njenu obnovu. Agrokor, koji su vodili, a ne obitelj, izdvojio je čak 11 milijuna kuna za kupnju cijelog imanja. Vila vrijedi za jednu od najatraktivnijih na području cijele Liburnije, a Agrokor ju je kupio od Liburnija Riviera hotela. Za razliku od Kulmerovih dvora, koji su s vremenom prebačeni na obitelj, vila Castello, dvorište od 500 kvadrata i preko 4000 kvadrata parka, nikad nisu prešli u privatno vlasništvo obitelji. Tvrtka je plaćala održavanje, pa će sad barem nešto od nje uprihodovati. Iz Agrokora, koji sad vodi izvanredna uprava, potvrdili su nam da će vila i cijelo imanje ići na prodaju što skorije. Žele namaknuti barem dio novca, koji je tvrtki nasušno potreban jer je pritisnuta dugovima i ne može na vrijeme plaćati niti dobavljače niti stare dugove. Todorići su vjerojatno posljednje ljeto proveli u toj predivnoj vili. Nju je posebno volio Ivica, a djeci je prepuštao krstarenje i boravak u ljetnikovcu na srednjem Jadranu, gdje su i nastale snimke koje smo jučer ekskluzivno objavili.      Kći Iva Balent kupila je predivnu drvenu vilu u Gorskom kotaru prije dvije godine. Površine je 200 kvadrata uz okućnicu od 7000 četvornih metara. Prvotni vlasnici su je iznajmljivali, sad turisti nemaju pristup. Prvi dom Todorića u Zagrebu nalazi se na elitnoj lokaciji, križanju ulica Pantovčak i Zelengaj. Iz te vile su se iselili u Kulmerove dvore. Nisu je htjeli prodati. Sad su u njoj etažirana dva stana, a vlasnik je stariji sin Ante. Vilu je dobio od oca prije četiri godine. Iako je uređena, prekrasna vila trenutačno je prazna.      Ivica Todorić je, tvrdio je, kupio dvije starije kuće na izvrsnoj lokaciji u Dubrovniku. Prije tri godine je prepisao taj posjed sinu Ivanu. On je uložio milijune i stvorio atraktivnu vilu s bazenom i interijerom od kamena i drva. Još donedavno ju je iznajmljivao bogatašima za nekoliko tisuća dolara tjedno.      Helikopter i jahtu, koji su služili samo obitelji Todorić u privatne svrhe, održavao je Agrokor. I nedavno su oboje vraćeni sa servisa. Agrokor će ih sad prodati, a riješit će se i luksuznih automobila. Nije poznato hoće li Jamnica zadržati skupocjenu kobilu koju je preko njih odlučio kupiti sin Ante.