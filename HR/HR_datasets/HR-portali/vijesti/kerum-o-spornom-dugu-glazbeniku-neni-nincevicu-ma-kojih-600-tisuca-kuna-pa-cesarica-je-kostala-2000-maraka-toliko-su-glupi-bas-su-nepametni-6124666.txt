Drugi krug izbora za splitskog gradonačelnika započeo je žestoko, aktualnim medijskim objavljivanjem nepravomoćne presude Trgovačkog suda u Splitu donesene prije nešto malo manje od godine dana, u kojoj stoji da Željko Kerum, jedan od podmarjanskih kandidata, poznatom glazbeniku Neni Ninčeviću duguje 600 tisuća kuna za njegov angažman u lokalnim izborima 2009. godine, piše Slobodna Dalmacija. Presudu je prenio jedan portal, u potankosti objavljujući detalje spora, iznoseći kako je Kerum Ninčeviću ostao dužan za angažman u kampanji, te autorska prava za skladbu "Splite, ja te volin".- Ne želim komentirati objavljivanje nepravomoćne presude, posebice zato što tu odluku Trgovačkog suda u Splitu nisam niti vidio niti dobio, a pogotovo je nisam proslijedio medijima – naglasio nam je Neno Ninčević, od kojeg smo pokušali doznati više informacija o davnoj suradnji prerasloj u sudski slučaj.Političko impliciranjePjesmu je, navodi portal, Kerum 2009. godine koristio kao zaštitni znak svoje kampanje. Otpjevao ju je u duetu s Mišom Kovačem, koji je splitskom kandidatu za gradonačelnika svoju podršku dao nastupanjem i u ovogodišnjoj predizbornoj kampanji. Slučaj se nakon Kerumove žalbe sada nalazi na Visokom trgovačkom sudu. A s obzirom na očito pomno biran trenutak puštanja u javnost davno donesene nepravomoćne presude, što aludira i na političko impliciranje, autor skladbe Ninčević je isto tako pomno birao riječi. - S obzirom na to da u Splitu imamo upravo aktualan drugi krug izbora, gdje je jedan od kandidata direktni sudionik ovog sudskog spora, ja niti na koji način ne želim svojim izjavama utjecati na odluku građana Splita. Zato ne želim precizirati ništa vezano uz slučaj. No, još jednom ću ponoviti, nisam taj koji je odluku pustio u medije. I takvim se stvarima nemam namjeru nikada baviti – veli Ninčević.Željko Kerum je u pitanju ovog slučaja mnogo rječitiji, odmah tvrdeći kako slučaja nema jer je sav dogovoreni novčani iznos Ninčeviću i ostalim suradnicima u potpunosti i davno isplaćen. Kandidat za splitskog gradonačelnika smatra da je javno plasiranje sadržaja presude, upravo u finišu bitke za gradonačelničku fotelju, pomno izrežiran dio prljave igre. A, u njoj se, predviđa, neće birati sredstva.RevoltKaže i kako su to sve laži i podmetanja, počevši od spomenutog duga, pa do trenutka puštanja presude u javnost.- Znam ja dobro šta oni misle. Oni misle da će me ovako upropastit, prljavom igrom i podmetanjima mi ugrozit kampanju. E pa prevarili su se, dobili su skroz suprotno. Meni je baš drago da ovako postupaju. Toliko su glupi, baš su nepametni da misle kako će me uništit tim lažima. Samo su mi dali dobru reklamu. Ja sam siguran u sebe jer sam sve svoje obveze autoru skladbe Ninčeviću davno platio. I svima ostalima koji su u tome sudjelovali – kazao je Kerum.No da je izrevoltiran, jest, i to ne krije. Kaže kako ne može shvatiti da je slučaj došao na sud, i da se išlo u dokazivanje nečega što se po njemu nikada nije ni trebalo dokazivati. Revoltiran je i na Nenu Ninčevića, držeći kako se glazbenik nije prema njemu ponio kao fer igrač. Sve to prisnažuje i izjavama sudskih svjedoka Miše Kovača, supruge mu Lidije i biznismena Zvone Radića.- Oni su na sudu potvrdili da je sve plaćeno. I onda se slučaj prebaci na drugi sud. To me baš izrevoltiralo. I zato se iz dišpeta i ponosa nisan želio pojavljivati na ročištima. Baš nisam. Tako je došla i ta odluka o 600 tisuća kuna duga. Ma kojih 600 tisuća kuna! Pa hit "Cesarica" je koštala dvije tisuće tadašnjih maraka, a ovo 600 tisuća kuna. A ja san još sve davno platio. Opet ću reć', samo vi podmećite. Samo mi tako i dalje davajte reklamu. Meni je baš drago – zaključio je Kerum.   'Negativna kampanja'- Ovo je svakako negativna kampanja, i zapravo ovim putem žele utjecati na sliku o Kerumu u javnosti. Pitanje je samo kada je doneseno rješenje i kada je išla objava – prokomentirao nam je slučaj Krešimir Macan, ugledni stručnjak za političke komunikacije i politički komentator, piše Slobodna Dalmacija.