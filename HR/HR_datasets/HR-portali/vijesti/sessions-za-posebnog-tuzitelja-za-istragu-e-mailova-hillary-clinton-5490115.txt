WASHINGTON - Republikanski senator Jeff Sessions izjavio je u utorak da bi se, bude li potvrđen za ministra pravosuđa,  izuzeo iz istrage o elektroničkoj pošti i humanitarnoj zakladi Hillary Clinton i umjesto toga imenovao posebnog tužitelja za te istrage. "Rekao sam nekoliko stvari", izjavio je Sessions govoreći o svojim komentarima iz predsjedničke kampanje u kojima je optuživao bivšu demokratsku kandidatkinju za nezakonitosti. "To je razlog zašto ne bih trebao odlučivati u tom slučaju", dodao je. Sessions (70)  je odgovarao na pitanja u Senatu, prvom u nizu ovotjednih saslušanja kandidata za vodeće dužnosti u administraciji novoizabranog predsjednika Donalda Trumpa. Trump je u kampanji rekao da će, bude li izabran za predsjednika, od svog ministra pravosuđa tražiti da imenuje posebnog tužitelja koji bi Clinton trebao strpati iza rešetaka zbog toga što je koristila privatnu elektroničku poštu dok je bila državna tajnica i zbog veza sa humanitarnom zakladom Clintonovih. "Ne možemo političke sporove pretvarati u kriminalne slučajeve. Ova zemlja ne kažnjava političke suparnike, ali jamči da nitko nije iznad zakona", istaknuo je Sessions. Saslušanje tog konzervativnog senatora iz Alabame i dugogodišnjeg Trumpova čovjeka od povjerenja prvo je od devet ovotjednih provjera članova novog kabineta, a najvažnije je uz nominacije Rexa Tillersona za državnog tajnika i Jamesa Mattisa za ministra obrane. Sve članove novog kabineta mora potvrditi parlament. Skup je bio buran jer su senatori tražili odgovore od Sessionsa o njegovim i Trumpovim stajalištima o ljudskim pravima i imigraciji. Prosvjednici koji optužuju Sessionsa za problermatičan odnos prema ljudskim pravima. Sessions je rekao kako je suglasan s Trumpom u protivljenju izvršne uredbe demokratskog predsjednika u odlasku Baracka Obame kojom je odobrio privremenu zaštitu djeci imigranata koje su roditelji doveli u SAD ilegalno te da se neće protiviti njezinu ukidanju. Braneći Trumpa od optužbi za predrasude prema muslimanima Sessions je rekao kako i on i novoizabrani predsjednik vjeruju da se ljudima može ograničiti ulazak u SAD ukoliko dolaze iz zemalja koje pružaju utočište teroristima, ali ne zato što su muslimani. Trump je u jednoj izjavi predložio privremenu zabranu ulaska muslimana u zemlju. Sessions se branio i od optužba da je rasist te rekao kako su lažni navodi da simpatizira Ku Klux Klan, nasilnu organizaciju za bjelačku supremaciju. Sessions nije potvrđen za saveznog suca 1986. nakon što su se pojavile optužbe da je imao rasističke izjave među kojima i da je tužitelja crnca nazvao "dečko", što je Sessions zanijekao. Glavni državni odvjetnik je u SAD-u glavni tužitelj i pravni savjetnik predsjednika. Kao šef ministarstva pravosuđa glavni državni odvjetnik isto tako nadzire imigracijski pravosudni sustav koji odlučuje o tome hoće li imigranti biti deportirani ili će dobiti azil ili neku drugu vrst zaštite. Jedan od ključnih stupova Trumpove izborne kampanje je bilo njegovo obećanje da će prognati ilegalne imigrante i izgraditi zid duž američke granice s Meksikom.