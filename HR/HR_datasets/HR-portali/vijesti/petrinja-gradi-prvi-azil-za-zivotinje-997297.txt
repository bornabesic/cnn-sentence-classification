Grad Petrinja riješio je sve imovinskopravne odnose oko objekta i zemljišta u Velikom Šušnjaru gdje će se sagraditi prvo sustavno Sklonište za životinje u Sisačko-moslavačkoj županiji. Za kupnju objekta, bivše farme, Grad je izdvojio 136.000 kuna, a za njegovo uređenje i opremanje kandidirat će se za fondove Europske unije. – U skloništu će biti mjesta za 88 pasa ili drugih životinja, uz mogućnost proširenja do sto mjesta. Uvjeti odgovaraju svim standardima, a prostor ima stacionar, ambulantu, karantenu, skladišta... – rekao nam je Siniša Batinić, projektant skloništa. Zajednička je to inicijativa petrinjskog gradonačelnika Darinka Dumbovića i Udruge za zaštitu životinja "Patronus" iz Siska, pokrenuta prije godinu dana. – Sklonište će djelovati po sustavu "no kill", što znači da se nijednu životinju neće ubiti, nego će se za svaku skrbiti i udomljavati. Nadamo se da će naše sklonište biti ogledni primjer za samu Hrvatsku i ogledni primjer kako postupati sa životinjama. Najbitniji je taj humani pristup za koji se nadamo da će biti prihvatljiv i fondovima EU – ističe Dumbović. Realizaciju projekta svesrdno podržavaju udruge za zaštitu životinja. – Od samih naših početaka trudimo se upozoriti na to da je za svaki grad i općinu najjeftinije da ima svoje sklonište, bez obzira što to u početku izgleda skuplje. Pozdravljamo ovaj napor Grada Petrinje i gradonačelnika, pogotovo odluku da to bude "no kill" sklonište – rekla je Melita Madžo, čelnica udruge Patronus. Kada se jednom uspostavi, skloništem će upravljati petrinjski Komunalac, a postoji mogućnost da se u plaćanje troškova njegova rada uključe i neki drugi gradovi. >>Komunalni redari do sada nisu kaznili nijednog vlasnika psa >>Ugrozila život kako bi pomogla ostavljenim psima u poplavljenom Letovaniću 