Obitelj Fieldsend 2013. godine božićne praznike odlučila je provesti u egipatskom Sharm El Sheikhu. Na sam dan Božića snašla ih je teška tragedija, najmlađoj u obitelji, 3-godišnjoj Georgiji pozlilo je. Imala je aneurizmu mozga, a preminula je pet dana poslije u majčinom naručju. Tri i pol godine poslije, Ilse Fieldsend prisjetila se teških trenutaka te iznijela neke šokantne detalje posljednjih dana s kćerkom. Danima nakon smrti, kaže, ležala je pored njezina tijela i govorila koliko je voli, piše The Sun. - Znam da će neki reći da je to što smo činili šokantno, ali za nas je imalo smisla, priča Ilse novinaru Telegrapha, čija je Georgia ovih dana trebala napuniti sedam godina. Tijelo naše djevojčice pripadalo je tada još uvijek nama, a ne mrtvačnici. Imajući je pored sebe lakše smo preboljeli njezin odlazak. Kako bi je zadržali kod sebe, Ilse i njezin muž James iz Egipta su tijelo prevezli u svoj dom u engleskom Surreyu. Posavjetovali su se i s predstavnicima pogrebnog poduzeća koji su im, kažu, preporučili da tijelo drže u zatvorenoj sobi, ali da pritom imaju otvoren prozor. S tijelom preminule kćeri živjeli su 11 dana. - Georgijin mlađi brat Joshua, tada 2-godišnjak, ulazio je jutrima u sobu kako bi je izgrlio, a muž i ja smo noć prije sprovoda ležali s njom u kreveti držeći je za ruke, prisjetila se majka. Kako su ranije s bolnicama potpisali ugovor o doniranju organa, Georgia je nakon svoje smrti spasila šest života. Sada u spomen na djevojčicu, Ilse je zamolila roditelje djece kojima je spasila živote da doniraju simboličnih sedam funti u dobrotvorne ustanove koje brinu o bolesnoj i nezbrinutoj djeci, kako bi na taj način obilježili Georgijin sedmi rođendan. Od njezine smrti Ilse je sama prikupila oko 35 tisuća funti i donirala istim ustanovama. - Ideja se rodila iz čežnje za njom. Na ovaj način joj iskazujem ljubav, a u to želim uključiti i druge, jer ona doista to zaslužuje, ispričala je majka Ilse.  