Nakon što je nedavno podnio ostavku na mjesto počasnog predsjednika Saveza antifašističkih boraca, bivši predsjednik Republike Stipe Mesić izjavio je u četvrtak tijekom posjeta Belišću kako odgovor na ostavku očekuje za najduže deset dana. - Možda dođe i prije, ali to nije bitno. Vezano uz to, ured koji su mi dali koristit ćemo do tog rješenja, a poslije ćemo vidjeti. Nije ni to bitno. Sada, kad je moj ured ukinut, Hrvatska ima puno više sredstava i sad će biti dosta za investiranje, ironično je poručio bivši presjednik, koji je ponovno bio u elementu, pa je na sastanku sa svojim domaćinima govorio i o gospodarstvu u doba socijalizma, ali i o Titu, Trumpu, Rusiji, EU... Tako je, primjerice, govoreći o gospodarstvu u socijalizmu, rekao kako je bilo velikih firmi koje su uspješno poslovale na svjetskoj razini. - Sad neki žele izjednačiti sve što je socijalizam. Za njih je sve isto, ali nije sve isto. Firme nisu uvijek ovisile o komitetima. Ni komitet nije mogao dovesti u firmu nekog menadžera po nekim drugim kriterijima, osim sposobnosti. Teoretski, radnici su putem svojih organa upravljanja upravljali firmom kao da su vlasnici, izjavio je Mesić, koji za sebe kaže da je kao predsjednik Općine Orahovica, što je bio do 1971., radio na otvaranju radnih mjesta 'pa me čak i Tito kritizirao govoreći da tamo neki mali predsjednik općine restaurira kapitalizam.' Svoje stavove o odnosu prema Rusiji iznio je i kroz stavove američkog predsjednika Donalda Trumpa. - On je nepredvidiv, ali rekao je dvije značajne stavri – Amerika se ne smije sukobljavati s Rusijom, i drugo, ne smije rušiti režime i dovoditi svoje podobne režime. Ako se samo to ostvari, moglo bi se dogoditi bolje nego što smo očekivali prije američkih izbora. Kažu da je od Rusije velika opasnost. Amerika ima 750 baza u svijetu, u 120 država, a Rusija samo jednu, u Siriji. Ali kada se plasira kod nas ta politika, onda se jednostrano plasira. Zašto Europa nije učinila što treba? Jer se pretvorila u birokratsku asocijaciju koja ima centar u Bruxellesu i danas u Europi nemate lidera. To su sve sivi administrativci, birokrati. Nema jednog Churchilla, De Gaullea..., zažalio je Mesić za prošlim vremenima.