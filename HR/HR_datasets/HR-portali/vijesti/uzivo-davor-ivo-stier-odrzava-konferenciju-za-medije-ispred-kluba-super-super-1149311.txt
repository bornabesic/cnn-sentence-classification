Potpredsjednik Vlade i ministar vanjskih i europskih poslova Davor Ivo Stier danas je dao izjavu za medije povodom napada koji se dogodio u noćnom klubu Super Super gdje je bačen suzavac u noći sa subote na nedjelju. U klubu se održavala tematska LGBT zabava. - Došao sam izraziti tajniku udruge solidarnost i još jednom u ime Vlade osuditi ovaj vandalski čin. Mislim da je važno da se svi građani u Hrvatskoj osjećaju sigurno - kazao je Davor Ivo Stier. Rekao je kako se čuo s ministrom unutarnjih poslova koji mu je rekao da se intenzivno radi na pronalasku počinitelja.  Stiera su upitali zašto u izjavi nije spomenuo pripadnike LGBT zajednice. - Apsolutno osuđujemo ovaj vandalski čin i zato smo danas došli izraziti solidarnost s tajnikom udruge i ponoviti da u Hrvatskoj želimo kulturu dijaloga i tolerancije - kazao je Stier i dodao da svaki čin koji ide protiv toga i koji se koristi nasiljem neprihvatljiv te za osudu. Na novinarski upit hoće li kao voditelj koordinacije za ljudska prava sudjelovati ove godine na zagrebačkom Zagreb Prideu, Stier je odgovorio da neće. - Neću biti na toj manifestaciji, nisam bio ni dosad, ali želim reći da je politika Vlade i moj osobni stav da se dostojanstvo  svake ljudske osobe mora poštivati - rekao je Stier. Na upit novinara kako se u to uklapa imenovanje Ladislava Ilčića za njegovog savjetnika, Stier je kazao da  njegove stavove koji su i stavovi hrvatske vlada zastupaju i svi njegovi suradnici i da će ih i dalje zastupati. - Od toga nema nikakvog odstupanja - istaknuo je. Tijekom izjave predstavnik LGBT manjine Marko Mišković inzistirao je na tome da Stier spomene da su u klubu napadnuti pripadnici LGBT zajednice, a ne svi građani, na što je Stier ponovio da osuđuje taj vandalski čin. - Apsolutno osuđujemo ovaj vandalski čin, upravo zbog toga smo danas i došli,  izraziti solidarnost s tajnikom udruge i još jednom ponoviti da u Hrvatskoj želimo razvijati kulturu dijaloga i tolerancije,  da je svaki čin koji ide protiv toga, koji se koristi nasiljem neprihvatljiv i za svaku osudu - rekao je. Vlada je u nedjelju osudila incident u noćnom klubu na Trnju.  - Ministarstvo unutarnjih poslova vrši izvide i poduzima ostale zakonom propisane radnje nakon kojih će o motivima i načinu izvršenja izvijestiti javnost. Vlada Republike Hrvatske odlučno će se suprotstaviti svakom obliku nasilja i govora mržnje, rasne, vjerske i spolne diskriminacije u borbi za jednakost, ljudsko dostojanstvo i sigurnost svih naših građana. Vlada očekuje da se što prije pronađu počinitelji i utvrdi njihova odgovornost - stajalo je u priopćenju. >> 'Ne pristajemo da nas se vraća na početak, na suzavce i napade i šutnju i nevidljivost' >> Zagreb Pride: Podignut ćemo 11 kaznenih prijava. Predsjednica Grabar-Kitarović: Osuđujem svaki oblik nasilja i nesnošljivosti