Blokirao je promet u gotovo četvrtini države, ali svejedno je nonšalantno kasnio sat i pol vremena u dolasku jer je, navodno, morao obaviti još neke sitnice u Moskvi prije polijetanja. Ruski predsjednik Vladimir Putin posjetio je Sloveniju u kratkom posjetu koji Slovenci nazivaju “komemorativnim”, a Rusi “radnim”, dok anonimni diplomati iz ostatka EU nemaju sumnje da je posjet smišljen kao – dio Putinove kampanje kojoj je cilj oslabiti europske ekonomske sankcije protiv Rusije. – Ciljajući na zemlje koje smatra mekšima, Rusija neprestano pokušava pronaći put kojim će zaobići sankcije. Pokušavaju dokrajčiti sankcije vrlo mekim pristupom. Rezultat je to da je sve više zemalja koje govore da trebamo analizirati kakav učinak sankcije imaju i revidirati ih – rekao je Reutersu neimenovani diplomat iz zemlje članice EU koja se zalaže za produljenje sankcija Rusiji. Sjećanje na ruske vojnike Unatoč stalnim glasinama da neće svih 28 država biti suglasne s tim, Europska je unija početkom srpnja donijela odluku o produljenju trgovinskih sankcija Rusiji do 2017. godine. Te su sankcije, podsjetimo, uvedene u srpnju 2014. kao pokušaj zapadnih saveznika da privole Rusiju na punu primjenu mirovnog sporazuma u istočnoj Ukrajini, potpisanog u Minsku. No, iako su se sankcije dosad automatski produljivale svakih šest mjeseci bez rasprave, sve je više zemalja članica Europske unije koje žele da se uoči sljedećeg produljenja o tome otvori politička rasprava, u kojoj će vjerojatno neke zemlje izložiti argumente protiv sankcija. Rusija je na europske sankcije uzvratila embargom na uvoz europskih prehrambenih proizvoda u Rusiju, od čega štetu trpe proizvođači u EU. Iako neimenovani europski diplomati tumače Putinov posjet Sloveniji kao pokušaj Rusije da stekne saveznike unutar EU koji će srušiti odluku o sankcijama, u Bruxellesu i drugim najvažnijim glavnim gradovima Unije ipak nema paničnih reakcija ni velikog negodovanja zbog toga što Slovenci ugošćuju Putina. Nakon slijetanju u Ljubljanu ruski se predsjednik zaputio na Vršič, gdje je održana komemoracija kod ruske kapelice, koju su zarobljeni ruski vojnici prije 100 godina sagradili u čast svojim sunarodnjacima koji su poginuli u snježnoj lavini. Putin je u svome govoru zahvalio generacijama Slovenaca koji su čuvali sjećanje na ruske vojnike koji su tu stradali. Simbol prijateljstva – Ova kapelica postala je simbolom prijateljstva između Slovenije i Rusije i naših zajedničkih težnji prema miru i prosperitetu – kazao je Putin i dodao da i spomen-obilježje na groblju u Ljubljani podsjeća obje zemlje na to da nikako ne treba dopustiti da se povijest ponavlja i da milijuni ljudi ponovno ginu. Skupina Ukrajinaca koji žive u Sloveniji jučer je u blizini ruskog veleposlanstva u Ljubljani prosvjedovala uz poruke: “Putin ne donosi ništa dobra” te “Putin ruši Europu, a mi na to ne pristajemo”.    >> Ljubav Moskve i Ljubljane 