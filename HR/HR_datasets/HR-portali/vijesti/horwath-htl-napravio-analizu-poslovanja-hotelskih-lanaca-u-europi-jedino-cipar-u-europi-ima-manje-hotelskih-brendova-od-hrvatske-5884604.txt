Više od polovice hotelskih soba u Hrvatskoj, točnije njih 54 posto, posluje u sklopu nekog hotelskog lanca, a na lance ujedno otpada 24 posto hotelskog tržišta u zemlji, po čemu je Hrvatska u samom europskom vrhu. Sa 20.550 soba prednjače uglavnom domaći hotelski lanci, no zato se ne možemo pohvaliti velikim udjelom hotelskih brendova, pokazalo je to veliko istraživanje američke konzultantske kuće Horwath HTL. Analiza pod nazivom “European hotel and chains report 2017” na 90 stranica daje detaljno istraživanje tržišta hotelskih lanaca u Europi, i to na primjeru 14 zemalja, među koje se ugurala i Albanija. Stanju na hrvatskom tržištu posvećeno je šest stranica ovog izvješća, a iz njega se vidi kako se Hrvatska vrlo sporo otvara stranim, posebno internacionalnim lancima koji po kapacitetima još kaskaju za domaćim rivalima. Dapače, top-lista deset najvećih hotelskih lanaca u Hrvatskoj otkriva kako među njima nema ni jednog jedinog neeuropskog  branda, što bi se trebalo promijeniti u nekoliko godina nakon što je potvrđeno da u Hrvatsku, na otok Brač, dolazi prvi Four Season hotel. Kad se gleda top-lista hotelskih lanaca prema veličini, među prvih pet od stranih hotelskih kuća ugurala se jedino kuća Melia hotels s ukupno devet hotela i 2200 soba, dok prva četiri mjesta zauzimaju Valamar Rivijera, Plava laguna, Liburnia Riviera i Istraturist. Istraživanje također pokazuje kako Hrvatska, s ukupno 58 tisuća smještajnih jedinica, čini vrlo malen udio u ukupnom europskom hotelskom smještaju, ali zato smo među 14 analiziranih zemalja dospjeli na drugo mjesto po prosječnom broju soba po lancu - njih 189, u čemu nas je pretekao jedino Cipar. Situacija je nešto lošija kad promatramo broj brendova na domaćem tržištu. S njih 19 Hrvatska se smjestila na predzadnjem mjestu (lošiji je jedino Cipar sa šest brendova), što je prilično skroman broj, posebno ako ga usporedimo sa 240 brendova na španjolskom, odnosno 204 brenda na talijanskom tržištu. Kako je za Jutarnji list pojasnio direktor hrvatske podružnice Horwath HTL-a Siniša Topalović, analizom je utvrđeno da u Hrvatskoj, kao dio nekog hotelskog lanca, posluje 166 hotela s nešto više od 31 tisuće soba, a najviše ih je u Istri, gdje sa 5100 soba prednjači Poreč. “Vlasnička struktura u hotelskom biznisu relativno je visoko vlasnički grupirana unutar hotelskih lanaca, dok se u pogledu hotelskih brendova ipak vrlo loše stoji. Sukladno postojećim signalima s tržišta, očekuje se da će se ova situacija polagano ipak mijenjati u smjeru daljnjeg ulaska novih brendova, ali i širenja već postojećih, što će u velikoj mjeri pomoći u pozicioniranju Hrvatske kao turističke destinacije visoke vrijednosti i kvalitetnog turističkog doživljaja”, rekao je Topalović i dodao kako je analiza pokazala i to da je prosječna veličina hotela u sklopu nekog lanca u Hrvatskoj 122 posto veća od “običnog” hotela, zbog čega lanci imaju prostora za veću ekonomiju obujma.