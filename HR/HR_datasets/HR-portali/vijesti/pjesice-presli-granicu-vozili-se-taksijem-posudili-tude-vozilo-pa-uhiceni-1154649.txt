S pomalo nesvakidašnjom situacijom susrela se dubrovačka policija nakon što je otkrila trojicu ilegalnih imigranata, od kojih su na koncu priče dvojica izgnana iz Hrvatske na dvije godine, a jedan je završio u pritvoru zbog - nedozvoljene uporabe tuđeg automobila. Naime, kako je priopćeno iz policije, pritvoren je 43-godišnji Albanac, koji se sumnjiči da je na kratko posudio tuđe vozilo, sve kako bi se prevezao do željene destinacije. Sumnja se da je s još dvojicom Albanaca ilegalno pješice ušao u Hrvatsku iz Crne Gore i to tako da su sva trojica zaobišla granični prijelaz Karasovići. Nakon što su ušli u Hrvatsku, Albanci su se taksijem dovezli blizu Dubrovnika. U Lozici je, kako se sumnja, 43-godišnjak uočio vozilo dubrovačkih oznaka koje je bilo parkirano uz cestu. Ušao je u to vozilo te se zajedno s dvojicom suputnika odvezao do graničnog prijelaza Zaton Doli. Tamo su vozilo ostavili, a granični su prijelaz ponovo zaobišli pješice, te su nezakonito ušli i u BiH. U Neumu su se ukrcali u autobus za Zagreb, no do Zagreba nisu stigli jer je u autobus na Kleku ušla granična kontrola pa je ustanovljeno da Albanci nemaju valjane isprave za prelazak granice. Stoga su sva trojica prvo privedena na policiju, a zatim i sucu za prekršaje koji im je izrekao zabranu ulaska u Hrvatsku sljedeće dvije godine. Osim prekršajne prijave 43-godišnjak je zaradio i kaznenu te je pritvoren. >> '6 sati su nas tjerali da sjedimo bosi na snijegu. Gađali grudama, polijevali hladnom vodom, puštali pse na nas' 