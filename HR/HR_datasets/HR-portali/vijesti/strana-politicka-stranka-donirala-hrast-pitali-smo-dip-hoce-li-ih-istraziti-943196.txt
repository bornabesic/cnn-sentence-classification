Foto: FAH  POLITIČKA stranka Hrast koja je zahvaljujući suradnji s Andrejom Plenkovićem uspjela ponovo ući u sabor, primila je donaciju u iznosu 232.000 kuna od inozemne političke stranke i fundacije.  Na prošlim parlamentarnim izborima na kojima im je HDZ velikodušno prepustio dva mjesta na svojoj listi, osvojili su jedno pa je u Sabor ušao potpredsjednik stranke Hrvoje Zekanović.  Stranka Ladislava Ilčića već se hvalila suradnjom s Europskim kršćanskim političkim pokretom (ECPM), savezom kršćanskih stranaka koji djeluje u deset europskih država. No trag o financiranju iz inozemstva zabilježen je tek u nedavnom izvješću Državne revizije.  Donacije iz inozmestva samo ako je za edukaciju  Zakon o financiranju političkih stranaka zabranjuje donacije stranih političkih stranaka, uz jednu iznimku ako se to odnosi na programe za edukaciju. A upravo su tako u Hrastu objasnili inozemnu financijsku pomoć.  Revizori su pregledavajući stranačke knjige primijetili da su Hrastovci zaboravili u izvješću o primljenim donacijama i na stranačkim web stranicama objaviti donacije iz inozemstva, na što su iz Hrasta, za ovu i još neke sitnije primjedbe, uzvratili kako su imali problema s informatičkim sustavom.  Za strane donacije tvrde da su prema zakonu jer su utrošene "za financiranje edukacije članova i simpatizera Stranke, koja se trebala provoditi putem više projekata s ciljem promicanja važnosti angažmana kršćana u politici i razvoja demokratskih načela". Zatim su nabrojali nekoliko radionica, no kada se pročitaju izvještaji objavljeni na web stranici Hrasta, jasno je da je riječ o političkim skupovima, pa smo zatražili i komentar Državnog izbornog povjerenstva.  "Radionice" kao stranački skupovi  Tako je recimo na "radionici" u Šibeniku 2014. održan prvi izvanredni sabor Hrasta i izabran dopredsjednik Hrasta,  na "radionici" u Novigradu u listopadu 2105. osnovani su mladi Hrastovi i održano vijeće stranke, dok su na "radionici" u Novigradu u rujnu 2015. sa stranim gostom - dopredsjednikom Europskog kršćanskog političkog pokreta (ECPM) Georgeom Rukhadzeom razrađivali plan kampanje i dogovarali aktivnosti za predstojeću političku promidžbu.  DIP smo upitali hoće li zatražiti povrat novca od Hrasta s obzirom na to da je evidentno da se radilo o političkim skupovima, na što su Indexu odgovorili da su zatražili dodatnu dokumentaciju od Hrasta.  "Državno izborno povjerenstvo je od političke stranke Hrast-Pokret za uspješnu Hrvatsku zatražilo dostavu dodatne dokumentacije vezano uz primanje financijskih sredstava od strane političke stranke i fonda navedenih u Izvješću o objavljenoj reviziji. Nakon pregleda dokumentacije DIP će vas izvijestiti o istom", odgovorili su Indexu.