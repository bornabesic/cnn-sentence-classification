Upravitelj groblja u Osijeku osumnjičen je da pronevjerama oštetio osječku gradsku tvrtku Ukop za više od 600.000 kuna. Izvijestila je to policija, ne navodeći ime, no neslužbeno, riječ je o Dariju Soldiću koji je još lani, pretpostavlja se, otišao u inozemstvo i nedostupan je. – Od siječnja 2008. do veljače lani 55-godišnjak je prisvojio novac od naplate korisnika ili kupaca grobnih mjesta. Sačinjavao je neistinitu poslovnu dokumentaciju, krivotvorio ugovore o kupoprodaji, prodaji i uređenju napuštenih ili likvidiranih grobnih mjesta, u grobnom očevidniku mijenjao podatke o grobnom mjestu i unosio neistinite podatke o načinu stjecanja vlasništva te proveo vlasništvo bez valjane pravne osnove – izvijestila je policija koja Odvjetništvu podnosi posebno izviješće.