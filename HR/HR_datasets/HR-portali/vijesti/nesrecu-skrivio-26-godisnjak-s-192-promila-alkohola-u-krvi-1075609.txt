Prometnu nesreću koja se sinoć dogodila u blizini Kvaternikova trga i u kojoj je smrtno stradala 61-godišnjakinja izazvao je 26-godišnji Nikola Kovačević. U trenutku nesreće mladić je imao 1,92 promila alkohola u krvi i upravljao je automobilom marke Audi A3 Maksimirskom cestom u smjeru zapada, izvijestila je policija. Istočnije od raskrižja s Domjanićevom ulicom, zbog neprilagođene brzine, skrenuo je udesno i udario u rubni kamen nogostupa i sletio na nogostup kojim se nastavio kretati. Nakon naleta na kutiju Elektre, sišao je s nogostupa, prešao kolnik Domjanićeve ulice te naletio na metalnu ogradu, a potom i na metalni stup semafora. U nekontroliranom kretanju naletio je na troje pješaka sa sjeverne strane Kvaternikova trga, a potom i na prometni znak. Nakon okrznuća Audija A4 zagrebačkih registracija, zaustavio se u desnom prometnom traku te pješice pobjegao s mjesta događaja do Ulice biskupa Josipa Galjufa, gdje su ga dvojica građana zadržala do dolaska policije. Suprug 61-godišnjakinje koja je preminula u prometnoj nesreći teško je ozlijeđen te je vozilom Hitne pomoći odvezen u KBC Zagreb. U nesreći su lakše ozlijeđene i dvije pješakinje, 66-godišnja M. S. te jedna maloljetnica.  >>Sletio s ceste, vozio po nogostupu i autom udario nekoliko ljudi, poginula žena (61) 