U zagrebačkoj Palači pravde, u kojoj poduzetnik Josip Kordić i njegov sin Boris, koji su kupili kompleks Dubrovački vrtovi sunca u Orašcu kraj Dubrovnika od Pere Vićana, traže da im država vrati 137,4 milijuna kuna koje su nagodbom isplatili nakon izbijanja afere Vrtovi sunca, Vićan je svjedočeći priznao da država od njega još nije oduzela 63,9 milijuna kuna temeljem pravomoćne presude. Ustavna tužba Zbog zloporaba u pretvorbi Vićanove tvrtke Dubrovačko primorje i nezakonitog upisa vlasništva te tvrtke na nekretninama na lokaciji Vrtovi sunca, na kojoj 150.000 kvadrata zemljišta nije bilo privatizirano, Vićan i sudac Ivo Besjedica, koji je Vićanu 1998. pomogao s upisom vlasništva, lani su osuđeni. Presuda u aferi Vrhovi sunca pravomoćna je od lani, a Vrhovni sud je Vićanu i Besjedici uvjetnu kaznu preinačio u 10 mjeseci zatvora koje će odraditi radom za opće dobro. No, važnije od te izrečene kazne je to što je presudom Vićanu, odnosno njegovoj tvrtki Dubrovačko primorje, naloženo da vrati RH nezakonito stečenih 63,9 milijuna kuna. Da država to nije uspjela učiniti, Vićan, koji je svjedočio u parnici što je Kordići vode protiv RH, priznao je pred sutkinjom Andreom Krstanović Čada i pred državnim odvjetništvom, koje zastupa državu u sporu. – Točno je da država od mene nije još naplatila imovinsku korist – kazao je Vićan. Iako se po zakonu novac mora vratiti u roku od 15 dana od pravomoćnosti presude ako to osuđenik sam ne učini, a većina osuđenika dragovoljno ne vraća novac, država je prisiljena naplaćivati se u ovršnom postupku, koji može trajati i godinama. Zagrebačko Općinsko državno odvjetništvo u prosincu lani, kako su nam odgovorili, zaprimilo je dokumentaciju od Županijskog suda radi pokretanja postupka prisilne naplate 63,9 milijuna kuna od Vićana. No, u siječnju ove godine Ustavni je sud privremeno odgodio ovrhu i ona se neće provesti dok Ustavni sud ne odluči o ustavnoj tužbi Dubrovačkog primorja d.d. protiv presude Vrhovnog suda. Stoga tužiteljstvo sada i ne može oduzeti od Vićana 63,9 milijuna kuna. Kordići tužili državu Nakon slučaja Vladimira Zagorca, osuđenog u aferi Dragulji, a kojem RH ni nakon četiri i pol godine nije uspjela ovrhom oduzeti 39 milijuna kuna, kako je bilo naloženo pravomoćnom presudom, čini se da će isti problem imati i s Vićanom. Vićan je inače svjedočio u parnici u kojoj poduzetnici Kordić pokušavaju dokazati da su bili prisiljeni zbog nužde potpisati nagodbu s državom te traže da ju sud proglasi ništavnom. Naime, nakon izbijanja afere RH je osporavala vlasništvo Kordićima nad Vrtovima sunca, zabranila im je obnovu apartmana i gradnju hotela, pa su oni 2008. RH i HFP-u nagodbom isplatili 137,4 milijuna kuna. >> Poduzetnici Josip i Boris Kordić traže da im država vrati 137,4 milijuna kuna