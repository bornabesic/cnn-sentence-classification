Dvojica policajaca u civilu dežurala su i jučer pred sudnicom na Županijskom sudu u Osijeku u kojoj je sjedio Zdravko Mamić. Odvikavanje od pušenja Riječ je o ljudima koji su kao osiguranje dodijeljeni Svenu Miškoviću i Tonćiju Petkoviću, zamjenicima ravnateljice USKOK-a koji zastupaju optužnicu protiv Mamića. Tužiteljski dvojac policijsku zaštitu dobio je temeljem sigurnosne procjene MUP-a, i to dok su na sudu. Koliko će ta zaštita trajati, u MUP-u ne otkrivaju, samo kažu: Dok bude potrebe. Pojašnjavaju da su napravili procjenu te donijeli neke sigurnosne mjere, a u njih spada i vanjsko osiguranje suda, koje je povjereno interventnoj policiji. Mišković i Petković pratnju policajaca u civilu imaju od početka ovog tjedna, što očito znači da su u MUP-u ozbiljno shvatili događaj od prije dva tjedna kada je Mamić na sudskom hodniku iz čistog mira i ničim izazvan verbalno napao Miškovića. Mamićeva odvjetnica Jadranka Sloković, sudac i tužitelji neformalno su razgovarali pred sudnicom, o politici, odvikavanju od pušenja, kada im je Mamić odjednom prišao okomivši se na Miškovića. – Što se ti smiješ, što se smiješ? Samo silu provodiš! Koji k... se stalno smiješ, čovječje Božji! – bjesnio je Mamić i otišao i ne dočekavši početak rasprave. Inače, takve ispade prema Miškoviću, ničim izazvan, Mamić je radio i prije, pa je netko u MUP-u očito procijenio da se ti ispadi trebaju shvatiti ozbiljno. Sankcije su rijetke Mamiću je teško mirno i šutke sjediti i u samoj sudnici. Sudac Darko Krušlin često ga, stoga, upozorava i prijeti mu izbacivanjem s rasprave, pa i kaznom od 50.000 kuna. No nije još nijednom kažnjen. Procjena je sudskog vijeća, vjeruju upućeni, da bi posezanje za drastičnim kaznama bilo kontraproduktivno jer je riječ o “specifičnom postupku i specifičnom okrivljeniku”. Sucima je važnije, pojašnjeno nam je, zadržati ga na raspravi i provesti dokazni postupak. Eventualno opletanje po džepu zahtijevalo bi pisanje posebnog rješenja, a na njega se okrivljenik može žaliti Vrhovnom sudu i sve to znatno komplicira postupak. Upravo zato suci i inače rijetko posežu za takvim sankcijama. Kažnjavanje optuženika zbog ponašanja u sudnici definirano je zakonom i diskrecijsko je pravo svakog suca. U praksi, suci se češće odluče za udaljavanje iz sudnice nego za novčano kažnjavanje, a rekordnu novčanu kaznu od 33.000 kuna svojedobno je izrekao jedan zagrebački sudac koji je optuženika kaznio zbog psovanja.