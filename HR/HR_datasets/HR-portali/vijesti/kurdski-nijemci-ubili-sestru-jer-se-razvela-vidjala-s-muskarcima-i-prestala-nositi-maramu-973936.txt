Screenshot: YouTube DVOJICA kurdskih Nijemaca optužena za ubojstvo sestre 2005. zbog njenog "zapadnjačkog stila života" jučer su oslobođeni optužbi za planiranje zločina. Turski sud oslobodio je Alparslana i Mutlua Surucua krivnje za ubojstvo sestre Hatun Surucu (23). Hatun je ubijena na autobusnoj postaji u Berlinu. Njezin najmlađi brat ispalio joj je tri metka u glavu. "Okaljala je obiteljsko ime" Braća su izjavila da je Hatun okaljala obiteljsko ime. Razvela se od čovjeka s kojim ju je obitelj prisilila na brak kada je imala 16 godina, a zatim se počela viđati s drugim muškarcima i prestala nositi maramu na glavi. Obitelj žrtve je porijeklom iz Turske, a Hatun je rođena u Njemačkoj. Njezino ubojstvo, uz niz sličnih "ubojstava iz časti", šokiralo je čitavu Njemačku. Najmlađi brat Ayhan priznao je da je ubio svoju sestru i osuđen je na devet godina zatvora u Njemačkoj. "I ovdje je ostala potpuno sama" Mutlu (38) i Alparslan (36) prvo su u Njemačkoj oslobođeni krivnje za sudjelovanje u ubojstvu, a sada i na sudu u Istanbulu, "zbog nedostatka dokaza". Mutlu je ranije govorio da Hatun treba ubiti, ali ključna svjedokinja koja je trebala potvrditi planove za ubojstvo nije se pojavila na sudu. Bivša Ayhanova djevojka nije pronađena na svojoj posljednjoj registriranoj adresi. Odvjetnica Leyla Suren je izjavila: "U ovoj sudnici samo je tužitelj govorio u ime Hatun Surucu - tako da je Hatun Surucu i ovdje ostala potpuno sama".