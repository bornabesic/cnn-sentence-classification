Screenshot/Youtube  Brza i razumna reakcija nije nešto što očekujete od četverogodišnjeg djeteta, štoviše nekad ni  odrasle osobe ne reagiraju staloženo na način kako je to učinio maleni Roman, koji je pravovremenom reakcijom spasio život svoje majke. Prema izvješću londonske policije kojeg prenosi Cnet, Roman se krajem prošlog tjedna igrao u kući s dvoje mlađe braće. Tijekom igre, primijetio je da mu majka leži na podu. Prišao joj je i dozvao, no bez reakcije - i dalje je ležala u nesvijesti. Shvatio je da joj je potrebna pomoć, stoga se zamislio kako to učiniti. Sjetio se kako njegova mama koristi svoj iPhone - imajte na umu kako su Romanu tek četiri godine - i prislonio njen palac na uređaj kako bi ga otključao. Jedna od njemu najzanimljivijih funkcija maminog telefona jest Siri, virtualna asistentica. Čuo je mamu kako s njom razgovara, a i on je u par navrata, uz maminu pomoć, pričao s tom tetom iz telefona. Budući da mu se Siri u tom trenutku činila kao najbliža osoba koju može upitati za pomoć, učinio je upravo to - zatražio je da mu pomogne, na što je Siri pozvala broj za hitne slučajeve. Morali su provaliti Ondje je stupio u kontakt s dežurnom službenicom, koja je potom na njegovu adresu poslala policiju i hitnu pomoć. Nekoliko minuta potom obje su službe dospjele do Romanove kuće i provalile unutra - Roman im nije znao otključati, a i pomalo se uplašio nepoznatih osoba pred vratima svoje kuće. Dječakovoj su majci pružili prvu pomoć, uspjeli je povratiti k svijesti i prebaciti u bolnicu. Policija je objavila audio-zapis razgovora malenog Romana sa službenicom na liniji za hitne pozive, pa iz prve ruke poslušajte kako zvuči kad četverogodišnji dječak spašava majčin život.