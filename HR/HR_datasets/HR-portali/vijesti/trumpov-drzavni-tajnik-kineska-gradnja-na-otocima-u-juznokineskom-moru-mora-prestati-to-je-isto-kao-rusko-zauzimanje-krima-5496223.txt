SAD će poslati "jasan signal" Pekingu kako bi mu zabranio "pristup" osporavanim otocima u Južnokineskom moru gdje azijski div gradi infrastrukturu, izjavio je u srijedu budući američki državni tajnik Rex Tillerson, kojega je imenovao Donald Trump. "Morat ćemo poslati jasan signal Kini kako bi je upozorili da gradnja na osporavanim otocima mora prestati te da njezin pristup tim otocima neće biti dopušten", kazao je Tillerson pred američkim Senatom. Bivši direktor ExxonMobila govorio je prilikom potvrđivanja na mjesto šefa američke diplomacije pred povjerenstvom za vanjske poslove u Senatu. "Prijetnja je čitavom gospodarstvu ako je Kina u stanju nametnuti svoju volju nad prolazom brodova kroz te vode", dodao je Tillerson. Osim toga, "graditi umjetne otoke i potom postavljati vojnu opremu na tim otocima isto je kao i rusko zauzimanje Krima", ocijenio je on. Peking polaže pravo na gotovo čitavo Južnokinesko more, zonu poznatu po bogatstvu naftom i plinom, te važan pravac svjetskog pomorskog prometa gdje obalne nacije - Filipini, Vijetnam, Brunej, Malezija - također imaju pretenzije. Kako bi potvrdila svoj suverenitet, Kina ondje izvodi radove nanošenja zemlje radi povećanja otočića i grebena pod svojim nadzorom prije nego ondje izgradi lučka postrojenja, svjetionike, piste za slijetanje ili vojnu infrastrukturu, po Pentagonu.