Cijepljenje novim cjepivom protiv malarije počinje sljedeće godine u tri afričke države - Gani, Keniji i Malaviju, piše BBC. Riječ je o cjepivu RTS,S koje osposobljava imunološki sustav organizma da napada parazit Plasmodium koji se širi ugrizom komarca. Da je riječ o ekstremno raširenom parazitu, pokazuje brojke prema kojima je u 2015. godini malarijom zaraženo frapantnih 296 milijuna osoba, od kojih je čak 731.000 preminulo od bolesti. Devedeset posto svih smrtnih slučajeva zabilježeno je u Africi. Prošle je godine zamijećen veliki napredak u liječenju bolesti, ali je od nje opet umrlo 429.000 osoba, od čega većina male djece u Subsaharskoj Africi. Svjetska zdravstvena organizacija (WHO) polaže velike nade u ovo cjepivo za koje kažu da ima potencijal spasiti stotine tisuća ljudskih života, no još uvijek nije razvijen plan kako će koristiti u najsiromašnijim zemljama svijeta čije stanovništvo najviše stradava od malarije. Cjepivo je dosad testirano u kontroliranim kliničkim uvjetima - prva tri puta se da je svaka tri mjeseca, a četvrti put 18 mjeseci nakon treće doze. Također, radi se o prvom cjepivu protiv te bolesti koje je dobilo pozitivno mišljenje Europske agencije za lijekove, objavio je WHO. Vlasti Kenije, Malavija i Gane odredit će u kojim će se područjima iskušati cjepivo u sklopu pilot programa borbe protiv bolesti.  - Mogućnost da imamo cjepivo protiv malarije je odlična vijest. Informacije koje prikupimo u pilot projektu pomoći će nam u odlukama o njegovoj široj upotrebi -  kazala je regionalna direktorica WHO-a za Afriku Matshidiso Moeti.