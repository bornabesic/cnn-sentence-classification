Andrija Hebrang danas je otkrio svoju tezu o pravim razlozima odlaska bivšeg šefa HDZ-a Tomislava Karamarka iz politike. – Karamarkovo razdoblje završava za mene još uvijek jako upitnim razlogom njegova odlaska, tek će budućnost pokazati može li se rušiti čovjek koji je dobio pet izbora zaredom zbog toga što je njegova tada još nevjenčana supruga imala neku firmu s nekim tko je savjetnik nekoga trećega i tako dalje. Meni je to vrlo nevjerodostojna i čak vrlo plitka izmišljotina da bude razlog odlaska – rekao je Hebrang u emisiji Poligraf na Hrvatskom radiju, dodajući da je Karamarko zapravo otišao iz dva druga razloga. – Jedan je međunarodni plan, gdje postoje utjecaji velikih sila koje sada neću imenovati – rekao je Hebrang, dodajući da mora paziti na to što govori zbog tužbi. – Dakle, jedna je priča o utjecaju jedne velike sile na našu Inu, koja ima svog udjela. A ja sam mu najavio njegov krah onda kada je najavio lustraciju i nastavak istraživanja zločina iz 1945. Onda sam mu najavio, taj SMS možda još i čuva: "Ovo je početak tvojeg kraja". I četiri mjeseca nakon toga je završio. Ja sam uvjeren da je to razlog. Dakle, oteo se mainstreamu koji nije htio čeprkati po prošlosti – rekao je Hebrang. >> Plenković: Karamarko me nije nazvao da mi čestita pobjedu na izborima 