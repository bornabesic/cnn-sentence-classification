Francuz koji je 5. prosinca u Varaždinu nakon krađe hrane kemijskom olovkom uboo u ruku zaštitara koji ga je pokušao spriječiti u bijegu iz trgovine, osuđeni je pedofil za kojim je Francuska raspisala uhidbeni nalog! Radi se o Patricku Davilleu (57), koji je nakon krađe hrane uhićen nedaleko od trgovine te je pritvoren. Provjerom je utvrđeno da je za njim izdan europski uhidbeni nalog jer se nije pojavio na odsluženju 18-mjesečne zatvorske na koju ga je zbog seksualnog zlostavljanja triju djevojčica 15. ožujka lani osudio Kazneni sud u francuskom Bergeracu. Kako se Daville početkom prosinca našao u Varaždinu, gdje je olovkom ozlijedio zaštitara i prijetio mu skalpelom, nije poznato. Navodno je uhićen u kombiju ukradenom u Njemačkoj. Županijski sud u Varaždinu je 12. siječnja odobrio njegovu predaju Francuskoj, gdje je osuđen jer je 3. ožujka 2013., u gradu Calviacu, dodirivao preko odjeće po spolnom organu i trbuhu tri djevojčice u dobi od četiri do devet godina. Približio im se za vrijeme organiziranog ručka u gradskoj dvorani ispred koje su se djeca igrala. Pretragom njegova stana pronađeni su DVD-ovi pornografskog sadržaja pod nazivom “Lolite”. Daville se 10. siječnja nagodio s tužiteljstvom, priznao je krađu te je osuđen na godinu dana zatvora. Nakon toga, sud je odlučio da će ga izručiti Francuskoj, ali nakon što se u Hrvatskoj okonča kazneni postupak protiv njega te nakon što odsluži kaznu. Predaja Francuskoj odobrava se i pod uvjetom da se Daville za druga kaznena djela počinjena prije predaje bez dopuštenja Hrvatske ne smije kazneno goniti, a ne smije ni biti predan drugoj državi članici radi kaznenog progona ili odsluženja zatvorske kazne za neka druga kaznena djela.  >> Priveden pedofil zbog sumnje da je počinio 13 kaznenih djela nad djevojčicama mlađim od 15 godina