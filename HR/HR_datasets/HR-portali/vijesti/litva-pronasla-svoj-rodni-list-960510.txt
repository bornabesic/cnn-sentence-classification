Foto: 123rf LITAVSKI profesor pronašao je u njemačkom arhivu jedini poznati primjerak litavske deklaracije o neovisnosti iz 1918. godine, što su vlasti u Vilniusu nazvale otkrićem "rodnog lista" nacije.   Profesor Liudas Mazylis sa sveučilišta Vytautasa Velikog u Kaunasu za dokumentom je u arhivima tragao osam mjeseci. Njegovo otkriće izazvalo je oduševljenje u Litvi koja 2018. slavi stotu godišnjicu neovisnosti.  Najbolji dar za stogodišnjicu  Litavska predsjednica Dalia Grybauskaite zatražila je da Njemačka vrati dokument i uvjerena je da će službeni Berlin na to pristati.  "Ovo je najbolji dar za našu stogodišnjicu", rekla je predsjednica.  Njemačko ministartvo vanjskih poslova potvrdilo je autentičnost dokumenta. "To su savršene vijesti za naše litavske prijatelje. Zajedno ćemo ovo proslaviti", kaže se u njemačkom priopćenju, ali se ne spominje povratak deklaracije.  Litavska deklaracija o neovisnosti potpisana je 16. veljače 1918., ali su svi primjerci, mislilo se, izgubljeni u vihoru Prvoga svjetskog rata. Litavska država proglašena je uz odobrenje Njemačke čija je vojska tada kontrolirala taj teritorij nakon uspješne ofenzive protiv Ruskog Carstva.     Pronađen "rodni list"  "Pronašli smo naš 'rodni list'", rekao je litavski veleposlanik u Njemačkoj Devidas Matulonis. "Povjesničari su uvijek mislili da je deklaracija potpisana u najmanje tri primjerka, jer je po jedan bio namijenjen za njemačku i rusku vladu", dodao je.  Profesor Mazylis kazao je da je dokument tražio iz entuzijazma i uzbuđenja jer je znao da postoji mogućnost da ga pronađe.  Litavska kompanija MG Baltic prošli je mjesec ponudila milijun eura nagrade za otkriće dokumenta. Vlasnik Darius Mockus kazao je da će nagradu isplatiti kad se deklaracija vrati u Litvu.