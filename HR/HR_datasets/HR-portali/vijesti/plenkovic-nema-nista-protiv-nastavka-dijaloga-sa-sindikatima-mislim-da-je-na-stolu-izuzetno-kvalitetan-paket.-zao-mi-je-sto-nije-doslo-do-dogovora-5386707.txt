Premijer Andrej Plenković izjavio je u utorak da će biti prigode za razgovor sa sindikatima, a ako okolnosti budu zahtijevale njegovo uključivanje, nema ništa protiv toga da nastavi dijalog s njima. Na pitanje hoće li se i odazvati na poziv sindikata da se uključi u pregovore o povećanju plaća u javnim službama, Plenković je rekao da će biti prigode za razgovor i podsjetio da je bio domaćin prve sjednice Gospodarsko-socijalnog vijeća. "Kada budu okolnosti takve da je potrebno da se uključim, nemam ništa protiv da nastavim dijalog", rekao je Plenković. Ustvrdio je kako je njegova Vlada pristupila socijalnim partnerima vrlo studiozno, detaljno i temeljito, te je već na prvoj ili drugoj sjednici formirala odgovarajuću skupinu ministara koji se tiču državnih i javnih službenika. "Mislim da je ono što je bilo na stolu proteklih dana, kada to kompariramo s ponudama i rješenjima koje su nudile ranije Vlade, bio izuzetno kvalitetan paket. Žao mi je da nije došlo do dogovora, međutim, razgovori se nastavljaju počevši od Temeljnog kolektivnog ugovora. Ministar rada koji je zadužen za te pregovore nastavlja dijalog sa predstavnicima sindikata javnih i državnih službi", kazao je Plenković. Nakon propalih pregovora o povećanju osnovice za plaće, sindikati javnih službi u pismu su pozvali Plenkovića da ih nakon "neugodne završnice pregovora primi ili sazove pregovaračke timove obiju strana kako bi čuo punu informaciju i na temelju toga procijenio tko je zaista pregovarao u dobroj vjeri, a tko je onemogućio konsenzus". Sindikalci su izrazili razočaranje Vladinim odnosom u pregovorima, ocjenivši ga ponižavajućim za sindikate i njihovih 250.000 članova koji s pravom očekuje da Vlada nakon sedam godina ispuni obveze o povećanju plaća i rješavanju pitanja dugova zaposlenima u javnim službama.