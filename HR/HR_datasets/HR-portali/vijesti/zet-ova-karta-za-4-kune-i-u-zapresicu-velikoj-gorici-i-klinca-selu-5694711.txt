Stanovnici Klinča Sela, Stupnika, Luke, Bistre, Zaprešića te Velike Gorice će se od 1. ožujka voziti za četiri kune. Naime, u ponedjeljak je potpisan ugovor između ZET-a te navedenih gradova i općina čime će se njihovi stanovnici moći koristiti novim ZET-ovim polusatnim kartama. Osim toga, ukida se 3. i 4. zona, čime će ZET-ov djelokrug biti podijeljen na dvije zone. Prva će ostati Grad Zagreb dok će cijeli zagrebački prsten potpasti u drugu zonu. Ipak, prema riječima gradonačelnika Milana Bandića, plan je da do kraja godina ostane samo jedna zona, a to će građane Zagreba itekako koštati. - Cijeli ovaj projekt koštat će porezne obveznike 43 milijuna kuna, ali očekujemo da će se prodajom karata namiriti pola tog iznosa, dok će ZET i Holding pokriti drugu polovicu - rekao je Bandić. Ovo je projekt prometnog povezivanja Zagreba s okolnim mjestima, a Bandić je rekao kako će cijeli trošak snositi Grad, jer ljudi koji koriste javni prijevoz rade u Zagrebu. Kako kaže, ova odluka je odgovornost Grada prema ljudima koji svakodnevno migriraju od svog doma prema Zagrebu i natrag. Gradonačelnik se ujedno osvrnuo na svoju odluku za uvođenjem polusatnih karata od četiri kune, a kaže kako je glavni krivac jedna starica. - Dok sam bio na Trgu prišla mi je jedna starica koja se požalila da je od Iličkog placa do ovdje morala platiti deset kuna, iako je išla samo dvije stanice. Ona mi je otvorila oči i zato sam odlučio uvesti ovu promjenu - rekao je Bandić te dodao kako će nepoznatu staricu nagraditi medaljom Grada. Ana Stojić Deban, predsjednica Uprave Zagrebačkog holdinga, rekla je kako ZET-ovi prijevoznici godišnje prođu 50 milijuna kilometara, a kako tri milijuna otpada na vožnju prema okolnim gradovima i općinama. Naglasila je kako će ovaj projekt pomoći u prometnoj integraciji Zagreba i okolnih gradova. S druge strane, iz ZET-a poručuju kako ovo neće utjecati na prodaju mjesečnih i godišnjih karata. - Ne očekujemo pad prodaje, jer postoje građani koji se voze više puta dnevno javnim prijevozom, a ne samo na posao i s posla. Godišnji pokaz im omogućuje da se javnim prijevozom koriste 24 sata dnevno - kaže Ljuba Romčević-Žgela, voditeljica ZET-a. Stojić Deban i Romčević-Žgela ujedno su glavne protagonistice koje moraju smanjiti drugu polovicu troška od 43 milijuna kuna, a Bandić je rekao kako će obje isto tako dobiti medalju Grada. Karte za HŽ jeftinije 30 posto  Gradonačelnik Bandić ujedno je poručio kako će se danas potpisati sporazum između Grada i Hrvatskih željeznica kojim će se smanjiti cijena međugradskih karata. - Mjesečne karte koje inače koštaju 600 kuna bit će 400, dok će one s 300 pasti na 200 kuna. To je otprilike 35 posto niža cijena - rekao je Bandić te dodao kako će time profitirati svi građani, jer će biti puno manje nedopuštenih vožnji. Niže cijene karata odnosit će se na opće, učeničke, studentske, umirovljeničke i socijalne pretplatne karte. (M.B.)