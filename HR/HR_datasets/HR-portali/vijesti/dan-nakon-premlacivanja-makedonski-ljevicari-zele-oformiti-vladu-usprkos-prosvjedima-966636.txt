DAN NAKON što su prosvjednici upali u makedonski parlament, vođa socijaldemokrata Zoran Zaev, koji je i sam ozlijeđen u metežu, kazao je da je uvjeren da će oformiti vladu usprkos žestokom protivljenju simpatizera VMRO-DPMNE, stranke bivšeg premijera Nikole Gruevskog.  U sukobu unutar i izvan zgrade parlamenta zbog izbora Albanca Talata Xhaferija za predsjednika parlamenta, ozlijeđeno je u jučer u Skoplju više od 100 ljudi.  NATO i EU su osudili nasilje koje je dodatno produbilo najgoru krizu u Makedoniji od 2001., kada je za dlaku izbjegnut građanski rat. Njemačka je za nasilje okrivila VMRO-DPMNE i kazala da bi ponavljanje situacije moglo biti pogubno za nastojanja Makedonije da uđe u EU.  "Što su prošlu noć učinili vladajuća stranka i njezini pristaše ne samo da je neprihvatljivo već je, u slučaju da se to ponovi, isto kao zatvaranje vrata Europskoj uniji", kazao je njemački ministar vanjskih poslova Sigmar Gabriel. Stoltenberg osudio nasilje  Glavni tajnik NATO-a Jens Stoltenberg je kazao da se "ne smije dozvoliti da se ponovo dogodi nasilje kojem smo jučer svjedočili".  Stranka desnice VMRO-DPMNE dospjela je na čelo prijevremenih parlamentarnih izbora u prosincu i mislilo se da će zemlju izvući iz politički bezizlazne situacije. No, nije uspjela osigurati većinu od 120 zastupnika u Skupštini.  Desni predsjednik Đorge Ivanov sa svoje je strane odbio dopustiti čelniku socijaldemokrata Zoranu Zaevu da formira s albanskim strankama koalicijsku vladu koja bi raspolagala većinom u parlamentu 67 zastupnika od 120 rekavši da predložena koalicija ugrožava suverenitet Makedonije.  Simpatizeri desnice prosvjeduju svakodnevno već tjednima u Skopju s argumentom da bi vlada socijaldemokrata i albanske stranke naškodila nacionalnom jedinstvu Makedonije.  Odbacuju zahtjev za davanjem albanskom status službenog jezika na čitavom teritoriju što je po njima prva etapa u raspadu zemlje. Deseci ljudi ozlijeđeno  "Sedamdeset građana, dvadeset dva policajca i troje zastupnika primljeno je u središnju bolnicu u Skopju, a još je sedam osoba obrađeno u ostalim medicinskim ustanovama" glavnog grada, priopćila je policija.  Stanje u glavnom gradu Makedonije "normaliziralo se oko parlamenta i u četvrtima u središtu grada" u petak, dodala je policija.  U četvrtak je izbor novog predsjednika parlamenta Albanca Talata Xhaferija izazvao bijes prosvjednika, pristaša desnice, koji su smatrali da je taj izbor nepravedan. Izabrale su ga koalicija socijaldemokrata Zorana Zaeva i stranke albanske manjine.  Čelnik lijeve oporbe Zaev lakše je ozlijeđen u metežu koji je uslijedio nakon upada u parlament simpatizera stranke bivšeg premijera Nikole Gruevskog.  Zaev je rekao novinarima u petak kako očekuje da novi predsjednik parlamenta preuzme dužnost i pošalje pismo kako bi obavijestio predsjednika o novoj parlamentarnoj većini.  "Nakon toga očekujem dobiti mandat za formiranje vlade", rekao je.