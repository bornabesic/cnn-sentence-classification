- Dok sam igrao u Dinamu, sve do odlaska u inozemstvo, nisam imao sklopljen ugovor o zastupanju niti s jednom osobom. O mojoj karijeri brinuo se moj otac i mi smo zajedno donosili odluke. Za tvrtku Crescendo Sports Limited nikada nisam čuo, kao ni za osobu po imenu Richard Wilson - izjavio je hrvatski nogometni reprezentativac Vedran Ćorluka u svome iskazu USKOK-u u vezi s isplatom 1,2 milijuna eura spomenutoj tvrtki koja je navodno zastupala Ćorlukine interese na engleskom tržištu 2007. godine, kada je Ćorluka iz Dinama prešao u Manchester City. Međutim, nogometaš je posvjedočio kako prilikom njegova transfera u Manchester City nije bilo nikakvog posredovanja. - Meni i mom ocu javio se Zdravko Mamić i rekao nam da se Manchester City izravno obratio Dinamu sa željom da me kupe te da su ponudili Dinamu 13 milijuna eura za moj transfer. Zdravko Mamić tada je napomenuo da je to dobra poslovna prilika za Dinamo i ponudio mi je da me u tom transferu zastupa njegov sin Mario Mamić. Kada smo otac i ja to odbili, Zdravko Mamić je rekao da mu nije jasno zbog čega na to ne želimo pristati jer nas se to financijski ionako ne tiče. Rekao je da bi time Mario Mamić ostvario određenu novčanu dobit koja ni na koji način ne bi utjecala na naše financije - ispričao je Ćorluka napominjući da su tu “ponudu” odbili jer su smatrali da Mamići nisu ništa uložili u njegov razvoj i da stoga ne trebaju ni profitirati od njegova transfera. No, naknadno su ipak profitirali, kako proizlazi iz rješenja o proširenju istrage protiv Zdravka i Marija Mamića, koje je nedavno donio USKOK, a sada se čeka odluka suca istrage Županijskog suda po uloženim žalbama obrane. Prema optužbi USKOK-a, Ćorlukin transfer u Manchester City zapravo je poslužio samo kao izlika za izvlačenje novca iz Dinama. Naime, nakon što je 30. lipnja 2007. zaključen ugovor o transferu Vedrana Ćorluke za 13 milijuna eura, Dinamo mjesec i pod dana kasnije, 21. kolovoza, sklapa Sporazum s Crescendo Sports Limited kojim tu off shore tvrtku iz Bruneja opunomoćuje da zastupa Ćorlukine interese u Engleskoj. Pritom se Dinamo obvezao da će Crescendu isplatiti naknadu od 1,2 milijuna eura ako do kraja te godine pronađu klub za Ćorluku. Iako je sporni sporazum sklopljen nakon što je Ćorluka već ugovorio transfer i iako je tvrtka Crescendo osnovana tek nakon realizacije transfera, Zdravko Mamić odobrio je početkom 2008. godine isplatu provizije od 1,2 milijuna eura toj tvrtki za posredovanje u transferu Vedrana Ćorluke. Zanimljivo je da su istražitelji iz Švicarske dobili podatke da je trećina isplaćenog iznosa, 400.000 eura, transferirana na račun Marija Mamića. Podaci pristigli putem međunarodne pravne pomoći pomogli su istražiteljima da rasvijetle pojedinosti o pozadini “otkupa igračkih prava” za nogometaša Diddyja Guelu, za što je Dinamo 2008. platio 500.000 eura tvrtki Real Sports Management Limited. Na temelju tih podataka i dokaza prikupljenih u Hrvatskoj, tužiteljstvo je uz voditelja poslovanja te tvrtke, suokrivljenih Sandra Stipančića i Igora Krote, kao vlasnika tvrtke detektiralo Marija Mamića, koji je bio ovlaštenik po računima Real Sportsa u Barclays banci u Velikoj Britaniji. Prema tvrdnjama USKOK-a, tadašnji direktor Dinama Damir Vrbanović je 2007. godine u dogovoru sa Zdravkom Mamićem potpisao ugovor s Real Sports Managementom o otkupu igračkih prava za Guelu iako su znali da ta off shore tvrtka zapravo nije vlasnik njegovih igračkih prava. Potom je Zdravko Mamić na temelju tog ugovora isplatio Real Sportsu pola milijuna eura u dvije rate, pri čemu je u dokumentaciji navedeno da se radi o naknadi za posredovanje prilikom transfera. Ovoga puta istražitelji su dobili zanimljive podatke iz Velike Britanije. Iz njih proizlazi da je na račun Real Sportsa Marija Mamića od otvaranja 2005. do zatvaranja 2009. “sjelo” čak 5,15 milijuna eura. Od tog iznosa samo 825 eura nije uplatio klub iz Maksimira kojeg je vodio njegov otac Zdravko Mamić. Sredstva s računa Real Sportsa, ukupno oko tri milijuna eura, transferirana su na druge off shore tvrtke Marija Mamića u Švicarskoj, dok je dio otišao na račune Stipančićevih i Krotinih tvrtki na Cipru. Dio “kolača” dobio je i Damir Vrbanović, na čiji je privatni račun u Švicarskoj Real Sports uplatio određene novčane iznose.