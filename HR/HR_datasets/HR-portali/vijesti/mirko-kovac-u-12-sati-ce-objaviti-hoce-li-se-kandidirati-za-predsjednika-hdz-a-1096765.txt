Danas je održana redovna koordinacija HDZ-ovih ministara, a potom se sastalo predsjedništvo stranke. Nakon toga javnosti se obratio Miro Kovač. – Neću se kandidirati za predsjednika HDZ-a – kazao je Kovač te dodao: – To bi dovelo do polarizacije u stranci. Ja to ne želim, na to nemam pravo. Interesi su stranke su ispred mojih osobnih ambicija. Moramo se koncentrirati na izbore. Sve odluke donosio sam samostalno, a sve prijatelje koji su me podupirali u nastojanju da se kandidiram molim neka svoje aktivnosti usmjere u promidžbu za parlamentarne izbore. Došli Tepeš i Ćorić Na pitanje je li prikupljao potpise, odgovorio je: – Sve sam rekao! Oko 15 sati Ivan Tepeš i Pero Ćorić iz HSP-a dr. Ante Starčević došli su na pregovore s HDZ-om. Ćorić je rekao da im je cilj dogovor, pobjeda Domoljubne koalicije i da se spriječi povratak "neokomunista Milanovića" na vlast. Hasanbegović: Okrenimo se budućnosti Potpredsjednica HDZ-a Ivana Maletić nakon današnje sjednice Predsjedništva stranke rekla je da su iznijeli ideje kako se što bolje pripremiti za izbore, pa su tako svoje prve prijedloge iznijeli timovi koji rade na izradi izbornog programa i izmjena Statuta HDZ-a. Oleg Butković uoči predsjedništva rekao je kako ne zna prikuplja li još netko osim Andreja Plenkovića potpise za kandidaturu, piše HRT. Na pitanje hoće li se kandidirati za predsjednika stranke, Zlatko Hasanbegović odgovorio je: "Okrenimo se budućnosti, nemojmo se baviti prošlošću." Vrhunac današnjeg dana trebao bi biti sastanak izbornog stožera HDZ-a, odnosno predstavnika svih županijskih organizacija, koji će se održati u 16 sati. Podsjetimo kako je zamjenik predsjednika HDZ-a Milijan Brkić jučer objavio na Facebooku da se neće kandidirati za predsjednika HDZ-a na predstojećim unutarstranačkim izborima na kojima će članstvo birati nasljednika Tomislava Karamarka.  