Ni 24 sata od izbora i imenovanja nove voditeljice ekspertne radne skupine koja za cilj ima provođenje kurikularne reforme, Jasminke Buljan Culej, na stolu su već prve ostavke. Josip Milat, “čovjek iz nastave” kako mu tepaju ostali članovi Posebnog stručnog povjerenstva za provedbu Strategije obrazovanja, znanosti i tehnologije jučer je podnio ostavku, nezadovoljan izborom voditeljice ekspertne radne skupine i netransparentnošću, koja je, kaže, pratila njezino imenovanje. "Pravne makinacije" – Izbor voditelja i članova ekspertne skupine rezultat je formalno održivih, ali ipak pravnih proceduralnih makinacija. Zahtjev nas nekoliko da u izboru voditelja i članova sudjeluju svi članovi Posebnog stručnog povjerenstva tajnim glasovanjem, većinom od šest glasova nije prošao. O prijedlogu uže skupine koja je po svojoj savjeti, ma da ne i jednoglasno, predložila voditelja, glasovalo se javno po načelu “uzmi ili ostavi“ – poručio je Milat, objašnjavajući kako je to samo jedan od razloga zbog kojih odlazi iz stručnog povjerenstva. Ostavku Josipa Milata ministar obrazovanja Pavo Barišić, jučer nije želio komentirati, kazavši da ako su igdje, onda su u izboru Culej, bili poštovani i kriteriji i struka. Istog je stava i predsjednica Posebnog stručnog povjerenstva Dijana Vican. – Nemam komentara na ostavku. Stručno povjerenstvo poštovalo je proceduru koju je jednoglasno donijelo – kazala je Vican. Da je bilo netransparentnosti u izboru svjedoči i Vedran Mornar, također član posebnog stručnog povjerenstva, koji je i sam, nakon izbora Buljan Culej razmišljao da postupi jednako kao i Milat tj. da podnese ostavku. Reforma u rukama Željke Markić – Zasmetala mi je netransparentnost cijelog postupka. Nismo na vrijeme upoznati s planovima kandidata, a nakon što je izglasana voditeljica, pojavio se popis 12 članova koje se trebalo birati i to sve bez dodatne dokumentacije, bez njihovih životopisa. A takvo glasanje nije moguće jer ne znate koga birate. I sam sam razmišljao o ostavci, ali odem li, ostali koji su sudjelovali u podršci voditeljici ekspertne radne skupine mislit će da rade dobar posao i drže da je akcijski plan odličan iako su iz njega izostavljeni ključni elementi – poručio je Mornar. Buljan Culej, nova voditeljica propuštene pozive ignorira. Očigledno se nema namjeru predstaviti javnosti iako će voditi kurikularnu reformu. A HNS za nju jasno poručuje: “Izborom Buljan Culej reforma obrazovanja dana je u ruke Željke Markić.”           Ministarstvo znanosti i obrazovanja imenovanjem nove voditeljice radne skupine Jasminke Buljan Culej ugrozilo je načelo neovisnosti i stručnosti kurikularne reforme. Ona je savjetnica ministra Barišića i time nije neovisna, a u MZO je zaposlena prije dva mjeseca. Nameće se pitanje je li unaprijed bila odabrana kao pogodna kandidatkinja – reagiraju iz Centra za mirovne studije. Dodaju da Povjerenstvo za provedbu strategije znanosti i obrazovanja nije dobilo životopise i planove kandidata na temelju kojih su i trebali donijeti odluku, a u komisiji za uži izbor bilo je dvoje kolega B. Culej koji s njom sjede u uredu. (bma)