U povodu obilježavanja Dana državnosti državni dužnosnici položili su vijence na Oltar Domovine na Medvedgradu i zagrebački Krematorij. Na Oltaru Domovine počast su odali gradonačelnik grada Zagreba Milan Bandić, predsjednik sabora Željko Reiner, premijer Vlade Tihomir Orešković i predstojnica Ureda predsjednice Republike Hrvatske Anamarija Kirinić, kao izaslanica predsjednice Republike Kolinde Grabar-Kitarović- Osim na Oltar Domovine,vijenci su položeni ispred spomenika Zida boli, spomenika Ante Strčevića u Šestinama, pred Središnjim križem u Aleji poginulih hrvatskih branitelja iz Domovinskog rata, na grobu Stjepana Radića te na grobu prvog predsjednika Republike Hrvatske dr. Franje Tuđmana. Predsjednik Vlade Tihomir Orešković uputio je svoju čestitku i naglasio je važnost zajedništva. - U svim prijelomnim trenucima za našu domovinu pokazali smo jedinstvo i zajedništvo, jer smo samo tako dovoljno snažni za sve prepreke i izazove koji još stoje pred Lijepom našom. Drage hrvatske građanke i građani, Hrvatice i Hrvati u domovini i inozemstvu, u ime Vlade Republike Hrvatske i svoje osobno, sretan vam Dan državnosti! Neka Bog čuva našu dragu Domovinu! - poručio je Orešković. Gradonačelnik grada Zagreba Milan Bandić smatra da se Hrvatska treba okrenuti budućnosti, zajedno s mladim ljudima koji imaju viziju. - Hrvatskoj trebaju ljudi koji imaju viziju i djela i koji mogu okupiti pametne ljude, a sve dok to građani ne prihvate - kupat ćemo se u rovovima povijesti i sudjelovati u besmislenim raspravama u Saboru. Na izborima ću ponuditi platformu širokog okupljanja, zajedništvo, perspektivu i odlučnost. Ako građani Hrvatske žele živjeti kao građani Zagreba - prihvatit će to. U suprotnom ćemo i dalje živjeti od eksperimenta do eksperimenta- - rekao je Bandić za N1. Vijence na Krematoriju kod Zajednice grobnice za neidentificirane žrtve Domovinskog rata položili su Božo Petrov, Ante Sanader i Maja Čavlović. Čelnik Mosta, Božo Petrov s ponosm je podijelo svoju radost oko današnjeg slavlja. - Prije četvrt stoljeća, odlukom Hrvatskog Sabora, započeli smo proces razdruživanja od ostalih jugoslavenskih republika i krenuli uspostavljati državnu suverenost i neovisnost. Ovaj praznik proslavimo ponosno se sjećajući svih onih koji su tijekom naše krvave povijesti svoje živote podredili snu o slobodnoj i samostalnoj Hrvatskoj. Sjetimo se poginulih branitelja u Domovinskom ratu koji su se borili za Hrvatsku uređenu na načelima pravednosti, socijalne osjetljivosti, zajedništva i istinskog domoljublja. Njihova nas je žrtva obvezala na promjenu smjera i stvaranje Hrvatske drugačije od one kakvu imamo danas. - smatra Petrov. Predsjednik SDP-a Zoran Milanović nije osobno nazočio odavanju počasti, ali je na Facebook-profilu napisao da je Hrvatska pobijedila u nametnutom ratu i da moramo odati počasti svima onima koji su izgubili svoje živote za domovinu. - Stasali smo, postali smo slobodna, demokratska i moderna država.Pred nama se nalaze novi izazovi. Hrvatskoj je potrebna stabilnost i red kako bi ponajprije nastavila sa započetim ekonomskim rastom. Hrvatskoj je potrebna Vlada koja će biti stabilna i raditi u interesu građana i ostvariti potencijale koje ova zemlja ima. U ime Socijaldemokratske partije Hrvatske i svoje osobno, svim građankama i građanima Republike Hrvatske čestitam Dan državnosti - napisao je Milanović. >> Dragi čitatelji, sretan Vam Dan državnosti! 