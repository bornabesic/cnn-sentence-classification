Hrvatski znanstvenik Ivan Đikić u Dnevniku N1 televizije pojasnio je zašto je premijeru Andreju Plenkoviću uputio otvoreno pismo u kojem je upozorio da ministar Pavo Barišić, nakon što je Odbor za etiku u znanosti i visokom obrazovanju utvrdilo da je plagijator, ne bi trebao ostati na ministarskoj funkciji. - Mislim da je to odgovornost znanstvenika i mene kao javne osobe. Osobno sam pisao premijeru, čuo se s njim prije toga i želio ga upoznati sa situacijom koja je jako štetna za Hrvatsku, učenike, studente i znanstvenike. Nedopustivo je imati ministra koji ima dokazan plagijat, rekao je Đikić. - Osobno sam se čuo na telefon s premijerom. Bio je to ugodan i stručan razgovor, razmijenili smo mišljenja. Razumijem političke konotacije u Hrvatskoj, ali i odgovornost vodećih osoba u Hrvatskoj. Trebaju se uvesti novi standardi u Hrvatskoj, a primjer Barišića je nespojiva greška. Političke odluke su uvijek teške, ali se moraju donijeti. Premijer, stranka i koalicija moraju stati na temelj činjenica i ukloniti negativnosti iz Vlade, pojasnio je Đikić. - Meni je samo želja i nada da će gospodin Plenković razgovarati s ministrom, vidjeti sve činjenice i kroz jedan razgovor doći do standarda, a to je da sam ministar podnese ostavku. Svi koji znamo što je znanost i što je plagijat smatramo da je to nepopravljivo. Barišić ne može predstavljati Hrvatsku u međunarodnoj zajednici i samoj Hrvatskoj. Velik dio hrvatskih znanstvenika je osramoćen. Loše se osjećamo kada imamo ministra koji je plagijator, rekao je Đikić. Smatra kako je njegov daljni rad u Vladi nemoguć. - Ta funkcija se mora obavljati na moralnim, stručnim i etičkim normama. Barišić kao takav to ne može obavljati. Hrvatskoj treba reforma cijelog školskog sustava, treba naći čovjeka koji to može. Rekao sam premijeru da takav stil i takvi rezultati utječu na mlade da nemaju povjerenje u društvo, u sustav..., kazao je Đikić. - Naši dekani i rektori bi trebali stajati na strani zananosti, a ne gledati vlastite interese. Moraju javno reći da osoba koja ima plagijat ne može biti ministar, dodao je. - Plagijatori svih vrsta, lopovi svih vrsta nemaju osjećaj da će biti kažnjeni. To je problem sustava, zaključio je u razgovoru za N1 televiziju Ivan Đikić.