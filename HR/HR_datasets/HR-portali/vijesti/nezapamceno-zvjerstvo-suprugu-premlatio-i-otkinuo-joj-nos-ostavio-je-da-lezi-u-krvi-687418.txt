DUBROVNIK - Policijski službenici Policijske postaje Gruda proveli su u srijedu kriminalističko istraživanje nad 41-godišnjakom, osumnjičenim za kazneno djelo teške tjelesne ozljede na štetu 35-godišnje supruge, s kojom ima troje djece. Njega se sumnjiči da je u utorak navečer u obiteljskoj kući u mjestu Grbavac, općina Župa Dubrovačka, prvo verbalno, a potom i fizički napao suprugu i tom je prilikom teško ozlijedio, nakon čega je napustio kuću. Ozlijeđenoj supruzi liječnička pomoć pružena je u dubrovačkoj bolnici, gdje su joj konstatirane teške tjelesne ozljede zbog kojih je zadržana na daljnjem liječenju. Osumnjičeni je oko 15 sati pronađen na predjelu Gruža u Dubrovniku, nakon čega je doveden u prostorije policije na kriminalističko istraživanje, te je jutros, uz kaznenu prijavu, predan pritvorskom nadzorniku ove Policijske uprave, doznaje Dubrovački vjesnik . Prema informacijama portala Dubrovniknet.hr, nesretnu je 35-godišnjakinju muž isprebijao i isjekao nožem, nakon čega je ostala ležati u vlastitom domu u lokvi krvi. Tek sutradan ujutro pozvao je susjeda da mu odveze ženu u bolnicu, navodno mu rekavši da je pala niz stube. Pročelnik odjela kirurgije Opće bolnice Dubrovnik Velimir Lupret novinarima je opisao ozljede pacijentice koje su višestruke, a po svoj prilici udarci nisu nanešeni rukom nego nogama ili nekim drugim teškim predmetima te potom i nožem. Župljani kažu kako je riječ o nesretnoj obitelji koja već niz godina trpi nasilno ponašanje 41-godišnjaka, koji zbog svoje bolesti i pijanstva nije mogao nigdje sačuvati posao, ukoliko bi ga i pokušao naći. Riječ je o obitelji koja ima troje malodobne djece, najstarijemu je 11 godina, najmlađemu sedam. Supruga je navodno jedno vrijeme bila smještena u sigurnoj kući. "Pacijentica je primljena u bolnicu na Odjel otorinolaringologije s brojnim ozljedama kostiju lica. Čeljust joj je slomljena, kao i zigomatična kost (središnja kost na licu gdje se nalazi nosna šupljina), te zigomatična kost (jagodična kost). Imala je porezotinu na vratu, ozlijeđena joj je traheja (dušnik), a zadobila je i pneumotorax (ozljedu pluća) uz brojne površinske posjekotine i rane. Odmah joj je po dolasku otvoren dišni put. Napravljena je traheotomija, zbrinute su rane. Na licu ima brojne porezotine, kao i na tijelu, po prsima. Tijekom postupka istrage utvrdit će se kako je to sve nastalo. Pacijentica je u stabilnom stanju prevezena vozilom hitne pomoći u Split gdje će se vršiti daljnji postupci na facijalnoj kirurgiji", kazao je profesor Lupret. Na novinarski upit potvrdio je kako joj je i nos otkinut, te da nije sigurno jesu li brojne porezotine na licu nastale kao posljedica udaraca ili su načinjene oštrim predmetom. "Ona trenutno nije životno ugrožena, ali to nikad sa sigurnošću ne možemo tvrditi", dodao je profesor Lupret, a prenosi Dubrovniknet.hr .