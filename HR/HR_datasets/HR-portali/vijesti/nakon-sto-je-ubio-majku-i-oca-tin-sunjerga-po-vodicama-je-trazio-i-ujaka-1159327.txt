Tin Šunjerga, 19-godišnjak osumnjičen za teško ubojstvo svoje majke Silve i oca Marina, ispitan je u Državnom odvjetništvu za mladež u Šibeniku u nazočnosti svog branitelja Frane Baice, koji mu je dodijeljen po službenoj dužnosti. – Aktivno je iznio svoju obranu. Ispričao je što se dogodilo i odgovarao na pitanja. Po meni, ništa nije skrivao ni tajio. Zna što je učinio i ima neke svoje motive, ali to spada u detalje njegove obrane o kojima ne mogu govoriti – rekao je Baica, koji kaže da mu Tin Šunjerga djeluje kao običan, prosječan momak, a njegove motive i razloge teško je razumjeti. Šunjerga je mlađi punoljetnik i predviđena je tajnost postupka. Naš zakon poprilično je rastezljiv pa bi Šunjerga mogao dobiti od pet do čak 50 godina zatvora, kaže Baica. Zeus preživio masakr Nakon što je ubio svoju majku i oca, Tin Šunjerga sjeo je u svoj Mercedes i odvezao se u Vodice. – Tražio je po gradu svoga ujaka Renata Storića, sigurno je htio i njega smaknuti. Smatrao je da je on kriv što su roditelji doznali da se drogira i stisnuli ga. Renato je policajac, znao je što Tin radi i u kakvom se društvu kreće i normalno je da je upozorio sestru, koja je zapravo, kao i Marin, već znala što se događa s Tinom, samo nisu bili svjesni razmjera problema. Nasreću, nije ga pronašao pa je otišao u Gaćeleze gdje je do dva sata ujutro slavio rođendan svog prijatelja Lovre T. – kažu u Vodicama. Prijatelji Lovre T. i Ivan Š. također su kazneno prijavljeni zbog prikrivanja kaznenog djela. Ivan je bio u vozilu kada je Tin pucao u majku, a Lovri se nakon rođendana pohvalio. Ispitat će ih u Državnom odvjetništvu. Da je Tin bio tempirana bomba, posve je jasno pogledom na njegov Facebook-profil. Na većini je fotografija u crnom, na Mercedesu, s podignutim srednjim prstom, na nekima i s bejzbolskom palicom, a rado je pozirao i sa svojim ljubimcem rotvajlerom Zeusom. Zeus je jedini “član” uže obitelji koji je preživio napad Tina Šunjerge. Nakon cijelog slučaja svi se pitaju što je moglo natjerati 19-godišnjaka da puca u potiljak vlastitoj majci, odšeta se i likvidira oca. I nakon svega ode na tulum. Takav “scenarij” s potpisom Tina Šunjerge analiziraju i stručnjaci s naglaskom na to da komentiraju generalno, a ne upravo ovog 19-godišnjaka. Je li Tin Šunjerga u trenutku ubojstva majke i oca bio pod utjecajem i koje točno droge, tek će pokazati vještačenje. Neovisno o tomu, struka jasno poručuje da se ovakvi profili takvima rađaju, a da utjecaj okoline u formiranju osobnosti ima ulogu, no ne veliku ni presudnu. – Treba promatrati tri stvari; osobnost, dijagnoze koje su posljedica niza faktora i uzimanje droga te konkretno kojih droga da su utjecale na poremećaj adolescentnog razvoja čovjeka. Jer, ako se dokaže rano uzimanje moćnih droga poput kokaina, amfetamina, LSD-a, poznato je da one već “nabrijanom” identitetu dodaju percepciju moći i snage. Do 21. godine potrebna je ekstremna kontrola, određivanje granica jer tek tada završava povezivanje neuronskih mreža prefrontalnog korteksa i limbičkog sustava koji treba kontrolirati iznutra. A mehanizmi unutrašnje kontrole razvijaju se uz obiteljske granice – objašnjava dr. Slavko Sakoman, psihijatar čiju je karijeru obilježilo liječenje ovisnih o narkoticima. Je li prijatelj bio u šoku? I dr. sc. Vladimir Grošić smatra da ovakvo ponašanje ponajprije izgleda kao poremećaj osobnosti u razvoju i psihopatska struktura ličnosti, što znači da je ovakav zločin mogao učiniti i s drogom i bez nje. Kako će objasniti ovaj liječnik Psihijatrijske bolnice Sveti Ivan, genetska predispozicija najveći je faktor da bi se takvo što učinilo te napominje da ništa ne treba generalizirati i da će na ovom konkretnom slučaju ključna biti forenzika. Ti će stručnjaci, među ostalim, utvrditi je li Šunjerga imao kakav ozbiljan psihijatrijski poremećaj poput shizofrenije, a u svakom slučaju njegovo liječenje bit će dugotrajno. U cijeloj ovoj tragediji još je jedan užasan detalj; ubojičin prijatelj koji je bio u automobilu za ubojstva majke i na to nije reagirao. Uz mogućnost stanja šoka, liječnici kažu da je izostanak ikakve grižnje savjesti i emocija naknadno također znak upozorenja za promijenjenu ličnost. >> Ubio majku i oca pa se time 'hvalio' na tulumu. Ušao je u Mercedes i dovezao do Zagreba... >> Osumnjičenik na fotografijama često pokazuje srednji prst te poručuje da je od njega 'Bog davno dignuo ruke' 