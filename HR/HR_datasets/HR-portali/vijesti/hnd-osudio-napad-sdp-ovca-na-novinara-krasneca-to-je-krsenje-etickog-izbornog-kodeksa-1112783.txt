Iz Hrvatskog novinarskog društva (HND) priopćili su kako "HND osuđuje neutemeljenu optužbu SDP-ovog izbornog kandidata protiv novinara Tomislava Krasneca te podupire odluku Etičkog povjerenstva da takvo ponašanje ocijeni kršenjem Etičkog izbornog kodeksa." HND navodi kako je u dnevnom listu '24 sata' 9. rujna objavljen tekst novinara Tomislava Krasneca, u kojem je opisao rezultat svoje provjere u Europskoj komisiji o tome postoji li dokument iz rujna 2013. za kojeg je u predizbornom istupu, predsjednik HDZ-a Andrej Plenković rekao da postoji i da je tajan, dok su europski povjerenik Neven Mimica, pa potom i Zoran Milanović ustvrdili da taj dokument ne postoji. Krasnec prijavio Tomića Etičkom povjerenstvu "Komentirajući taj članak na društvenoj mreži Twitter Damir Tomić, SDP-ov kandidat iz Đakova u IV. izbornoj jedinici, napao je Tomislava Krasneca lažnom insinuacijom da piše u korist HDZ-a. Kolega Krasnec prijavio je Tomića Etičkom povjerenstvu koje je ponašanje SDP-ovog izbornog kandidata ocijenilo kao vrijeđanje i iznošenje insinuacija, što predstavlja kršenje Etičkog izbornog kodeksa", ističe predsjednik HND-a Saša Leković.  Uz osudu "napada SDP-ovog izbornog kandidata na novinara Krasneca i pozdravljanje odluke Etičkog izbornog povjerenstva", HND u priopćenju poziva "još jednom sve novinare na temeljitu provjeru izjava političara, kako u vrijeme izbora tako i nakon njih, te na prijavu svih vrsta napada koje doživljavaju obavljajući svoj posao". > > HND osudio uvredljivo ponašanje Bandića prema Hrgi: 'Nije se prvi put neprimjereno ponio prema novinarima' 