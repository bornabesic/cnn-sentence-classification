Foto: Hina HDZ JE najavio pressicu na kojoj Gordan Jandroković komentira rezultate izbora. Pressicu ćete moći pratiti na Indexu. Trebala bi početi svaki tren. "Mi smo nakon prvog kruga uvjerljivi pobjednici. Imamo najveći broj župana, gradonačelnika i načelnika. To je prva poruka. Druga važna poruka je ta da smo uvjerljivo najjača politička stranka u RH, naš postotak je veći od svih koji zazivaju nove parlamentarne izbore. Mi smo najjača politička snaga. Smatramo da su građani dali potporu politici koju vlada Andreja Plenkovića provodi i da su poslali poruku da žele političku stabilnost", rekao je. "U prvom krugu HDZ je pobijedio u 43 grada. Imamo već u prvom gradonačelnika. Prošli put imali smo 25 u prvom krugu. U drugi krug ulazi 45 naših kandidata. SDP je pobijedio u 13 gradova. A kada su u pitanju županije, mi imamo 12, oni dvije. 2013. pobijedili smo u 138 općina, a u 168 smo pobijedili sada, i u 73 općine idemo u drugi krug. SDP je pobijedio u 32 općine", dodao je. "Pobijedili smo u tradicionalnim uporištima, Lici, Sisačko-moslavačkoj županiji... Želim istaknuti Bjelovarsku-bilogorsku jer je tamo naša lista ostvarila najbolji rezultat od devedesetih, kao i u Primorsko-goranskoj. U Istarskoj smo osvojili 11,50 posto, što je najbolji rezultat još od vremena Line Červara". "U Splitu i u Osijeku HDZ pojedinačno kao stranka ima najveći broj vijećnika u gradskim vijećima, posebno je veliki pomak u Osijeku gdje smo sa 4 došli na 10 kandidata. U Rijeci smo drugi pojedinačno po broju vijećnika u gradskom vijeću", hvalio se Jandroković.