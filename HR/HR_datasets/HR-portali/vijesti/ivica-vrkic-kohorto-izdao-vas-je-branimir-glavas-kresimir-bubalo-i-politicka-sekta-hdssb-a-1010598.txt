Dva i pol milijuna kuna slit će se iz gradske blagajne na račun slavonskog prvoligaša NK Osijeka. Pomoć je to, među ostalim, za podmirenje dugova iz predstečajne nagodbe pa će 790.000 završiti u rukama igrača Marka Babića i Stanka Bubala. Ostatak je namijenjen za uvođenje sustava kontrole ulaska na stadion Gradski vrt. Klub će tako ispuniti uvjete kako bi zadržao licencu za igranje u Prvoj ligi, a rok im je do 1. srpnja. Žučna se, pak, rasprava vodila o klubu na sjednici Gradskog vijeća, gdje se glasovalo o toj odluci. Na "tapeti" je tako bio i njemački investitor HFK, koji bi trebao otkupiti 29 posto dionica. – Neka nam netko objasni kakvo je to njemačko ulaganje, a investitori traže zadužnicu? Tko je Mirsad Kerić, novi član Uprave? Postavljen je na temelju lijepe riječi, a gospodin je svoje ovlasti shvatio preširoko pa je sam imenovao novog trenera – upitao je HDSSB-ov Karlo Šatvar. Negodovali su i HDZ-ovci. – Neka se kaže koji su igrači prodani i gdje je novac od transfera! Ukidaju se porodiljne naknade, a mi ćemo klubu dati dva i pol milijuna kuna. Pomoći ćemo, ali zadnji put – kazao je HDZ-ov Damir Kramarić. Oporba je tražila i da se Kerića odmah pozove da dođe i iznese im planove s klubom te kaže kada će sjesti prva uplata. Usprotivio se tome gradonačelnik Ivica Vrkić. – Novac nije sjeo, u Njemačkoj je, čeka se dubinsko snimanje i da odvjetnici sastave ugovore. Uz dobru volju, stavili smo predstavnika investitora Kerića u Upravu, a kako bi imao utjecaj na ono što će se događati. No, dok novac ne sjedne, nema pravo odlučivanja – objasnio je Vrkić. Revoltirani, vijećnici HDSSB-a napustili su sjednicu pa nisu ni glasovali o dodjeli 2,5 milijuna kuna. Ugrožen je tako kvorum, nedostajala je jedna ruka pa je brzo pozvan vijećnik HSU-a. – Kohorto, izdao vas je Branimir Glavaš, Krešimir Bubalo i politička sekta HDSSB-a. Uz vas su Vrkić, Đapić i svi ostali članovi koalicije – izjavio je Vrkić. Ukupno 18,6 milijuna kuna iznose dugoročne obveze NK Osijeka, a kratkoročne dodatnih 8,5 milijuna. One se nalaze, rečeno je, u predstečajnoj nagodbi, a prva rata od 3,5 milijuna kuna sjest će na naplatu 2017. godine. >> Dražen Besek novi je trener Osijeka 