Jurica Prskalo, nekadašnji predsjednik Uprave Hrvatskih autocesta, na temelju pravomoćne presude Županijskog suda u Zagrebu vraćen je na posao u HAC. “Navedeni radnik ponovno je počeo raditi 7. studenoga 2016. godine na radnome mjestu Glavni inženjer I”, odgovorili su nam službeno iz HAC-a. Prskalo je izvanredni otkaz dobio u veljači 2010. godine zajedno s dvojicom bivših čelnika Sektora HAC-a nakon što je uhićen u aferi Nesklad pod sumnjom da su državni proračun poslom bojanja tunela Mala Kapela i Sveti Rok oštetili za najmanje 25 milijuna kuna. “Nastavak radnog odnosa nije moguć zbog karaktera kaznenog djela za koje je osumnjičen te je došlo do nepovjerenja poslodavca u njega kao radnika. Razlozi izvanrednog otkaza potpuno su u skladu sa Zakonom o radu”, tvrdili su te 2010. godine u HAC-u. Prskalo je nakon toga tužio HAC, a sud je odlučio da gore navedeni razlozi nisu dovoljni za otkaz te je odluka o otkazu poništena. Tako je odlučio Županijski sud u Zagrebu koji je poništio odluku niže sudske instance koja je, prema našim informacijama, tvrdila kako je otkaz zakonit. Sukladno odluci suda, ako Prskalo nigdje nije bio zaposlen, HAC mora isplatiti sve zaostale plaće za razdoblje od 1. veljače 2010. do 7. 11. 2016. plus kamate. U HAC-u će tek izračunati koliko mu novaca trebaju isplatiti. No, budući da je bio na mjestu predsjednika Uprave HAC-a i u to je vrijeme primao plaću od oko 30.000 kuna bruto, HAC mu, ako u ovom razdoblju nije bio zaposlen, mora isplatiti 2,4 milijuna kuna bruto plus kamate. Pojedini naši sugovornici ipak upućuju na nelogičnost pa i pomalo apsurdnost cijele situacije. Prskalo je, naime, dobio otkaz kada je bio u statusu osumnjičenika te mu je određen pritvor zbog opasnosti od utjecaja na svjedoke. Šest godina kasnije vraćen je na posao kada su protiv njega na snazi čak tri optužnice, u slučajevima Fimi-Media, Nesklad i Remorker. U slučaju Fimi-Media u tijeku je sudski proces, u slučaju Remorker potvrđena je optužnica, a u slučaju Nesklad optužnica je podignuta, ali nije potvrđena. U slučaju Nesklad Prskalo je optužen da je s drugim bivšim čelnicima HAC-a 2008. godine namjestio natječaj i preplatio bojenje cijevi tunela Sv. Rok i Mala Kapela, čime su HAC oštetili za 17,7 milijuna kuna. U tzv. HAC-ovu kraku afere Remorker Prskalo je optužen da je bio dio hobotnice Božidara Kalmete koja je podijelila više od 15 milijuna kuna i 850.000 eura iz javnih tvrtki za održavanje i izgradnju cesta. U slučaju Fimi-Media Prskalu se sudi jer tužiteljstvo tvrdi da je zajedno s drugim tadašnjim čelnicima HAC-a od kraja 2005. do sredine 2009. na traženje tadašnjeg premijera Ive Sanadera i HDZ-ova rizničara Mladena Barišića sklapao poslove po višim cijenama s Fimi-Medijom znajući da na taj način pribavlja novac za HDZ, čime je HAC oštećen za 7,8 milijuna kuna. Osim toga, Prskalo je optužen i da je zajedno sa Zlatkom Korparom, bivšim predsjednikom Uprave Autoceste Rijeka - Zagreb, Fimi-Mediji osigurao 1,2 milijuna kuna. Prskalu se sudilo i za pogodavanje tvrtki Skladgradnja u slučaju Lažno brdo i tu je nepravomoćno oslobođen. Zbog istraga u svim gore navedenim slučajevima Prskalo je u proteklih šest godina čak četiri puta bio pritvoren. Iako, naravno, nitko nije kriv dok sud tako ne odluči, činjenica je da je Prskalo optužen da je u tri gore navedena slučaja dijelom sudjelovao u izvlačenju ukupno više od 58 milijuna kuna iz HAC-a. Sada je, kada ima tri optužnice, upozoravaju naši sugovornici, vraćen na posao u državnu tvrtku, ali srećom po njega, za povratak na posao nije morao dostaviti potvrdu o nekažnjavanju. Naime, sud je poništio odluku o otkazu te se njemu radni odnos samo nastavlja. Naime, zbog optužnica se ne bi mogao zaposliti u državnoj tvrtki jer ne bi mogao dobiti potvrdu o nekažnjavanju.