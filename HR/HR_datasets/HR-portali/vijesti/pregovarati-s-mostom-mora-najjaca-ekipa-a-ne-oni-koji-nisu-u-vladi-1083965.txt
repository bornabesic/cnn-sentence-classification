Potpuni kaos u državi, ponajprije u Vladi i među vladajućim partnerima, uvelike se održava i na HDZ. Dva su ključna pitanja: kako će se dramatična situacija nakon otkrića o poslovnoj suradnji tvrtke u vlasništvu supruge Tomislava Karamarka s MOL-ovim lobistom Jozom Petrovićem odraziti na stranačke izbore u HDZ-u 28. svibnja i kako se politički dramatična situacija odražava na rad ministara u Vladi, ponajprije HDZ-ovih. Dvije razine Trenutačno je izraženije nezadovoljstvo HDZ-ovih ministara koje ima dvije razine. Prva je ta da ministri negoduju jer se u Vladi donose odluke o reformama, a onda iz HDZ-a stižu informacije kako ih stranka ne podržava i kako HDZ-ovi zastupnici u Saboru za njih neće dići ruku. Najbolji je primjer mirovinska reforma, koju nosi HDZ-ova ministrica Nada Šikić, a hadezeovci se u neslužbenim razgovorima bune protiv odlaska u mirovinu sa 67 godina, a neki i javno poručuju kako je premijer reforme pisao s Mostom, a ne s HDZ-om. – Poslao bih dovraga svoje u HDZ-u, o Mostu da ne govorim. Pa zar ću se ja ili netko od mojih kolega u Vladi u Saboru braniti od svojih hadezeovaca? – pita se jedan HDZ-ov ministar s kojim smo razgovarali. Druga razina nezadovoljstva odnosi se na način donošenja odluka. Pojedini ministri smatraju da najvažnije odluke Vlade moraju biti političke i da ih mora donositi najjača ekipa HDZ-a i Mosta. – A nama u koordinaciji, osim Karamarka koji je prvi potpredsjednik Vlade, sjede ljudi koji nemaju nikakvu funkciju u izvršnoj vlasti. Ne može Josipa Rimac voditi te pregovore – rekao nam je drugi HDZ-ov ministar. Riječ je o koordinaciji koja umjesto “pokojnog” Vijeća za suradnju dogovara s Mostom zakonske prijedloge i poteze koje Vlada treba povući. Uz Karamarka, u toj su koordinaciji još Josipa Rimac, Damir Jelić i Milijan Brkić. Ili ministri ili nitko – Ili će pregovarati ministri ili nitko, pa ministri imaju operativnu funkciju u Vladi i političku u stranci! – nezadovoljan je naš sugovornik iz Vlade. On smatra da premijer Orešković, budući da nema izborni legitimitet, ne može donositi odluke a da one nisu iskristalizirane u središnjici HDZ-a i Mosta, a potom usvojene na Vladi. – Premijera je HDZ doveo na vlast i odluka o njemu donesena je na Predsjedništvu HDZ-a – rekao je naš sugovornik. Kada je riječ o izborima 28. svibnja, većina naših sugovornika kaže da im je teško procijeniti hoće li biti dramatičnih potresa i hoće li biti Karamarkovih i Brkićevih šalabahtera, što bi značilo podijeljenost između dvojice najmoćnijih HDZ-ovaca. Pojedini izvori smatraju da su se Karamarko i Brkić ipak na neki način dogovorili jer je Brkić kandidat za Karamarkova zamjenika iako je šef HDZ-a prvo htio da to bude Damir Jelić. – Sve ćemo vidjeti na Saboru HDZ-a, kada će biti jasno ima li dvostrukih šalabahtera – kažu naši sugovornici iz HDZ-a. 