ZAGREB - Novoizabranom američkom predsjedniku Donaldu Trumpu u srijedu stižu čestitke političara iz cijelog svijeta, dok njemački političari kažu da su šokirani i upozoravaju na nesigurnu geopolitičku situaciju nakon ulaska američkog multimilijardera u Bijelu kuću. Ruski predsjednik Vladimir Putin telegramom je u srijedu čestitao Trumpu na pobjedi na predsjedničkim izborima, izvijestio je Kremlj. "Putin je izrazio nadu da će se zajedničkim naporima nastojati obnoviti rusko-američki odnosi koji su zapali u krizu, da će se uspjeti nositi s rastućim međunarodnim problemima te tražiti i pronaći učinkovite odgovore na izazove što ih pred sve nas postavlja globalna sigurnost", stoji u priopćenju Kremlja. U telegramu je istaknuo i da je siguran kako će konstruktivan dijalog između Moskve i Washingtona poslužiti interesima obiju zemalja. Na pobjedi je Trumpu čestitao i mađarski premijer Viktor Orban. "Kako dobre vijesti. Demokracija je još živa", napisao je Orban na svojoj Facebook stranici. Europska unija nastavit će surađivati sa Sjedinjenim Državama nakon izbora republikanca Donalda Trumpa za predsjednika države, izjavila je u srijedu visoka predstavnica EU-a za vanjsku i sigurnosnu politiku Federica Mogherini. "Veze između EU-a i Sjedinjenih Država dublje su od bilo kakvih političkih promjena. Nastavit ćemo suradnju i ponovno otkrivati snagu Europe", rekla je nakon objavljene informacije o Trumpovoj pobjedi. No predsjednik Europskog parlamenta Martin Schulz smatra da će izbor Donalda Trumpa za 45. predsjednika SAD-a otežati posao Europskoj uniji. "Moramo poštovati budućeg predsjednika Sjedinjenih Država... nadam se da ćemo uspjeti pronaći prostor za suradnju", kazao je. Predsjednica francuske ekstremno desne Nacionalne fronte, Marine Le Pen čestitala je Trumpu u srijedu putem Twittera još dok su se čekali konačni rezultati. "Čestitke novome predsjedniku Sjedinjenih Država Donaldu Trumpu i slobodnom američkom narodu", tweetala je Le Pen. Visoki dužnosnik konzervativne stranke njemačke kancelarke Angele Merkel, Kršćansko-demokratske unije Norbert Roettgen za Deutschlandfunk radio je izjavio kako njemačka vlada nije sigurna što će republikanac Trump napraviti ako pobijedi na izborima. "Upravo shvaćamo da nemamo pojma što će ovaj američki predsjednik raditi ukoliko glas ljutnje uđe i prevlada u uredu najmoćnijeg čovjeka na svijetu", kazao je Roettgen, dodavši i kako misli "da smo geopolitički u vrlo nesigurnoj situaciji". Njemačka ministrica obrane Ursula von der Leyen je za njemačku televiziju u srijedu je kazala da Trumpova neočekivana pobjeda na predsjedničkim izborima predstavlja "ogroman šok". Za ARD je rekla: "Mislim da je Trump svjestan toga kako ovo nije bilo glasanje za njega, već protiv Washingtona, protiv establišmenta." Ured palestinskog predsjednika Mahmuda Abasa u srijedu je pozvao novoizabranog predsjednika da radi na uspostavljanju Palestinske države, uz mirovne napore s Izraelcima koji su već dugo u prekidu. "Spremni smo na suradnju s novoizabranim predsjednikom koja će se temeljiti na rješenju o dvjema državama i o uspostavljanju palestinske države u njezinim granicama iz 1967.", kazao je za AFP glasnogovornik ureda Nabil Abu Rudeina, misleći pritom na godinu kada je Izrael okupirao Zapadnu obalu. Na pobjedi je Trumpu čestitao i Nigel Farage, čelnik Britanske neovisne stranke (UKIP) koji je predvodio kampanju za izlazak Britanije iz Europske unije, a filipinski predsjednik Rodrigo Duterte novome je američkom predsjedniku uputio "srdačne čestitke", dodavši da se raduje suradnji i još boljim odnosima između dviju zemalja koji će se temeljiti na obostranom poštovanju, dobrobiti i vjernosti demokratskim idealima i vladavini zakona". Japanski premijer Shinzo Abe je "najsrdačnije čestitao" Donaldu Trumpu na izbornoj pobjedi, dodavši kako su "Japan i Sjedinjene Države nepokolebljivi saveznici koje povezuju zajedničke vrijednosti poput slobode, demokracije, temeljnih ljudskih prava i vladavine zakona."