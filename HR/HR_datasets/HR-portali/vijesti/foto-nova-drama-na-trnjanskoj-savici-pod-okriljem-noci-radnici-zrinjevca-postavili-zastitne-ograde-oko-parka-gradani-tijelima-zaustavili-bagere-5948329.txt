Dvadesetak članova inicijative "Čuvamo naš park" od ponedjeljka ujutro dežura na južnom dijelu parka Trnjanska Savica i ne dopušta djelatnicima Zrinjevca ulazak u Park gdje bi trebali postaviti građevinske ograde za gradnju novog parka, izjavio je Hini predstavnik inicijative Sanjin Đukić.       U ponedjeljak ujutro, oko 4,30 sati, djelatnici Zrinjevca dopremili su prvi dio građevinskih ograda i do 5,30 sati postavili ih djelomično ogradivši južni dio parka Trnjanska Savica. Petnaestak članova inicijative "Čuvamo naš park" spriječilo je oko 6,30 sati dovoz drugog dijela ograda koje su stigle kamionom, kao i ulazak bagera na prostor parka. Po riječima Đukića, radovi u parku trenutno stoje, a kod parka dežura oko 25 članova inicijative. Namjera im je, ukoliko netko od djelatnika Zrinjevca pokuša ući park, da ga u tome spriječe. Željko Puhovski / HANZA MEDIA Đukić podsjeća da je akcija pokrenuta kako bi zaustavila radove jer opravdano sumnjaju da cijeli plan radova na Savici nema zakonsku osnovu. Najavljuje da će članovi inicijative nastojati spriječavati djelatnike Zrinjevca sve dok bude bilo potrebno te dodaje da u ponedjeljak na teren nije izlazila policija. Građani Trnjanske Savice prošle su godine prosvjedovali protiv ideje da se u parku gradi crkva. Nakon što se odustalo od gradnje crkve, zagrebački gradonačelnik Milan Bandić najavio je prošlog tjedna, u srijedu, 19. travnja, početak radova i preuređenje parka dok su iza njegovih leđa bageri već počeli kopati. Facebook / Savica ZA Park Stanovnici su se odmah pobunili i zaustavili radove jer smatraju da će zelenilo u parku biti uništeno, a da je projekt skup i nepotreban. Na teren je tada izašla i policija, ali nije bilo nikakvih incidenata.