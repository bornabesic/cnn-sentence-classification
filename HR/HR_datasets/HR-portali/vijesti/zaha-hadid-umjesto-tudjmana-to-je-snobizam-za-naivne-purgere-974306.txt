Foto: Index/Zaha Hadid Arhitects  NE KUŽIM ove spike da aerodrom ne valja, da je ružan i da što nismo uzeli neke Zahe Hadid i što ja znam koje zvijezde.   Uporno se drvi o tome već mjesecima, pokazuju se neke sličice, ovo, ono. I nikako da se s tim stane – svako toliko ide novi val "zahiziranja". Ma jebo vas više Zaha Hadid. Da, znam da je Zaha žensko, namjerno pišem krivo, za one koji ne kuže šalu, također je i umrla pred više od godinu dana, a i dok je bila živa imala je pametnijeg posla od provincijskih aerodromčića, tako da ovo kod nas sigurno ne bi dovršavala ona, nego tek neki od šegrta u radioni s njenim brendom. Ali, naravno, po cijeni kao da radi Zaha. To su preseri za koje love ima azerbajdžanski diktator i to za zgradu u centru grada koja je zapravo vidljiva i nekom znači, a ne za kolodvor na periferiji grada siromašne zemlje.   Tko bi platio vaše preserancije?  Kakva umišljenost, i tako tipična za Zagreb, kako ono kaže – vidjela žaba da potkivaju konja pa i ona digla nogu. Kako je lako purgere navući na najnižu snobovštinu! I tko bi to platio, te vaše arhitektonske zvijezde i preserancije? Vjerojatno građani, nakon nekog pretakanja iz šupljeg u prazno, cijene za sve u Hrvatskoj se slome na leđa građana. Jeste li spremni sada, iz svog osobnog džepa, na primjer, izvući svojih samo 200 kuna da dobijete aerodrom by Zaha Hadid? Ako niste, onda šutite. To vrijedi i za sve ostalo, a ne samo za zgradu zračne luke.   Aerodrom – svaki, ne samo ovaj naš – kao servisna zgrada je jedan korak ispod javnog WC-a. Želiš biti što kraće tamo. Što se ima filozofirati oko aerodroma i koga briga jel' ružan ili lijep? Nije ti pod prozorom ni u centru. 90% dizajna aerodroma (plural) zadano je međunarodnim standardima protočnosti putnika, check-ina, sigurnosti... Nema tu nikakvih odstupanja, svi aerodromi na svijetu su isti, ne jedan put mi se desilo da zadrijemam na aerodromu i probudim se i nemam pojma gdje sam uopće, koji grad, koji kontinent, treba mi minuta da se saberem, sve oko tebe je isto, na kojem god većem aerodromu bio, baš me briga jel' tu kantu potpisuje Zaha ili tko zna tko.... Za koliko aerodroma znate arhitekte? I je li te zračne luke posebno posjećujete baš zbog toga?   Daj kutiju na koju se tubama nakače avioni i doviđenja  Aerodrom je primjer zgrade kod koje se nema što maštati i preseravati, nego daj kutiju na koju se tubama nakače avioni i doviđenja.  Na novom se aerodromu avioni spajaju na tube, nema busa, što je na starom aerodromu bila nepodnošljiva nazadnost, avijacijski srednji vijek. I to je to. Tube su, kao, predugačke. Pa dobro, neš ti, first world problem. Ima za pojesti, onako osrednje, ali u uspoređenju sa starim – ovo je gastro raj.  Redovi na kontroli putovnica znaju biti dugi, ali to je do lijenosti policije kojoj se ne da otvoriti više od dvaju šaltera, a ne do aerodroma kao takvog jer šalterskih mjesta, koliko se meni čini, ima dovoljno. Lijenost policije je isto folklor svih aerodroma, od SAD-e do Tadžikistana. Nekidan sam bio u Atlanti – 20 šaltera, dva rade. I to s američkom kontrolom ulaska u zemlju koja je jedno deset puta rigoroznija i sporija nego naša. Čekanje se mjeri satima.  Bila su onda ona ismijavanja prijevoda, a u principu od stotine natpisa, samo jedan je bio smiješno promašen (Toilet disabled), pa takvih grešaka ima svugdje u zemljama u kojima engleski nije materinji jezik. A i vidio sam da su taj sporni natpis sakrili, vjerojatno će ga ispraviti.  Dolazak i odlazak autom su organizirani jasno i protočno, ima čak i poseban "terminal" za Uber. I natkriven je.  Zaha hipsteri ne pitaju za cijenu  Ukratko, koliko god se trudio naći nešto za kritiku, a obično mi to nije problem, ovaj put ne nalazim... Da nam je sve u zemlji kao zagrebački aerodrom, bili bismo Švicarska. Činjenica da je ovo uopće kompletirano i operativno čudo je prvog reda u HR. Neki moji frendovi su puni kritika, ali meni je zasad OK. Možda zašteka ako dođe do povećanja prometa, vidjet ćemo. Broj i veličina stajanki za zrakoplove čini se potencijalna slaba točka.  Napominjem, ovo su opaske jednog običnog korisnika. Ne ulazim u to koliko je koštalo, jel' moglo jeftinije (vjerojatno je, ali s nekom zvijezdom tipa Zahe Hadid sigurno ne), tko plaća, čija je koncesija, koje su tarife za aviokompanije i sl. Dopuštam da su svi ti elementi koma jer ne znam o njima dovoljno i ovaj put ih ne komentiram.... To su sve teme za neki drugi tekst. Ovo je komentar samo iz perspektive običnog korisnika, putnika, i to specifično potaknut jadikovkama "e da nam je Zaha Hadid". Kladim se da 90% tih Zaha hipstera ni ne zna da je njihova heroina, nažalost, preminula početkom 2016... kao i Freddie Mercury i Tupac, izdavat će albume i raditi aerodromske zgrade još desecima godina, u mašti svojih hipster fanova koji ne pitaju za cijenu jer zaboga - ne plaćaju oni.  *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala