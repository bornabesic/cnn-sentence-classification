Foto: Twitter NA RUSKIM društvenim mrežama pokrenut je novi trend - korisnici dijele selfeje s licem obojanim u zeleno. No za razliku od drugih, ovaj ima duboku političku poruku. Naime, Aleksej Navalni, ruski oporbeni političar i glavna konkurencija predsjedniku Vladimiru Putinu na izborima 2018., nedavno je zaliven zelenom bojom - tzv. zeljonkom. prilikom posjeta  sibirskom gradu Barnaulu. Kako je napisao u objavi na Facebooku koja je skupila 17 tisuća lajkova, Navalnija je zelenom tekućinom zalio napadač koji se pravio da ga želi pozdraviti i rukovati se s njim. Prvo se pobojao da se radi o kiselini jer je osjetio da ga lice peče.     No uskoro je shvatio da je tekućina ne samo bezopasna, već da zahvaljujući njoj izgleda kao superheroj. U videu pod naslovom "Iz Barnaula. Ili Maska, Avatar ili Shrek", Navalni se našalio na račun napada koji je doživio: "Imam vrlo pomodno lice koje se savršeno podudara s bojom branda našeg predizbornog stožera".   Zalijevanje bojom uobičajena metoda obračuna s ruskim disidentima Za napad Navalni krivi Kremlj i Putina za kojeg tvrdi da ga želi spriječiti da putuje po zemlji i održava skupove u sklopu predizborne kampanje, prenosi BBC. To u svakom slučaju ne bi bio prvi napad zalijevanjem bojom koju je teško skinuti - na isti način su bile napadnute dvije članice Pussy Riot, Nadežda Tolokonikova i Maria Alehina, u ožujku 2014. u gradu Nižni Novgorod. Osim njih, prošlog mjeseca je na ovaj način napadnut bivši premijer Mihail Kasjanov, pri čemu je napadač izvikivao slogane podrške Putinu. Isto su doživjeli i gosti na skupu o ljudskim pravima u Moskvi u travnju 2016. Centar koji je organizirao skup, Kremlj je proglasio "stranim agentom", što je uobičajen način kojim vlasti žele delegitimirati organizacije civilnog društva. Veliki prosvjedi protiv korupcije  u nedjelju No Navalni je poručio da ga vlasti na ovaj način neće zaustaviti i pozvao svoje pristaše da se pridruže velikim prosvjedima protiv korupcije, zakazanima za 26. ožujka. Navalnijevi pristaše uskoro su odgovorili pokretanjem trenda na Twitteru pod heštegom #GreenNavalny, u kojem objavljuju svoje fotografije na kojima također bojaju lice zelenom bojom, u znak solidarnosti s oporbenim političarom koji je u više navrata zatvoren i osuđivan pod sumnjivim optužnicama.