Potpredsjednica SDP-a Milanka Opačić izjavila je, komentirajući Vladin prijedlog o povećanju porodiljnih naknada, kako je svako povećanje dobrodošlo pa ne vidi razloga da tu mjeru ne podrži i oporba, koja ju je i sama predlagala tijekom predizborne kampanje. Opačić je ustvrdila kako su naknade za drugih šest mjeseci porodiljnog doista male, pogotovo za žene koje rade i uplaćuju doprinose, ali joj je žao što je Vlada odustala od uvođenja jedinstvenog novčanog centra, jer je to moglo otvoriti prostor za dodatno povećanje naknada.  - Žao mi je što je Vlada odustala od reforme koja bi mogla dovesti do dodatnog prostora za povećanje porodiljnih naknada, a to je jedinstveni novčani centar. Samo uvođenjem reda na dječjem doplatku moglo bi se uštedjeti 400 milijuna kuna. Ova mjera je teška 313 milijuna kuna, a mogli bi imati još jedno ovakvo povećanje kada bi se ostalo pri toj mjeri, nažalost od te se mjere odustalo - rekla je Opačić. "Nema razloga da oporba ne podrži tu mjeru" Upozorila je da se problem Agrokora može odraziti i na sustav socijale, s obzirom da je Agrokor godišnje u državni proračun uplaćivao tri milijarde kuna, što je pola proračuna sustava socijale, ako se uračuna i dječji doplatak. Uz to, postavlja se pitanje većine, odnosno hoće li se moći izmjene Zakona o rodiljnim i roditeljskim potporama izglasati u Saboru s obzirom na trenutnu situaciju, kaže Opačić. Nema razloga da oporba ne podrži tu mjeru, tim više što ju je i sama predlagala. - I mi smo rekli da se za nešto više od 300 milijuna kuna može naći prostora u proračunu, to je bio dio našeg predizbornog programa, pa ne vidim razloga da glasamo protiv svojih mjera - rekla je. Na pitanje je li bilo realno obećanje HDZ-a prije parlamentarnih izbora o 1000 eura za jedno dijete te delimitiranje porodiljskih naknada za drugih šest mjeseci, Opačić odgovara kako su iz oporbe upozoravali da to nije realno. - Znali smo da se 300 milijuna kuna može naći u proračunu ali ovo drugo ne, jer gospodarstvo još uvijek nije toliko stalo na svoje noge da toliko puni proračun kako bi se to moglo financirati. Sva obećanja koja su se davala u predizborno vrijeme, kako prije državnih tako i sada lokalnih izbora, teška su nekoliko milijardi kuna i teško se može očekivati njihova realizacija - tvrdi Opačić. Mrsić očekivao puno više I bivši SDP-ov ministar Mirando Mrsić komentirao je izmjene od kojih je očekivao "puno više od onoga što sam zakon nudi". "Osnovna i jedina svrha zakona je povećanje rodiljnih naknada, što ne bi bio loš smjer, da je vlada ujedno povećala i krug osoba koje bi ostvarivale to pravo.  Naime, znamo da su fleksibilni oblici rada danas zastupljeni i da se obuhvati što veći krug osoba koje bi ostvarivale to pravo bilo bi nužno izmijeniti uvjete pod kojima osobe ostvaruju to pravo. Smatramo da je u cilju demografske obnove potrebno proširiti uvjete za stjecanje prava na naknadu kako bi što veći broj osoba to ostvario", komentirao je Mrsić.  Smatra kako je trebalo uvesti pravo očeva na "dopust za rođenje djeteta i osigurati neprenosivost prava u većem opsegu od dosadašnjeg kako bi se uspostavila ravnoteža među spolovima u brizi za dijete". Zaključuje da mjere za demografsku obnovu ne podrazumijevaju samo dizanje iznosa naknada, nego i mjere za povećanje broja osoba koje ostvaruju pravo i mjere za bolje usklađivanje profesionalnog i obiteljskog života.  Vlada je danas uputila u saborsku proceduru izmjene Zakona o rodiljnim i roditeljskim potporama, po kojima bi se potpore trebale povećati od druge polovice godine, za što je u ovoj godini osigurano 156,6 milijuna kuna.   