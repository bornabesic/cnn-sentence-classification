Petar Čobanković zbog svoje uloge u aferi Planinska s USKOK-om se nagodio prije četiri godine. Osuđen je na rad za opće dobro odnosno sad već legendarno guljenje krumpira. No tek se u ponedjeljak doznalo da je RH protiv Čobankovića pokrenula i postupak za naknadu štete u kojom od njega potražuje 37,9 milijuna kuna. Mogućnost da se protiv Čobankovića pokrene parnica radi naknade štete predviđena je sporazumom o nagodbi no da se spor vodi, nije bilo javno poznato. Postupak se vodi u Vukovaru i trenutačno je u prekidu jer se čeka okončanje suđenja za aferu Planinska. Za sve to, kao i za podatak da je Čobankoviću blokirana imovina, doznalo se u nastavku suđenju Sanaderu i ostalima, kada je tužitelj te podatke dostavio u spis. Inače, na klupu za svjedoke ponovo je sjela i Ksenija Špoljarić, vještakinja za financije, koja je ostala kod svojih ranijih nalaza. Kazala je da kupovinom zagrade u Planinskoj proračun RH oštećen za oko 15 milijuna kuna. U spis su dostavljeni i podaci MUP-a o tome tko je tijekom travnja, svibnja i lipnja 2009. dolazio u kuću Sanaderovih u Kozarčevoj, a o tim podacima stranke će se očitovati na sljedećoj raspravi koncem ožujka. Ako ne bude nikakvih nepredviđenih događaja, čulo se u sudnici, nepravomoćna presuda mogla bi biti objavljena 7. travnja. Odnosno skoro godinu dana od dana kada je rasprava za aferu Planinska preotvorena na ročištu predviđenom za objavu presude, a sve kako bi se razjasnile neke nejasnoće iz vještačkog nalaza. >> Slučaj Planinska: U ožujku novi dokazi, presuda najranije u travnju >> Propale mesnice Fiolić – tvrtka završila u stečaju. Zbog toga odgođeno suđenje Sanaderu