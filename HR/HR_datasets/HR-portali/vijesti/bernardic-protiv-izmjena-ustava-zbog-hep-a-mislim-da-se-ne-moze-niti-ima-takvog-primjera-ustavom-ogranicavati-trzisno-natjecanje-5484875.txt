- SDP je protiv privatizacije HEP-a jer ne vidimo što dobroga to donosi, osim novca za otkup MOL-ovog udjela u Ini, s time da je upitno bi li prodaja 25 posto HEP-a bila dovoljna za otkup Ine - kaže predsjednik SDP-a Davor Bernardić i navodi kako bi privatizacija HEP-a bila štetna za građane jer bi mogla ugroziti isporuku električne enegije, a sigurno bi značila poskupljenje struje. U tome smislu se, kaže predsjednik SDP-a, može reći kako su SDP i Most na istom političkom stavu. - Bitno je da Hrvatska osigura svoju energetsku neovisnost i to je tema oko koje se mora postići dogovor i politički konsenzus. Uostalom, to sam istaknuo kao bitnu temu u pismima koja sam uputio premijeru i predsjedniku HDZ-a Andreju Plenkoviću i predsjedniku Sabora i čelniku Mosta Boži Petrovu - kazao je Bernardić dodajući kako mu je drago što oko pitanja energetike Most slijedi stavove SDP-a, no navodi da je pitanje promjene Ustava nešto drugo. - Mislim da se ne može, niti ima takvog primjera, Ustavom ograničavati tržišno natjecanje, niti se Ustavom može intervenirati u odnose među trgovačkim društvima - zaključio je Bernardić.