Screenshot: Al Jazeera ORGANIZACIJA za ljudska prava koja nadzire situaciju s muslimanskom manjinom Rohingyau Mianmaru pozvala je međunarodnu zajednicu da poduzme nešto kako bi spriječila "genocid" u toj zemlji, prenosi Al Jazeera. U Mianmaru, dominantno budističkoj zemlji od 52 milijuna ljudi, živi milijun Rohingya. No iako Rohingye žive u toj zemlji generacijama većina stanovnika Mianmara smatra ih stranim uljezima iz susjednog Bangladeša. S druge strane, iako je Bangladeš utočište za veliki broj Rogingya izbjeglica, ova država im odbija dati status građanina. Prijavljeni slučajevi torture, silovanja i ubojstava Nakon napada u listopadu u kojem je ubijeno devet policajaca, Mianmar je pokrenuo obračun s Rohingyama u kojem su dosad ubijeni deseci pripadnika te manjine. 30 tisuća Rohingya pobjeglo je iz zemlje zbog eskalacije nasilja prema procjeni UN-a, koji isto tako upozorava na prijavljene slučajeve torture, silovanja i ubojstava. "Mislim da je razumno govoriti o prevenciji genocida u Mianmaru. Znamo da se ljudska prava sustavno krše već jako dugo vrijeme, a u listopadu je došlo do ozbiljne eskalacije. Vidjeli smo genocidalnu retoriku od strane državnih medija posljednjih tjedana. To bi trebao biti poticaj na akciju", upozorava Matthew Smith, izvršni direktor organizacije Fortify Rights. Smith je snažno kritizirao pasivnost zapadnih vlada, za koje tvrdi da su "opijene retorikom o političkoj reformi" dok u isto vrijeme zanemaruju situaciju s Rohingyama. 10 tisuća Rohingya izbjeglo je u Bangladeš u posljednja dva mjeseca. Međutim, granična policija Bangladeša često pušta samo žene i djecu, dok muškarce šalje natrag u Mianmar. Ured visokog povjerenika za ljudska prava UN-a u utorak je priopćio da bi tretman Rohingya manjine mogao biti definiran kao zločin protiv čovječnosti.