Ministrica rada i mirovinskog sustava Nada Šikić istaknula je u ponedjeljak da je postojeći omjer umirovljenika i zaposlenika u Hrvatskoj dugoročno neodrživ te najavila stupanje na snagu prijedloga o pomicanju dobne granice za umirovljenje na 67 godina starosti od 2028. "U ovom trenutku, osam županija u Hrvatskoj ima veći broj umirovljenika od zaposlenika. Prosjek zaposlenih osoba i umirovljenika je 1: 1,1 i sustav kao takav je u teškoj krizi iz tog razloga što će nam mirovine sve više padati", kazala je ministrica gostujući u središnjem dnevniku Hrvatske televizije. Populacija stari, i u Hrvatskoj, pa tako koeficijent pune zarađene mirovine u odnosu na posljednju plaću trenutno iznosi 0,39, što znači da je iznos mirovine 39 posto od posljednje plaće, napomenula je. Hrvatska teži tome da taj omjer bude 60 posto, a ukoliko se sustavne reforme ne provedu, doći će do sve snažnijeg pada, upozorila je. Najava umirovljenja sa 67 godina starosti, koja bi se trebala odnositi na sve osobe rođene nakon 1961., zasad je na razini prijedloga upućenog Europskoj komisiji, a trebao bi stupiti na snagu 2025. te biti proveden od 2028., napomenula je ministrica Šikić. "Znači, ostavili smo vrijeme za prilagodbu", kazala je Šikić, istaknuvši kako isto već 11 zemalja Europske unije ima ugrađeno u svoj sustav. Na tržištu rada bit će mjesta za sve, smatra ministrica, no prije je potrebno provesti kompletnu reformu sustava Zavoda za zapošljavanje, na kojemu je trenutno nemoguće naći 115 tisuća ljudi potrebnih za rad u turizmu, ili tisuću za rad u trgovinama, unatoč 280 tisuća registriranih nezaposlenih, istaknula je.  Za dokvalifikacije, prekvalifikacije, zapošljavanje mladih, samozapošljavanje i zapošljavanje predviđeno je izdvajanje u visini 2,8 milijarde kuna iz Europskih fondova, kazala je Šikić.  Na novinarsko pitanje što će biti s beneficiranim radnim stažem, za koji je trenutno kvalificirano više od stotinu zanimanja, Šikić je istaknula kako je valorizacija radnih mjesta s beneficiranim radnim stažem rađena zadnji put prije 30-ak godina, a u međuvremenu su se tehnološke mogućnosti radnih mjesta bitno primijenile. Komisija Hrvatskog zavoda za zaštitu zdravlja radnika na radu prošla je sva radna mjesta s posebnim uvjetima te se sada očekuje komisijin prijedlog o tome koja bi to bila radna mjesta koja bi ostala beneficirana, a kojima bi se ukinula beneficiranost, kazala je ministrica, istaknuvši kako očekuje da će biti ukinuta za oko 50 posto dosad beneficiranih zanimanja.  >> 'Mirovinski sustav je neodrživ, imamo više umirovljenika nego zaposlenih'  >> Analiza tržišta rada: Evo u kojim djelatnostima će biti najviše posla! 