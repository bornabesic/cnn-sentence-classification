Predsjednik HSS-a Krešo Beljak, upitan za mogućnost velike postizborne koalicije HDZ-a i SDP-a, odgovorio je u ponedjeljak kako je "sve moguće" te izrazio nadu da se neće ponoviti pat-pozicija u kakvoj se Hrvatska našla nakon zadnjih parlamentarnih izbora.   – Sve je moguće na neki način, ja to ne bih prejudicirao – rekao je Beljak na Mirogoju gdje je HSS obilježio 88. obljetnicu smrti Stjepana Radića. Uvjeren je da će građani izabrati mir, stabilnost i rast koje nudi Narodna koalicija (SDP, HNS, HSS, HSU)  nasuprot kaosu koji, rekao je, imamo s druge strane. Beljak ne vidi zašto bi Mostov čelnik Božo Petrov trebao sudjelovati u televizijskoj debati  s predsjednicima HDZ-a i SDP-a Andrejem Plenkovićem i Zoranom Milanovićem. Upitan za traženje Bože Petrova da se ubaci u debatu, odgovorio je  kako Most ne može pobjeći od činjenice da je trenutačno na vlasti u koaliciji s HDZ-om, da zajedno imaju tehničku vladu i sudjeluju u kampanji.  – On je koalicijski partner HDZ-a, pa ima gospodina Plenkovića koji će zastupati njegove stavove. Što će sad, opet glumiti  da je protiv SDP-HDZ-a. To je bila priča otprije 10 mjeseci, pa mislim da smo prespavali nešto – rekao je Beljak. U suprotnom, upitao je, zašto bi bila trojica, onda mogu biti i četvorica kandidata za sučeljavanje. – Evo ja se dobrovoljno nudim. Jedva čekam – kaže Beljak.  Beljak za zabranu pokliča "Za dom spremni" Ustvrdio je i kako se nije promijenio način djelovanja HDZ-a iako imaju novoga predsjednika. Modus operandi ostao je isti, političkim transferima pokušava uništiti druge stranke. Uništavaju stranke s kojima koaliraju. To su htjeli napraviti i s HSS-om, ali im neće ići, poručio je, aludirajući na najnoviju akviziciju HDZ-a, u koji prelazi donedavni saborski zastupnik Ivan Kirin iz HDZ-ova sadašnjeg koalicijskog partnera – HSP-a dr. Ante Starčević. Upitan za poklič "Za dom spremni", istaknuo je da je apsolutno za zabranu toga pozdrava koji "Hrvatskoj čini loše u međunarodnim krugovima. To je znao i Franjo Tuđman '91. Žalosno je što danas neki političari koji misle da su jako pametni – to ne znaju. Žalosno je što nam je uzor Srbija koja je rehabilitirala svoje fašiste, na čelu s Dražom Mihajlovićem, a ne neke zapadne zemlje koje su se jasno definirale prema svojim kvislinzima". Nakon što je izaslanstvo HSS-a položilo vijenac i zapalilo svijeće na grobu Stjepana Radića na Mirogoju, u povodu 88. obljetnice Radićeve smrti, Beljak je novinarima izjavio i kako je Radić bio avangarda svoga vremena. – Bio je više od političara, utro je put hrvatskoj politici. U interesu hrvatskog rada radio je niz kompromisa – ušao je u vladu Nikole Pašića i ostvario dugotrajnu suradnju s hrvatskim Srbima. Bio je političar kakvog nije bilo poslije i na kojega su se svi pozivali od Mačeka i Pavelića do Tita. Ideja federalizacije Jugoslavije, bratstva i jedinstva, prava žena – sve su to bile Radićeve ideje, o čemu se malo zna – rekao je Beljak istaknuvši kako je Radić poginuo za svoje ideale.  >> Jovanović: Neće nam trebati velika koalicija s HDZ-om 