Zastupnik Ivan Pernar saborsko je jutro započeo zahtjevom za stanku kako bi podsjetio na svoje izbacivanje iz sabornice u petak te poručio kako će i ubuduće, ako ga predsjedavajući Željko Reiner ponovno bude prekidao u raspravi, "ići do kraja dok ga saborska straža opet ne izbaci". – Sukus rasprave od petka jest jesu li optužbe koje ste vi iz Mosta iznijeli protiv Karamarka opravdane. U petak sam grubo izbačen iz sabornice, a taj je dan Reiner prekidao mnoge zastupnike. Nije uloga Reinera da bude svakom loncu poklopac i da komentira i dobacuje – drži Pernar te dodaje kako je nedopustivo da se njegovu kolegi iz Kluba zastupnika Branimiru Bunjcu otima mobitel iz ruke, tim više jer je cenzura po Ustavu zabranjena. – Oduzimanjem se htjelo spriječiti da se vidi što se događa u Saboru. Jedino je ta snimka mogla spriječiti neviđeno nasilje u Saboru. Nikad se nije na nekom primijenila tolika sila u Saboru, kao na meni. Gospodo iz HDZ-a, ako smatrate da je netko od nas u krivu, javite se za raspravu, a ne da sabornica bude prazna. Svaki put kad će me Reiner prekidati, ići ću do kraja, sve dok ga saborska straža ne izbaci. Smatram da nema to pravo da me ometa i da me maltretira u onome što hoću govoriti jer sam izabran upravo s tim razlogom – najavio je Pernar. Za raspravu se javio i HDZ-ov Branko Bačić koji je imao potrebu ispričati se svim građanima koji su u petak pratili neprimjerene scene. – Svjesni smo da postoje određeni kolege koji ne poštuju ni kolege ni zastupnike. Ne da ne poštuju poslovnik, nego i grubo vrijeđaju. Nikada se u raspravi o skidanju imuniteta nije ulazilo u meritum stvari, no u petak se to radilo i vrijeđalo se. – U konkretnom slučaju u kojem je Reiner imao pravo provoditi i čuvati poslovnik, a i dignitet Sabora, prije mjesec dana na isti način onemogućili smo da se Pernaru skine imunitet jer je oklevetao Damira Ježića – tvrdi Bačić. U raspravu se uključio i predsjednik Sabora Božo Petrov koji je podsjetio kako je u više navrata kao predsjednik Sabora rekao da će dopustiti određeno vrijeme u kojem se zastupnici mogu upoznati s pravilima Poslovnika. – To je vrijeme isteklo i svi su se u tri mjeseca mogli s tim upoznati. Da, zastupnici imaju dvije minute za repliku i mogu govoriti, ali u Poslovniku jasno stoji i što se radi u slučaju udaljavanja od teme. Budemo li se udaljavali od teme cijelo vrijeme, neće biti konstruktivne rasprave. Neću dopustiti da pričate o čemu god hoćete. Ako želite prosvjede i ekshibicionizam, u redu, ali tome nije mjesto u Saboru – objasnio je Petrov, a za povredu Poslovnika javio se SDP-ov Bojan Glavašević poručivši Petrovu kako nije primjereno da "drži lekcije" zastupnicima. – Nisam mislio docirati ili držati propovijedi. Htio sam samo upozoriti sve kako se treba ponašati. Ono u petak je strahovito unazadilo dignitet Sabora – kazao je Petrov. Miro Bulj uime Kluba zastupnika Mosta govorio je o plinskoj termoelektrani koja bi se gradila u Peruči, a kojoj se građani protive. – Ovom gradnjom plinske termoelektrane dogodila bi se ekološka katastrofa. Plinska centrala na Peruči kontinuirano bi stvarala 270.000 litara otpadnih voda dnevno koje bi odlazile u rijeku Cetinu. Studija o utjecaju na okoliš zaključuje da nema nikakvog utjecaja na okoliš, a sami projektanti kažu da sve te vode imaju kiseline, a to je čista kontradikcija. Bila bi uništena flora i fauna. Studija je na internetu nedostupna. Zašto su ovakve elektrane odjednom samo kod Hrvata isplative, dok se u drugim zemljama ispravljaju takvi promašaji. Hrvatska nema strategiju oko svojih vodnih bogatstava – poručio je Bulj.  Silvano Hrelja uime Kluba HNS a i HSU-a stanku je iskoristio kako bi umirovljenicima koji primaju inozemnu mirovinu, a plaćaju poreze u Hrvatskoj, objasnio novosti koje ih očekuju.  – Oni koji primaju inozemne mirovine moraju znati da na stranicama Porezne uprave stoji obavijest u kojoj je obračun predujma poreza za njih puno povoljniji nego prije. Naime, sada će se uzeti u obzir hrvatska mirovina i možebitna razlika do ukupnog neoporezivog iznosa od 3800 kuna, pa će se tek na onaj ostatak plaćati predujam poreza – kazao je Hrelja dodavši da se ovo moglo riješiti i prije nekoliko godina, stoga je pohvalio Poreznu upravu jer je konačno shvatila da nema nikakvog smisla da najsiromašniji kreditiraju državu cijelu godinu. 