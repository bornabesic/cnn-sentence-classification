Veći dio prve tranše Agrokorova kredita od 80 milijuna eura počeo je u petak sjedati na račune više od 2200 malih i srednjih dobavljača koji su mjesecima čekali na svoj novac. Prva runda isplata kredita prema dobavljačima ukupno je iznosila 378 milijuna kuna, točnije oko 50 milijuna eura, objavila je u petak ujutro Koordinacija proizvođača i dobavljača. - Izvor financiranja su jučer odobrena kreditna sredstva, a Vijeće je jednoglasno odlučilo preusmjeriti novac prema najugroženijim dobavljačima - objavili su iz Koordinacije. Ta su sredstva, potvrđeno je Jutarnjem listu iz pouzdanog izvora, prvo prebačena na račune Agrokorovih tvrtki. Najveći iznos, 137 milijuna kuna, otišao je Konzumu, Tisak je dobio 73 milijuna kuna, Jamnica i IT tvrtka mStart po 25 milijuna kuna, a Ledo 20 milijuna kuna. Tvrtkama Belje, PIK Vrbovec i Velpro prebačeno je po 15 milijuna kuna, a tvrtki Roto trebalo je sjesti 12 milijuna kuna. U Zvijezdu je poslano pet milijuna kuna, Vupiku tri milijuna kuna, Atlasu 2,5 milijuna kuna, PIK-u Vinkovci 2,5 milijuna kuna, Agrolaguni dva milijuna kuna, Agro trgovini 1,5 milijuna kuna, Solani Pag 500 tisuća kuna, dok je krovna tvrtka Agrokor d.d. na svoj račun primila 300 tisuća kuna. Ostatak novca podijeljen je manjim tvrtkama unutar koncerna. Te su tvrtke po nalogu izvanrednog povjerenika dobiveni novac isplatile dobavljačima, a novac za stara potraživanja u petak tijekom dana počeo je sjedati na račune više od 2200 malih i srednjih gospodarstva. To nam je potvrdio i jedan od Agrokorovih malih dobavljača, OPG Milivoj Furić, kojemu je u petak novac sjeo na račun.   - Sretni smo što nam je novac stigao. To je lijepa gesta od velikih dobavljača koji su odlučili da mali dobavljači prvi dobiju svoj novac, a zahvalni smo i Agrokoru, kao i bankama koje su novac pružile. Najmanji dobavljači su, nažalost, najugroženiji i snose najveći teret u ovoj krizi, a sredstva koja smo dobili bit će dovoljna za nastavak proizvodnje. Nadamo se da će se ubuduće roba plaćati na vrijeme - rekli su nam u OPG-u Furić. Ipak, iz Agrokora apeliraju kako je moguće da zbog rada službi za platni promet i blagdana novac dobavljačima sjedne tek u utorak te mole za strpljenje. Prema procjenama Tihomira Jajića iz Hrvatske udruge poljoprivrednika, sredstva koja su uplaćena pokrila su oko 15 do 50 posto starih dugovanja.  Ostatak novca od kredita, oko 30 milijuna eura, ići će za nabavu novih zaliha za Agrokorove tvrtke, poput Jamnice i Leda, kako bi se mogli pripremiti za predstojeću sezonu.