Ako ste trudni ili mislite da biste mogli zatrudnjeti, izbjegavajte alkohol kako biste rizike za svoje dijete zadržali na minimumu – tekst je uz ilustraciju trudnice s čašom u ruci koji je obvezan u Francuskoj, a za koji se predlaže da postane obveza na svakoj boci alkoholnog pića u zemljama Europske unije, Norveškoj, Švicarskoj i Islandu. Uz takvo upozorenje boce alkoholnih pića, konkretno sva žestoka pića, pivo i vino, morale bi sadržavati podatak o količini čistog alkohola (etanola) koji sadrže, alergenima i energetskoj vrijednosti tog pića. Brojni zdravstveni rizici Takav je prijedlog rezultat projekta Zajedničke akcije za smanjenje štete povezane s alkoholom (engl. kratica RARHA) u kojem su sudjelovale gore navedene zemlje, a s kojim se ide prema Europskoj komisiji. Podaci na samom proizvodu ključni su za informiranje potrošača, a nisu dovoljno korišteni kad su posrijedi alkoholna pića, jedan je od zaključaka RARHA projekta. Navodi se da je odgovornost nacionalnih politika dokinuti zablude o konzumiranju alkohola i pružiti sve informacije o rizicima, istaknuti primjerice posljedice prekomjernog pijenja poput visokog krvnog tlaka, ovisnosti, rizika od raka, prekomjerne tjelesne težine. Za stariju populaciju posebno se navodi potreba naglašavanja opasnosti kombinacije alkohola s lijekovima. Daljnje mjere definiraju da se mora poštovati dobna granica od 18 godina za prodaju alkoholnih pića te kako je potrebno osmisliti posebnu podršku primarnoj zdravstvenoj zaštiti, dakle obiteljskim liječnicima, da detektiraju pacijente u riziku od alkoholizma. Dio cijelog projekta jesu i redovita istraživanja o raširenosti i navikama uporabe alkohola u europskim zemljama, a prema kojima u ukupnom broju Hrvati piju ispod europskog prosjeka, a kad su u pitanju samo muškarci, onda je taj podatak iznad prosjeka europskih zemalja, i to najviše u dobnoj skupini od 18 do 34 godine. Rezultat o motivima pijenja iz posljednjeg takvog istraživanja otkrio je i hrvatsku posebnost – od svih zemalja u Hrvatskoj kao motiv pijenju alkoholu najčešće se navodi zato što je to zdravo i jer je dio zdrave prehrane! Alkoholno piće koje Hrvati najčešće piju jest pivo. Također smo među top 5 zemalja s najviše stanovnika koji piju svakodnevno ili gotovo svakodnevno (14,1 posto).  >>Označavanjem kalorija na pićima protiv alkoholiziranja djece i mladih 