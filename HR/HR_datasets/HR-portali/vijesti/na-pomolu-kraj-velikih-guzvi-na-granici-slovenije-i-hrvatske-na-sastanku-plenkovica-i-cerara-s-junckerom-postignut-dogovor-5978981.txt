U Bruxellesu je u subotu održan sastanak hrvatskog premijera Andreja Plenkovića, slovenskog premijera Mire Cerara i predsjednika Europske komisije Jeana Claudea Junckera o dugim kolonama koje su se počele stvarati od nedavnog stupanja na snagu europske uredbe o sustavnim provjerama svih putnika na graničnim prijelazima. Iz priopćenja koje je izdano nakon sastanka čini se da je postignut dogovor kojim bi se gužvama, koje su se stvarale i u trenutku dok je u Bruxellesu trajao sastanak trojice lidera, trebalo stati na kraj. - Imali smo konstruktivan razgovor u duhu nalaženja rješenja. Slažemo se da se europsku uredbu o kontrolama na schengenskim granicama i sigurnosti naše Unije mora primjenjivati i provoditi. U tom kontekstu, pozdravljamo činjenicu da će Hrvatska imati puni pristup Schengenskom informacijskom sustavu do 27. lipnja 2017., navodi se na početku priopćenja. - Komisija je spremna i namjerava pomoći Sloveniji i Hrvatskoj u pružanju učinkovitih i nebirokratskih dugoročnih rješenja za provedbu sustavnih provjera na granicama. Slovenija i Hrvatska smatraju da su tehničke smjernice Europske komisije vrlo korisne i vrlo dobar temelj njihove daljnje suradnje, dodaje se u priopćenju. - Slovenija i Hrvatska se slažu da će obavijestiti Komisiju, u skladu sa Schengenskim pravilnikom o granicama, o odluci da krenu s ciljanim provjerama kad god čekanje na određenim graničnim prijelazima bude dulje od 15 minuta, navodi se na kraju priopćenja. O sastanku s Cerarom i Junckerom izjavu je nakon sastanka dao premijer Plenković. - Danas smo dogovorili da će se sa sustavnih prijeći na ciljane kontrole temeljem vodiča koje je Komisija spremila, čim čekanje na granicama bude veće od 15 minuta. Što znači da sada vrlo jasno imamo potvrđeno od strane Komisije pravno utemeljeni način koji dopušta graničnoj policiji da u skladu s procjenom rizika lakše prijeđe sa sustavnih na ciljane kontrole, rekao je Plenković, dodajući da se s primjenom toga dogovora može praktički krenuti već sutra. Plenković je kazao da bi dogovor sa slovenskom stranom trebao olakšati i smanjiti gužve, te omogućiti primjereniji protok prometa, osobito u turističkoj sezoni. Istaknuo je da je ozračje na sastanku bilo vrlo konstruktivno te zahvalio slovenskom kolegi na razumijevanju. - Ja sam danas došao fokusiran na problem koji je akutan i koji moramo riješiti. Kolega Cerar je pokazao izrazito dobru volju, Slovenija je nama prijateljska zemlja. Obje smo turističke destinacije. Smatramo da moramo pronaći rješenje koje će Sloveniji, koja je već u Schengenu i Hrvatskoj, koja se sprema za Schengen, dati vjerodostojnost, rekao je Plenković. Pristup Schengenskom informacijskom sustavu, u koji bi Hrvatska trebala ući do 27. lipnja, prvi je korak ka ukidanju provjera na unutarnjim granicama EU prema Hrvatskoj. - Hrvatska policija, sve naše službe, imat će jednak pristup bazi podataka kao i države koje su u Schengenu. To je jedan od koraka u procesu evaluacije naših priprema za Schengen, rekao je Plenković, dodajući da će Komisija svoje evaluacijsko izvješće objaviti u studenome. - Očekujem da će Hrvatska, kada se prijeđe iz tehničke evaluacije na političko odlučivanje, imati dovoljno argumenata da provodimo kontrolu, prije svega nadzor vanjskih granica na učinkovit način. Ne vidim u ovom trenutku neke prepreke, da bi Hrvatska imala neki skriveni problem ili minirani teren, koji nismo na radaru primijetili, rekao je Plenković. Rekao je da je o tome govorio i na sastanku čelnika Europske pučke stranke, održanom prije početka summita EU. - Pitali su me kolege na tom sastanku kako riješiti tu situaciju, a ja sam im odgovorio: ako danas odlučimo da je Hrvatska dio Schengena, problem je odmah riješen. Naravno, to je plastično opisivanje situacije, ali na dobrom smo putu. Mi ćemo smanjiti rokove da taj put bude što kraći, rekao je Plenković.