I 25 godina nakon njihova osnutka, o Hrvatskim obrambenim snagama (HOS) pletu se brojne kontroverze: da su prošli obuku sličnu onoj u Legiji stranaca, da su bili najbolje opremljena jedinica u Hrvatskoj, da su strojevi za ubijanje, da kad jednom krenu, neće stati do Zemuna, da ta vojska sluša samo Paragu... Mistifikacija, koja i danas prati nikad dovoljno rasvijetljenu priču o ulozi HOS-a u Domovinskom ratu, ovih je dana ponovno pod povećalom javnosti zbog afere s kapom ministra Zlatka Hasanbegovića. Za povjesničare o ulozi HOS-a u nastanku hrvatske države nema dvojbi. “U bitki za Vukovar i Bogdanovce djelovanje HOS-a valja posebno cijeniti ponajprije zbog silnih žrtava Samostalne satnije. Riječ je o postrojbi s vjerojatno najvećim gubicima u ratu u kojoj je više od pola ljudi poginulo, a među preostalima gotovo ih je 80 posto ranjeno. Tako je bilo i na drugim ratištima”, ističe povjesničar Tomislav Šulj, a ulogu HOS-a iznimno pozitivnom ocjenjuje i dr. Ante Nazor. “Bez obzira na kontroverze vezane uz nazive postrojbi HOS-a i oznaku HOS-a na kojoj piše “za dom spremni”, uz podatak da su se pripadnici HOS-a tijekom Domovinskog rata borili časno i srčano, ne čineći zločine, najvažnija činjenica vezana uz sudjelovanje pripadnika HOS-a u Domovinskom ratu, jest da su dragovoljno odlazili tamo gdje su borbe bile najteže, tamo gdje mnogi koji moraliziraju o njihovim motivima nisu imali hrabrosti ni domoljublja biti”, kazao je dr. Nazor. Istodobno, ministru Hasanbegoviću prišivalo se i članstvo u HOP-u, Hrvatskom oslobodilačkom pokretu, što on oštro demantira. HOP je politička organizacija koju su izjavom od 8. lipnja 1956. utemeljili u Argentini Ante Pavelić i suradnici, a u izjavi o utemeljenju stoji da je HOP nasljednik Hrvatskog ustaškog pokreta. Svrha HOP-a bila je “ponovna uspostava NDH na cijelom njegovu povijesnom i etničkom području između Mure, Drave, Dunava, Drine i Jadranskog mora”. Dugo su djelovali iz emigracije, sve do izlaska na izbore u Hrvatskoj 1992., no kako nisu polučili ozbiljan rezultat, ubrzo nestaju s političke scene. >>Po kapi se ministar poznaje >>Marko Skejo: Ministar Hasanbegović na fotografiji ima vojničku kapu HOS-a 