Dio novca od stanova i kuća koji se prodaju pod ovrhom morat će se isplatiti vlasnicima kao razmjeran dio. Razmjeran dio činit će početnih 35 kvadrata uvećanih za 10 kvadrata za svakog člana obitelji. Neovisno o kvadraturi, ukupna vrijednost nužnog dijela ne može prijeći iznos od dvije prosječne godišnje plaće u zemlji, trenutačno oko 136 tisuća kuna. Predviđeno je to u izmjeni Ovršnog zakona za koju je pokrenut postupak savjetovanja. Ministarstvo pravosuđa predlaže da se protuvrijednost razmjernog dijela nekretnine određuje prema procijenjenoj, a ne prema prodajnoj vrijednosti nekretnine. Godišnje se u Hrvatskoj ovrši oko tri tisuće stanova i kuća. Mijenja se i najveći iznos mjesečne plaće koji se može ovršiti za primanja koja su niža od prosječnih s jedne trećine na jednu četvrtinu ovršenikove plaće. U praksi to znači da osobi koja sad zarađuje 4 tisuće kuna mjesečno za otplatu dugova odlazi 1333 kune, a po novome za vraćanje dugova odlazilo bi samo tisuću kuna, osim kad se radi o naknadi za uzdržavanu djecu kad se može ovršiti i više. Prema zakonu o stečaju potrošača, odnosno osobnom bankrotu građana, nekretnina u kojoj dužnik stanuje prodaje se zadnja. U prvih pet mjeseci nagodbu koja prethodi proglašenju osobnog bankrota zatražile su 472 osobe čiji dug iznosi 190 milijuna kuna. >>Sudu je trebalo 20 godina da me obavijesti da sam pod ovrhom, a ne znam ni zašto >>Zagrepčani za režije duguju pola milijarde 