Na prijedlog vršitelja dužnosti ravnatelja Programa Hrvatske radiotelevizije Dražena Miočića vršitelj dužnosti glavnoga ravnatelja Hrvatske radiotelevizije Siniša Kovačić imenovao je Miru Brankovića vršiteljem dužnosti glavnoga urednika Prvoga programa Hrvatske televizije (HRT – HTV 1) nakon što je zbog neispunjavanja programskih ciljeva te poslove prestala obavljati Ružica Renić Andrijanić, priopćeno je iz HRT-a.  Miro Branković sudionik je Domovinskoga rata i dugogodišnji urednik, scenarist i redatelj Hrvatske radiotelevizije (HRT). Diplomirao je na Fakultetu političkih znanosti u Zagrebu, a na Hrvatskoj radioteleviziji radi od 1993. godine, prvo kao novinar u Mozaičnome programu, a potom kao urednik i redatelj u Dokumentarnome programu Hrvatske televizije (HRT – HTV).  Od 2002. do 2009. godine bio je glavni urednik Dokumentarnoga programa Hrvatske televizije (HRT – HTV). Snimio je više od 40 dokumentarnih emisija i serija među kojima su Josip radnik, Alkemičari s kraja svijeta, Potpis zločina, Tesla, Neverbalna komunikacija i brojne druge. Tijekom godina specijalizirao se za putopise, a njegova osmodijelna povijesno-dokumentarna serija U potrazi za Markom Polom 2013. godine snimana je u 17 država i najsloženiji je putopisni projekt Hrvatske radiotelevizije. Njegovi su filmovi prodani u brojnim državama, od Australije, Francuske, Portugala i Norveške do Kine i Brazila, a primio je više od 25 nagrada na uglednim svjetskim festivalima u Cannesu, Karlovym Varyma, Bukureštu, Bakuu i drugima,navodi se u priopćenju. Miro Branković dobitnik je godišnjih nagrada Hrvatske radiotelevizije 2005. i 2013. godine. Tijekom izbora za programsko vodstvo 2013. godine dobio je natpolovičnu naklonost novinara i kreativnoga osoblja Hrvatske radiotelevizije. Na Brankovićevu će dosadašnju dužnost pomoćnika za televiziju ravnateljice Poslovne jedinice Produkcija biti imenovan donedavni vršitelj dužnosti ravnatelja Poslovne jedinice Program Hrvatske radiotelevizije Jozo Barišić, stoji u priopćenju Hrvatske radiotelevizije. >>Nove smjene na HRT-u! Dva urednika razriješena prije isteka mandata 