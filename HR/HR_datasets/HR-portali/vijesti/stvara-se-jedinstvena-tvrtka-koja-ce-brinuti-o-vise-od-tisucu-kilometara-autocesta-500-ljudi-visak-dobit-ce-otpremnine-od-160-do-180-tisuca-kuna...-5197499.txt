Vlada bi do kraja godine trebala sklopiti ugovor sa Svjetskom bankom o reprogramu kredita u prometnom sektoru vrijedan 1,8 milijardi eura, najavio je ovih dana ministar prometa Oleg Butković. Paralelno s pregovorima sa Svjetskom bankom rade se pripreme za krucijalne promjene u prometnom sektoru. Naime, nedavno je u Zagreb stigao novi prijedlog konzultanata EBRD-a o restrukturiranju cestarskog sektora. Kako neslužbeno doznajemo, dana su tri prijedloga restruktuiranja. Prvi je prijedlog da se tvrtka za održavanje i naplatu cestarine HAC ONC i Autocesta Rijeka - Zagreb pripoje Hrvatskim autocestama. Drugi je prijedlog da se HAC i ARZ pripoje HAC ONC-u. U tom slučaju HAC i ARZ imali bi status agencija. Treći je prijedlog da se HAC ONC pripoji HAC-u, a da ARZ ostane samostalna tvrtka. Nijedan od ovih prijedloga zasad nije prihvaćen kao konačan. No, naši sugovornici tvrde kako bi najbolja varijanta bila da se HAC ONC i ARZ pripoje HAC-u i da se na taj način stvori jedinstvena tvrtka koja bi se bavila upravljanjem tisuću i nešto kilometara autocesta. Naši sugovornici smatraju kako je logično da se tvrtka za naplatu cestarine i održavanje ponovno pripoji HAC-u nakon što se odustalo od procesa monetizacije. Naime, HAC ONC je osnovan zato da se poslovi naplate i održavanja u sklopu monetizacije privatiziraju. Kako je HDZ-ova vlada odustala od ovog modela i odlučila se za sporazum sa Svjetskom bankom o reprogramu kredita, više ne postoji razlog za postojanje zasebne tvrtke. Bez obzira na to koji model spajanja bude izabran, u HAC ONC-u već je krenuo proces restrukturiranja. Uprava tvrtke je 20. listopada objavila natječaj za izbor pravnog savjetnika koji će odraditi posao restrukturiranja i reorganizacije tvrtke. Jedan od poslova pravnog savjetnika je i izrada odluke o poticajnim mjerama za rješavanje viška radnika i odluke o kriterijima za utvrđivanje radnika koji će biti utvrđeni kolektivnim viškom. Prema prijedlogu ugovora HAC ONC planira za ovu uslugu potrošiti 170.000 kuna plus PDV. Naši sugovornici tvrde kako je to potpuno neopravdano kada u tvrtki rade četiri pravne savjetnice koje to mogu odraditi, a ne da se usluga plaća nekom odvjetničkom uredu. Prema neslužbenim informacijama, Uprava HAC ONC-a utvrdila je kako bi na kraju godine mogla imati između 6 i 8 milijuna kuna viška novca koji nisu utrošeni na održavanje te su taj novac planirali utrošiti na poticajne otpremnine za 30-ak radnika. Prema našim informacijama, otpremnine bi iznosile između 160 i 180 tisuća kuna. No, natječaj je izazvao nezadovoljstvo u Hrvatskim autocestama i Autocesti Rijeka - Zagreb koji su suvlasnici HAC ONC-a. Naime, da bi se strogo namjenska sredstva za održavanje preusmjerila za neku drugu namjenu potrebna je dozvola ovih dviju tvrtki, a takav zahtjev oni nisu dobili. Tako da je natječaj raspisan, a novac za otpremnine i reorganizaciju nije osiguran. Nadalje, u HAC-u i ARZ-u su začuđeni raspisivanjem natječaja prije usvajanja preporuka EBRD-a o reorganizaciji kojima bi se riješile poticajne otpremnine i broj radnika za sljedeće razdoblje. Tim više što EBRD proces restruktuiranja financira s bespovratnih 50 milijuna eura. Prema sadašnjim preporukama EBRD-a, od oko 2800 sada zaposlenih u HAC ONC-u u sljedećih nekoliko godina iz tvrtke bi trebalo otići njih oko pet stotina.