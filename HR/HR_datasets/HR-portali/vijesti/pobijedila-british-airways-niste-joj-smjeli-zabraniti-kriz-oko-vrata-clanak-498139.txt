Nadia Eweida radila je za British Airways kao službenica na registraciji putnika od 1999. do rujna 2006. kada su je šefovi poslali kući jer je odbila skinuti ili prekriti mali križ koji je nosila na lančiću. Na posao je vraćena u veljači 2007., kad je British Airways promijenio politiku. Britanski sud stao je na stranu British Airwaysa koji je tvrdio da je njihovo pravo na zaštitu korporacijskog imidža bilo snažnije od njezina privatnog prava na iskazivanje vjerskih osjećaja. No Europski sud za ljudska prava u Strasbourgu u utorak je presudio u korist Nadije Eweide. Uklanjanjem s radnog mjesta zbog nošenja križa povrijeđeno je njezino pravo na slobodu vjeroispovijesti. – Kad sam čula presudu, skakala sam od sreće i uzvikivala: “Hvala ti, Isuse” – izjavila je 60-godišnja Eweida. – Ovo je potvrda da kršćani imaju pravo vidljivo i bez ikakva srama izražavati svoju vjeru na radnom mjestu – dodala je. Britanski premijer David Cameron komentirao je presudu porukom na Twitteru: “Oduševljen sam da je sud podržao princip nošenja vjerskih obilježja na radnom mjestu. Građani ne smiju biti diskriminirani zbog svojih vjerskih uvjerenja”. No Europski sud za ljudska prava nije presudio u korist još troje državljana Velike Britanije koji su podnijeli slične tužbe kao i Nadia Eweida. Medicinska sestra Shirley Chaplin mogla je nositi križ sve dok njezina bolnica 2007. nije uvela službenu odoru s V-izrezom, kada je od nje zatraženo da ga prestane nositi jer bi križ pri naginjanju mogao dodirnuti otvorene rane pacijenata. Spor je izgubio i Gary McFarlane, bračni savjetnik koji je otpušten iz službe jer nije htio raditi s homoseksualcima. Slično je prošla i Lillian Ladele, matičarka koju je poslodavac kaznio jer je odbila obavljati vjenčanja istospolnih parova. I McFarlane i Ladele opravdavali su svoje postupke vjerskim uvjerenjima, ali Strasbourg nije stao na njihovu stranu. – To jasno potvrđuje da je potpuno neprihvatljivo da javni službenici sami odabiru kome žele biti na usluzi ovisno o seksualnoj orijentaciji – komentirao je presudu Ben Summerskill, predstavnik jedne udruge za prava homoseksualaca. >>Italija kažnjena zbog prenapučenih zatvora