Sasvim je sigurno da će se i ove sezone na najpoznatiju hrvatsku party plažu sliti silni milijuni, no ono što je krajnje neizvjesno jest u čijim će džepovima oni završiti. Ličko-senjska županija izabrala je konzorcij od šest tvrtki koje je oko svojeg kluba Cocomo okupio novljanski ugostitelj Josip Šonje, a najpoznatija među njima je Klemm sigurnost, kao najbolje da plažom upravljaju idućih 20 godina, ali taj izbor nije konačan. Naime, žalbu na izbor je najavio Srećko Klanac, dugogodišnji ugostitelj sa Zrća i također jedan od četvero ponuđača, a gradonačelnik Novalje Ante Dabo već je kuvertirao tužbu zbog navodnih kršenja zakona te će je poslati sudu čim Županija i formalno objavi svoju odluku o izboru najboljeg ponuđača.  Osim ova dva ponuđača, na natječaj se javila i zajednica ponuđača okupljenih oko lokalnog Hostela Zrće te najozbiljniji rivali Cocomu i Klemmu - konzorcij Black Sheep, koji su osnovali predstavnici sva četiri kluba sa Zrća: Kalypsa, Papaye, Aquariusa i Noe, potpomognuti Agrokorovim Velproom i Roto Dinamicom. Suvlasnici tri od četiri kluba su nam izričito rekli da ne žele komentirati rezultate natječaja, a iz četvrtog, Aquariusa, upućeni smo na pisani upit, no nikada nismo dobili odgovor. Možda je razlog to što se na drugoj strani našao Josip Klemm, njihov dugogodišnji poslovni partner - on im, naime, godinama osigurava objekte. Sva četiri kluba radit će i dalje svaki po svojem programu i ovaj se natječaj na njih nije odnosio ni na koji način. On je raspisan za korištenje same plaže i mora uz plažu, koji su dosad kroz koncesijska odobrenja koja je izdavao Grad koristili lokalni ugostitelji, obitelj Klanac za dva restorana i Cocktail bar, a tu su bili i Tiskov kiosk te pet-šest pokretnih radnji za fast food. Za razliku od gradskih koncesijskih odobrenja, koncesiju je prvi put izdavala Županija, i to za cijelu plažu. Grad upozorava da su to učinili bez ijednog sastanka s njima, što je presedan u Hrvatskoj, a obvezali su investitore na 100-milijunsko ulaganje, iako se trenutačno tamo ne može dovesti niti jedne tačke betona bez urbanističkog plana koji će biti donesen tek na jesen. Gradonačelnik Ante Dabo (bivši HDZ-ovac, sada mostovac) kaže da mora podnijeti tužbu kako bi otklonio bilo kakve sumnje o pogodovanju, a predsjednik Skupštine koja je birala ponuđače Darko Milinović (HDZ) kaže kako je Županija raspisala natječaj iz istog razloga - zbog transparentnosti. Između čekića (Županije) i nakovnja (Grada) našao se prestrašeni investitor. A čak mu ni oni nisu jedini problem. U svojih 18 godina poslovanja na Zrću ugostitelj koji sprema žalbu, Srećko Klanac, prije tri godine uspio je legalizirati svoja tri objekta. Budući da su sagrađeni na pomorskom dobru, tretiraju se kao pokretni objekti, što znači da bi ih teoretski, ako ih više ne može koristiti, lako mogao i odnijeti, a s druge strane, nove ne bi mogao sagraditi novi koncesionar jer nema na temelju čega zato što Grad do jeseni neće imati urbanistički plan. Kako će upravljati plažom na Zrću pitali smo i Josipa Klemma, vlasnika zaštitarske tvrtke Klemm security. - O planovima vam uistinu ne mogu govoriti jer nemam pojma o tome. Sve vodi moj partner, on sve zna pa najbolje da se javite njemu - bilo je sve što nam je rekao Klemm. A njegov partner, vlasnik Cocoma, Josip Šonje, na sve gleda pozitivno, nada se da će prevladati razum jer je svima u interesu da se na Zrću radi, računa i na Klančeve objekte, a spreman se u potpunosti prilagoditi planu grada Novalje. Kaže da su u natječajnu dokumentaciju i idejni projekt uređenja Zrća on i njegovi partneri uložili 60.000 eura. Ne može otkriti detalje uređenja, ali rekao je sasvim dovoljno da možemo shvatiti jedan potpuno novi koncept gospodarenja Zrćem, i to kroz 25 milijuna kuna u prve tri godine, a još 98 u 20-godišnjem koncesijskom razdoblju. - Ove godine ćemo osposobiti postojeće objekte, a u tri godine uložiti dosta novca u druge. Krenuli bismo s adaptacijom, širenjem šetnice, dosta pažnje planiramo posvetiti čistoći, plaža bi se prala tri puta tjedno, poradili bismo na rasvjeti, videonadzoru i sigurnosti gostiju - kaže Šonje.  Plažu želi podijeliti u tri tematske cjeline. Desno, kod Aquariusa i Papaye, bio bi adrenalinski park s aquaparkom, lijevo, kod Kalypsa, bila bi rekreacijska zona s terenima za nogomet, odbojku na pijesku i lunaparkom, dok se najveći noviteti pripremaju za središnji dio.   - Neka je mladih, ali neka njima bude noć, a središnji dio uredili bismo za obitelji, s malim restoranima i barovima na visokoj razini za dan. Zanima nas elitni turizam, ali obiteljski. Na plaži će taj dio zauzimati ekskluzivni sadržaji i ležaljke, u vodi jet-ski i slični sadržaji. Sve to pratit će i novi sanitarni čvorovi sa 60 WC-a i tuševa, šator s vlastitom hitnom medicinskom pomoći, pa i helidromom - priča nam Šonje. Rizik prati svaki posao u koji se ulazi, a ovaj pogotovo, zbog velike količine uloženog novca i prijepora na razini Grad-Županija. - Stvarno želim sjesti za stol s Gradom i neka se napravi taj plan kako njima odgovara, samo da što prije krenemo s ulaganjem. Svojim tvrtkama dajemo garanciju bankama na tih 25 milijuna, osobni rizik je veliki. Osim toga, Grad ovisi o ovoj plaži, u gradnji su apartmani i hoteli, a 80 posto mladih sa Zrća spava u Novalji. Interes Grada je više nego jasan. U studiji smo razradili ulaganje do zadnje lipe, planiramo zaposliti 200 ljudi, očekujemo promet od 15 milijuna kuna, sve će biti transparentno, važno je da jedni druge pratimo - smatra Šonje. Zbog zahtjevnog je natječaja, kaže, partnere tražio izvan Novalje. Okupio je ekipu koja bi svaka u svojem segmentu bila zadužena za određeno područje: on za ugostiteljstvo, Kamgrad za gradnju, Klemm za sigurnost, Vodeni park za sadržaje na vodi itd. Tvrdi da su bez dvojbe bili najpovoljniji na natječaju jer je godišnji promet koji ostvaruju bio 1,5 milijardu kuna, a dobit 150 milijuna. Nudili su i najbolje uvjete, 1,3 milijuna fiksnih kuna koje će dijeliti Grad, Županija i država te još 3,6 posto prometa Gradu od ukupno 15 milijuna koliko po sezoni planiraju ostvariti. Šonje planira velike svjetske jet-set zvijezde s Dubrovnika i Hvara povući prema Pagu. Poznati glumac Bruce Willis mogao bi biti jedan od prvih takvih gostiju jer Šonje ima zajedničke prijatelje u Miamiju. Gradonačelnik Dabo smatra da je Cocomo konzorcij kvalitetan jer Šonje radi dobar posao, nije mu sporna ni nadležnost Županije da se raspiše natječaj za koncesiju, ali će ga ipak rušiti. - Ovakva priča može donijeti kvalitetu više Zrću, pa tako i Novalji. Ono što nije dobro jest da se stavlja mene, koji sam po zakonu jedini ovlašteni predlagač UPU-a, po strani, iako sam ih molio da to ne rade jer urbanistički plan još nemamo. Nelogično mi je da su HDZ i SDP glasovali protiv kada se donosila odluka o izradi plana. Tri mandata sam radio u Županiji, znam koji je bio pritisak na službe da se što prije pripremi ovaj natječaj, sve je išlo po hitnom postupku. U materijalima je već bilo otisnuto da se ide na koncesioniranje na deset godina, a onda je vijećnicima stavljena izmjena s rokom od 20 godina - nabraja Dabo. Nekorektno je, smatra, da se u nezavidan položaj stavlja investitora koji se obvezuje da će uložiti milijune. - Oni zapravo prejudiciraju koncesionara i projekte, a ja bih sada sve to trebao staviti pred vijećnike i reći - evo, glasujte. Rći će mi da pogodujem. A sve zato da Županija dobije 500.000 kuna, kao i država, kojih dosad nisu imali. Zar ne bi bilo logično da se pričekalo još ovu godinu, da damo, kao i prethodnih 18 godina, koncesijsko odobrenje čovjeku koji je tu od početka Zrća, dovukao je dolje kanalizaciju i pristupni put, pa na godinu imamo čistu situaciju i jasna pravila ponašanja. Ako 20 godina takvo ponašanje nije bilo sporno, zašto je odjednom sada - pita Dabo i odmah nudi odgovor: “Darko Milinović je preiskusan političar da ne bi shvatio da gubi moć.” Prozvani Milinović pak kaže da je Dabo supotpisao županijsku požurnicu oko definiranja pomorskog dobra, preduvjeta za koncesioniranje. - Županija je iskoristila mogućnost koja joj se pruža. Da to nije napravila, onda bi gospodin Dabo dao koncesiju kome on hoće bez javnog natječaja na jednu do pet godina. Sada ja pitam što je transparentnije? A da ne govorim da će Grad Novalja imati sedam do deset puta veći priljev sredstava nego dosad - kaže predsjednik Županijske skupštine Darko Milinović. Napominje da se neće uvući u priču oko urbanističkog plana Novalje, to su, kaže, radile stručne službe Županije. - Koncesionari su u uvjetima natječaja upoznati sa svim rizicima, pa tako i s ovim da bi mogli imati problema s Gradom. Pravnici su pitali za taj urbanistički plan. Iz Ministarstva prometa nam je odgovoreno da se pomorsko dobro može dati u koncesiju i bez urbanističkog plana - kaže Milinović. Grad Novalja od četiri kluba sa Zrća ubire godišnje oko 2,5 milijuna kuna temeljem posebnog poreza na promet alkoholnim pićima, a ovom koncesijom bi mogao dobiti novih 500.000 fiksnih kuna te 3,6 posto prometa od novih sadržaja koje će tamo donijeti Cocomo konzorcij.