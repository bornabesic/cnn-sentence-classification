Ministar turizma u tehničkoj Vladi Anton Kliman u nedjelju je u Umagu izrazio veliko zadovoljstvo dosadašnjim rezultatima turističke sezone te ocijenio kako se već sad pokazuje kao najbolja sezona od osnutka hrvatske države.    "Rezultati su zaista dobri, očekujemo rekordnu sezonu, i po broju dolazaka, i po broju noćenja, i gotovo sigurno ćemo premašiti osam milijardi eura ukupnog prihoda, što su iznimno dobri rezultati za Hrvatsku. Po informacijama kojima raspolažemo, očekujemo da će i rujan biti jako dobar. Nadamo se da neće biti novih sigurnosnih prijetnji u Europi koje bi možda odgodile dolaske turista", naglasio je Kliman ocijenivši već danas ovogodišnju turističku sezonu najboljom od osnutka hrvatske države. Kliman je to rekao u Umagu gdje se održao finalni meč 27. izdanja teniskog turnira Konzum Croatia Opena između Talijana Fabija Fogninija i Slovaka Andreja Martina, a kojem su nazočili hrvatska predsjednica Kolinda Grabar Kitarović i slovenski predsjednik Borut Pahor.  "Sve što se danas događa u Umagu, motivi su dolaska turista. To Umagu zasigurno daje imidž vrhunske destinacije i na tome svakako treba raditi", rekao je novinarima ministar Kliman. Dodao je da na Jadranu postoji niz manifestacija koje određuju destinacije kao sportske i kulturne poput Dubrovnika, Splita i Zadra.  Predsjednik Organizacijskog odbora umaškog teniskog turnira i direktor umaškog Istraturista Ronald Korotaj izrazio je zadovoljstvo rezultatima i ostvarenjima tog turnira, poglavito s odazivom publike.  "Ovaj turnir je pokazao da su promjene koje smo uveli prošle godine, kako bi ga učinili još ležernijim i bližim publici, bile uspješne i da je to pravi put" - zaključio je Korotaj.  Predsjednica Grabar Kitarović je prije turnira, a u sklopu programa "Čari istarskih vina", tradicionalno uručila priznanje ATP vina godine dobitniku Klaudiju Tomazu iz Motovuna, za svježi teran.  U pratnji hrvatske predsjednice bio je ministar turizma u tehničkoj Vladi Anton Kliman, dok je u slovenskom izaslanstvu bio i ministar vanjskih poslova Karl Erjavec.