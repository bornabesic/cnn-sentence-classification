Hrvatsko gospodarstvo poraslo je u prvom tromjesečju za 2,5 posto u odnosu na isto lanjsko razdoblje, što je znatno sporije nego u prethodnom kvartalu i znatno manje nego što se očekivalo. Državni zavod za statistiku (DZS) objavio je u srijedu prvu procjenu prema kojoj je bruto domaći proizvod (BDP) u proteklom kvartalu porastao 2,5 posto u odnosu na isto razdoblje prošle godine. To je manje od očekivanja. Osam makroekonomista, koji su sudjelovali u anketi Hine, procjenjivali su u prosjeku da je gospodarstvo poraslo za 3,1 posto na godišnjoj razini. Njihove procjene rasta kretale su se u vrlo širokom rasponu od 2,3 do 4,2 posto. To je već deseto tromjesečje zaredom kako BDP raste, ali sporije nego u prethodnom, kada je gospodarstvo ojačalo 3,4 posto. Rast od 2,5 posto najsporiji je od četvrtog tromjesečja 2015. godine. Najveći pozitivni doprinos BDP-u u prvom tromjesečju ostvaren je rastom izvoza roba, 3,4 postotna boda. Doprinos domaće potražnje bio je pozitivan, 3,8 postotnih bodova, dok je doprinos neto inozemne potražnje bio negativan. Prema sezonski prilagođenim podacima, BDP je u prvom tromjesečju ojačao za 0,6 posto u odnosu na prethodni kvartal, dok je u odnosu na prvo lanjsko tromjesečje porastao za 3,4 posto.