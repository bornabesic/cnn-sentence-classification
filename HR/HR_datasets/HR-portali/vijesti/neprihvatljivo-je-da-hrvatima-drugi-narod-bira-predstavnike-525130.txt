Premijer Andrej Plenković ocijenio je u petak neprimjerenim da Hrvatima drugi narodi biraju političke predstavnike na izborima i istaknuo da je za Hrvatsku stabilnost BiH strateški važna. - Nema dvojbe da je izmjena izbornog zakona nužnost i minimum političkih prava koji Hrvati u BiH traže. Neprihvatljivo je da jedan konstitutivan narod drugom konstitutivnom narodu bira njegove političke predstavnike - rekao je Plenković u intervjuu za Večernji list BiH. Dodao je kako bi se izgubio smisao konstitutivnosti Hrvata u BiH kada bi se dopustila praksa po kojoj bi Hrvatima brojniji narodi nametali političke predstavnike. - Prijedlog Hrvatskog narodnog sabora (HNS) je razumno rješenje koje su ponudili politički predstavnici Hrvata na svim razinama vlasti - ocijenio je Plenković. Hrvatske stranke iz BiH okupljene oko HNS-a uputile su u parlamentarnu proceduru izmjene izbornog zakona kojim se predlaže novi model biranja članova BiH Predsjedništva kao i zastupnika gornjem domu parlamenta, nacionalno koncipiranom Domu naroda. Bošnjačke stranke u Domu naroda BiH zaustavile su izmjene ovoga zakona ocjenjujući da su štetne za vitalne nacionalne interese Bošnjaka. Hrvatski premijer dodao je da Hrvatska snažno podupire europski put BiH za što je potrebno provođenje brojnih reformi, a u tome je službeni Zagreb spreman pomoći. -  Iznimno mi je stalo da Bosna i Hercegovina uspije na europskom putu. Stabilna i europska Bosna i Hercegovina strateški je važna za Hrvatsku i stoga ćemo u najboljoj namjeri prijateljski pomoći reformske napore BiH - rekao je Plenković. Pojasnio je kako je Hrvatska već ponudila konkretnu pomoć kroz prevođenje odgovora na upitnik Europske komisije i najavio da će se vrlo skoro održati i zajednička sjednica Vlade RH s Vijećem ministara BiH, kada bi trebao biti potpisan i Ugovor o europskom partnerstvu. Komentirajući stanje u Agrokoru u BiH, premijer Plenković je rekao da njegove kompanije u toj zemlji posluju redovito i plaćaju svoje obveze prema zaposlenicima i dobavljačima zbog čega, ističe, "nema razloga za zabrinutost".