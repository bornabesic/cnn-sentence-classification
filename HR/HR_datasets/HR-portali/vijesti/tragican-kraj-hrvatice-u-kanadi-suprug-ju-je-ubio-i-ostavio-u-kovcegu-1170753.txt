On je bio genijalni neurokirurg. Ona je bila omiljena obiteljska liječnica. Njihov se život činio kao bajka - sve dok njezino tijelo nije pronađeno u kovčegu uz rijeku. Tako Toronto Life započinje priču o Elani Fric, Kanađanki hrvatskog podrijetla koju je krajem prošle godine ubio suprug Mohammed Shamji. Elana, čiji su roditelji Jo i Ana Fric došli iz Hrvatske i skrasili se u Windsoru, i Mohammed upoznali su se jedne noći 2003. godine. Roditelji nisu bili impresionirani - smatrali su da je momak gotovo antisocijalan. No par se ipak vjenčao 2004. godine, kada je Elana već bila pet mjeseci trudna. Problemi su se počeli pojavljivati, a Elana je otkrila da Mohammed ima problema s bijesom. Znao je biti bezobrazan, vrijeđati je, a 2005. ju je i fizički napao. Na društvenim medijima bili su dosta aktivni, pokušali su prikazivati savršenu sliku braka, no to je bilo daleko od stvarnosti - Mohammed ju je kontrolirao, tjerao da raskida prijateljstva, zabranjivao joj objavu nekih fotki... Unatoč svemu, Elana ga nije napustila čak ni kada je otkrila da ima ljubavnicu, što on nije ni pokušao zanijekati. 2013. godine rođeno im je i treće dijete, no nije pomoglo. Elana je konačno odlučila okončati brak krajem listopada prošle godine - a tada je zapravo završio njezin život. Pronađena je uz rijeku Humber u Kleinburgu u Ontariju, u kovčegu. Bila je bosa i u pidžami, a lice joj je bilo toliko nateklo da je Ana nije mogla prepoznati. Prepoznao ju je Jo. - To je moja kći - ustvrdio je plačući. Elana je pokopana 17. prosinca, a Shamji je uhićen te optužen za ubojstvo s predumišljajem. 