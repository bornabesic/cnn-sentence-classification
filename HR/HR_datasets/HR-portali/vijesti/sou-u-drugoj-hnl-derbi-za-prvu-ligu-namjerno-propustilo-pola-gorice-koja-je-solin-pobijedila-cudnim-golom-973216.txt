Foto: Marko Prpić / Pixsell GORICA - SOLIN 1:1 u dramatičnom derbiju zadnjeg, 33. kola Druge HNL. Ovim rezultatom Gorica je ispred izravnog konkurenta sačuvala drugo mjesto i osigurala kvalifikacije za Prvu ligu. Solinjani, koji su gostovali kod kluba koji je prije zadnje utakmice imao dva boda više od njih, od 15. minute vodili su golom Ivana Perkovića, inače bivšeg igrača Gorice. Sve do 87. minute činilo se da će velikom pobjedom u gostima preskočiti Goricu i uzimanjem drugog mjesta od nje osigurati playoff za Prvu HNL. Također, sve je ukazivalo na to da će se Gorici osvetiti što je ključnu utakmicu igrala bez čak šest standardnih igrača, koji su ranije namjerno dobili kartone kako bi preskočili ovu utakmicu i očistili se za kvalifikacije, jer su u Gorici špekulirali da Solin zbog nedovoljnog broja profesionalnih nogometaša neće dobiti licencu.  Ali, tri minute prije kraja, igrač domaćih Ante Radoš puca glavom, a branil gostiju Zvonimir Šarlija na crti je zaustavlja rukom. Lopta se kotrlja po crti, odakle je igrač Solina izbija, ali sudac Ante Čuljak pokazuje na centar. Ovakvim raspletom Gorica vraća drugo mjesto u drugoj ligi i onu prednost od dva boda ispred Solina, za dvije utakmice kvalifikacija. Igra ih 4. i 7. lipnja, protiv pretposljednje prvoligaške momčadi, Cibalije i njima se odlučuje o zadnjem, desetom prvoligašu iduće sezone.  Podsjećamo, posljednjeplasirani Split je ispao iz prve lige, u koju je izravno ušao Rudeš, prvak Druge HNL. Rezultati by SofaScore