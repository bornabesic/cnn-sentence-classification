– Čula se buka, odjeknulo je četiri puta. Zatim je uslijedila stanka, i onda opet dva hica – govori jutros vidno potresena susjeda pokojnog Đorđije Burića (85) koji je u četvrtak ubijen u svom stanu u Nazorovoj ulici iznad zagrebačkog Britanca. Prema prvim informacijama, ubojstvo se dogodilo kasno popodne, oko 17.30 sati, ali je policija dojavu o ubojstvu dobila gotovo pet sati kasnije. – Pila sam kavu s prijateljicom, i kad smo čuli te udarce mislili smo da netko možda razbija ili rastavlja nekakav ormar. Nakon šest udaraca, netko je snažno zalupio vratima, a primijetili smo i da se ugasilo svjetlo u stanu gospodina Burića koje je do tada bilo upaljeno – prepričava ista susjeda, koja je, kako je rekla, iste činjenice kazala i policajcima koji su očevid provodili više od dvanaest sati. Trakom su ogradili veći dio ulice oko zgrade, a osim što su uzeli izjave od gotovo svih susjeda, detaljno su pretraživali i grmlje koje se nalazi iza zgrade. Nekoliko inspektora je oko 11 sati izašlo s dvije vreće uzoraka bioloških tragova koje će idućih dana i tjedana analizirati pokušavajući doći do identiteta ubojice koji je imao vremena zamesti tragove s obzirom na to da je dojava o ubojstvu stigla satima kasnije. Pitanje je u čemu se krije motiv za ubojstvo starca koji je posljednjih godinu dana, nakon suprugine smrti, živio sam. Prema riječima susjeda, ubijeni Burić mirovinu je zaradio radeći u Končaru, ali prema njihovim saznanjima, nije imao toliko novca da bi bio zanimljiva meta provalnicima. – Rijetko je izlazio iz stana, a nije ni otvarao nepoznatim osobama. Sin i snaha žive u zgradi do one u kojoj je on živio, i općenito su se svi uvijek držali zajedno, s drugima nisu previše komunicirali – kazuju susjedi. >> Ubio suprugu pa sebe: 'Znao je pijan podići ruku na nju, ali ga je uporno odbijala prijaviti policiji' 