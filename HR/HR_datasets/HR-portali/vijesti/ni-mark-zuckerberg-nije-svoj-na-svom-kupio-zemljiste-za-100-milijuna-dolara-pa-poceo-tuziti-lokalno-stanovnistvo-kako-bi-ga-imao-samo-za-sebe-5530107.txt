Gdje god živjeli i koliki vam god iznos na bankovnom računu bio, zasigurno imate jednog problematičnog susjeda. Imaju ga i stanovnici havajskog otoka Kauaiu, ime mu je Mark Zuckerberg i nedavno je oko svog imanja podigao 2 metra visok zid onemogućivši tako susjedima pogled na ocean. Nekoliko mjeseci kasnije, prema pisanju Independenta, Zuckerberg navodno tuži stotinjak havajskih obitelji s kojima, prema tamošnjim zakonima, na svojevrstan način dijeli zemljište na Kauaiu. Osnivač Facebooka je parcelu na ovom najstarijem havajskom otoku kupio prije dvije godine, plativši ju oko 100 milijuna dolara, a sve s idejom o privatnoj obiteljskoj oazi koja se, prema njegovim zamislima, trebala prostirati na oko 4000 metara kvadratnih. No, planove mu je pokvario zakon koji datira iz davne 1850. godine, a prema kojemu čak stotinjak havajskih obitelji ima pravo živjeti na manjim dijelovima tog prostora. Cijeli proces ulaženja u trag vlasnicima otežava činjenica da su mnogi od njih pokojni te su nasljedstva u nekim slučajevima nerazjašnjena. Nadalje, većina čestica na spomenutom zemljištu podijeljena je na manje dijelove i time imaju nekoliko vlasnika, što Zuckerbergovom odvjetničkom timu zadaje dodatnu glavobolju. Kako bi se ušlo u trag svoj potrebnoj dokumentaciji, trenutno se provode tzv. Tihe akcije. Prema riječima odvjetnika Keonia Schultza koji je dio tima koji zastupa Marka Zuckerberga, ti postupci sasvim su uobičajeni na spomenutom području, a podrazumijevaju prikupljanje podataka o vlasnicima, utvrđivanje ispravnih udjela, razmatranje o nagodbama, isplaćivanju itd. Dug je to i detaljan proces, a hoće li tamošnje stanovništvo biti voljno surađivati sa četvrtim najbogatijim čovjekom na svijetu - pitanje je na koje će se odgovor čekati još neko vrijeme.