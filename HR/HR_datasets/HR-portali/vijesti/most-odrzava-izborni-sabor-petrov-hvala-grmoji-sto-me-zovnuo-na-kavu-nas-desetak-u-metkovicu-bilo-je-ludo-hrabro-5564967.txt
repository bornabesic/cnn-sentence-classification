Izborni sabor Mosta započeo je u subotu u dvorani Branimir centra, a 400-tinjak članova stranke do kraja dana bi trebalo izabrati novo vodstvo i stranačka tijela. Bira se predsjednik, dva potpredsjednika, politički tajnik, devet članova Glavnog odbora i pet članova Nadzornog odbora. "Očekujem da naši članovi u demokratskom ozračju izaberu vodstvo stranke. Ovo je novi dan za Most jer je prerastao u nacionalnu političku opciju. Do sada je Most bio lokalna politička stranka, a na razini Hrvatske nacionalna politička platforma. Danas će postati nacionalna politička stranka, ali će ostati i nacionalna politička platforma", izjavio je aktualni potpredsjednik stranke i jedan od njezinih osnivača Nikola Grmoja uoči početka stranačkog sabora. Iako se ovih dana moglo čuti kako aktualni predsjednik Božo Petrov neće imati protukandidata, jučer je pristigla još jedna kandidatura za predsjednika i to ona 'mostovca' Roberta Postaja. Za potpredsjednike Mosta su se kandidirali Ines Strenja Linić, Robert Podolnjak, Miroslav Šimić te Branimir Karačić, a kojih dvoje će to i postati, trebalo bi se znati večeras oko 19 sati. "Nacionalno vijeće Mosta bilo je do sada vijeće platforme koje su činili ljudi koji su osnovali Most, no sada će Statutom biti predviđeno osnivanje tog suradničkog tijela u kojem će sjediti predstavnici nezavisnih lista i oni će birati nekoliko svojih predstavnika u Izvršni odbor", pojasnio je Nikola Grmoja. Usko stranačke odluke, međutim, pojašnjava Grmoja, koje se tiču samog Mosta kao stranke donosit će stranačka tijela Mosta, što znači da nezavisni ne mogu donositi stranačke odluke jer nisu članovi stranke. Upitana o transparentnosti donošenja odluka u Mostu, Ines Strenja Linić je rekla kako su se i do sada one donosile transparentno. "Prerastamo u pravu nacionalnu stranku i unutar Mosta će se transparentno odlučivati kao i do sada", poručila je Strenja Linić. Sabor je započeo intoniranjem hrvatske himne te minutom šutnje za poginule u Domovinskom ratu. Objava rezultata glasovanja najavljena je oko 18.30 sati nakon čega bi se nazočnima trebao obratiti i novoizabrani predsjednik Mosta. Predsjednik Mosta Božo Petrov ustvrdio je da je pojavom Mosta Hrvatska postala uređenija zemlja te je poručio kako će Most slijediti one trendove koje je nametnuo drugima, jer je to nužan uvjet za daljnje sređivanje stanja u državi. "Hrvatska treba Most, Most treba Hrvatsku kao zemlju sretnih ljudi u kojima je država, općina, grad i županija desna ruka građanima", rekao je Petrov na početku izbornog sabora Mosta. Za Most je, kaže, danas na više razina poseban dan i dan kada Most započinje novu fazu u razvoju. "Dok je trajala naša transformacija iz političkog anonimusa u ozbiljnog aktera na nacionalnoj razini, nismo se stigli baviti vlastitim ustrojem", pojasnio je. Posebno je pozdravio i zahvalio "skupini ljudi u Metkoviću te u drugim općinama bez kojih se ovo ne bi dogodilo". "Pitanje je koliko smo svjesni što smo uspjeli napraviti. Da nije bilo u Metkoviću 10-ak ljudi koji su bili ludo hrabri pokušati nešto napraviti, pitanje je bismo li mogli pokazati Hrvatskoj kako je moguće i drugačije te kad imate stvarnu želju i volju - u tome se može uspjeti", poručio je. Jednom od tvoraca Mosta Nikoli Grmoji Petrov je posebno zahvalio. "Hvala Nikoli Grmoji koji me je zovnuo na kavu. Moj savjet nemojte ga slušati kad kaže 'lako ćemo' i 'to nije problem' jer sam tek poslije shvatio da je to tek poštapalica", našalio se Petrov. Nazočnima je poručio i kako je upravo zbog njih Hrvatska danas bolja zemlja. "Želim da budemo ponosni jer za to imamo razloga zbog svega što smo učinili i na lokalnim i nacionalnoj razini. Nismo zaboravili odakle smo krenuli i zbog čega smo krenuli. Most se vraća na svoje korijene odakle je počeo. Ispred nas su lokalni izbori i želim da se svi potrudimo i postignemo što je moguće bolje rezultate, ne da bi nam oni osigurali pozicije i fotelje - nego zato što druge sredine vape za drugačijim političkim smjerom", zaključio je aktualni predsjednik Mosta Božo Petrov.