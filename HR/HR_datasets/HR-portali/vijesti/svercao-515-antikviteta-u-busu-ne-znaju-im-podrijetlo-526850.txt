Na srpskom graničnom prijelazu Bački breg, mjestu gdje se susreću Hrvatska, Mađarska i Srbija, u petak je zaplijenjena torba puna antikviteta. Vozač autobusa šabačkih tablica carinicima je prijavio samo nekoliko pošiljki. Carinici su ipak prekontrolirali prtljažnik, u kojem je bilo skriveno 515 predmeta za koje sumnjaju da imaju veliku povijesnu vrijednost. Za njihov izvoz nije imao dozvolu Republičkog zavoda za zaštitu spomenika kulture. U pretresu su izbrojili 130 kovanica starog novca, mnoge igle, kopče te 50 reljefnih ploča s prikazima ljudi i životinja. Najviše pažnje privukla je velika maska, nalik na starogrčku. Sve su predane vještaku koji će utvrditi starost i vrijednost.