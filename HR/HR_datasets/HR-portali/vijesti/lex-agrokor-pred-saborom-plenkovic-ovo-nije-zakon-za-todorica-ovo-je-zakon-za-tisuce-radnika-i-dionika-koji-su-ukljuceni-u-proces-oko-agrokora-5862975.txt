NOVO 13:42 - Plenković je tijekom stanke komentirao prijedlog zakona pred novinarima i ponovio svoju tezu o tome da je riječ o planu B ukoliko se kreditori i uprava Agrokora ne dogovore o zajedničkom rješenju krize koncerna.  - Ovo nije zakon o Ivici Todoriću i Agrokoru, ovo je zakon za stabiliziranje hrvatske ekonomije - rekao je Plenković. Plenković je dodao da će se o amandmanima očitovati kad ih vidi, ali da je čuo da ima dobrih nomotehničkih prijedloga.  Na pitanje novinara rekao je da nije dogovoren sastanak s Antoniom Alvarezom III, čovjekom na čelu strukturiranja Agrokora, ali da je na njega spreman ako se zatraži. 'Ali čini mi se da je, dok sam bio u Saboru, stigao poziv', rekao je novinarima. Na pitanje da li strahuje od nekih postupaka Antonija Alvareza, Plenković je odvratio da je to negativno pitanje i da je jasno naglasio koji je cilj hrvatske države. Što se tiče potpore oporbe, Plenković je rekao da je rasprava demokratska i žustra.  - Ovo je ozbiljna situacija i mislim da kolege iz oporbe imaju priliku pokazati zrelost - rekao je Plenković i ponovio da ministar financija Marić radi svoj posao i da se isključio iz odlučivanja o pitanjima koja se tiču Agrokora.  --------------------------------------- 13:30 U Saboru je proglašena stanka. --------------------------------------- 13:15 Sabina Glasovac (SDP) rekla je kako je u privatizaciji u Zadru uništeno 12.000 radnih mjesta. - Gospodarski sustav mogao se zaštititi samo sprečavanjem monopola na tržištu i zaštitom radnice s plaćom od 2000 kuna, onda kada se nisu plaćali mali dobavljači. Posljedice su jasne i netko za to mora biti kriv. Ovaj zakon nije pravedan - ustvrdila je Glasovac. - U cijeloj Dalmaciji nijedan grad se nije razvio kao Zadar od 1990-tih. Ako zakon po Vašem mišljenju nije pravičan, namjera je Vlade da svi budu zastupljeni, kako mali, tako veliki. Vjerujem da kad se stišaju političke konotacije da ćete to uvidjeti - kazao je premijer. ------------------------------------- 12:35 Vesnu Pusić (HNS) zanimalo je hoće li država preuzeti Agrokorove dugove. - Ne - kategorički je ustvrdio Plenković. -------------------------------------- 12:30 - Nakon što se zastupnik SDP-a Gordan Maras opet javio za riječ,  Plenković mu je odgovorio:  - Kolega Maras, poslije ćemo na kavi... Najjači ste. -------------------------------------- 12:25 - Branimir Bunjac iz Živog Zida prozivao je premijera i cijeli HDZ u svojoj replici:  - Vi ste stvorili Todorića i situaciju u kojoj se nalazimo pretvorbom i privatizacijom, opraštanjem ratnog profiterstva, dugova, financiranjem tajkuna. Vaša stranka je stvarala agrokore, globus grupe, guciće, kutle, nadane i joze... I sad imate obraza nakon svega građani snosi odgovornost za vašu promašenu politiku - rekao je Bunjac. -------------------------------------- 12:20 Krešo Beljak iz HSS-a je Plenkoviću poručio da podnese ostavku i da se formira vlada nacionalnog jedinstva, a da je zakon socijalistički.  - Ja sam uvijek govorio da je nama HSS stranka sestrična... Vaša osobna kreativnost nadilazi moja očekivanja - rekao je Plenković i dodao da HSS pršti, jer članstvo i birači HSS-a ne znaju trebaju li pratiti njega ili vrijednosti desnog centra.  - Vi vapite za nacionalizacijom... A zakon koji poštuje pravo vlasništva proglašavate socijalističkim samoupravljanjem - odgovorio je Plenković tvrdeći da je replika Beljaka bila puna nelogičnosti. -------------------------------------- 12:18 - Spomenuo se Zagrebački holding. Jako me zanima, među tih deset sistemski važnih tvrtki je Zagrebački holding. Možda ipak znate nešto o Holdingu što mi ne znamo? - upitala je Anka Mrak Taritaš premijera. - Cijenim Vašu kandidaturu za gradonačlnicu Zagreba, sve je to ok. Spomenuo sam Holding, jer je riječ o kriteriju. Radi se o trgovačkim društvima koji imaju više od 5000 zaposlenika. Ne znam o čemu vi pričate - odgovorio je premijer. Goran Mehkek / Hanza Media -------------------------------------- 12:08 Sedmu repliku uputila je Nada Turina Đurić (HNS). - Podržavamo vaš pokušaj da riješite problem i ne treba bježati od toga da je ovo zakon o Todoriću. Nas najviše smeta da već dva mjeseca svi novinari znaju što se događa u Agrokoru, a Zdravko Marić ne zna ili se pravi da ne zna. Valjda vas je trebao obavijestiti što se tamo događa. Nastao je polako kaos, a nije se poduzelo ništa i sad nas molite da podržimo zakon.  - Eto, podržali ste zakon pa požurimo - uzvratio joj je Plenković -------------------------------------- 12:04 - Vi se ponašate kao da imate sve vrijeme ovog svijeta! Vaši ministri su morali znati što se događa. Umjesto da ste prije mjesec dana posjeli sve dionike, vi to sada radite, - poručio je premijeru Goran Beus Richemberg (HNS). - Dosta onoga što radimo je javno i dostupno na internetu . Puno radnih sati je obavljeno mimo interneta. Mislite da se zakon napisao sam za sebe, za jednu noć? - upitao ga je Plenković. --------------------------------------- 12:00 Peđa Grbin također se javio za repliku. - U svojoj raspravi neslaganje s vama karakterizirate kao podjelu, a to je ustavna zadaća opozicije. Ovim zakonom imenujete čovjeka koji će odrediti tko će opstati, a tko propasti. Ja vas pitam jeste li se potrudili procijeniti koliko će ljudi ostati bez posla?, upitao je Grbin. - Svrha aktivizma države i Vlade je da se omogući jednaki položaj svih dionika procesa. Ako se Vlada aktivira, nije li logično da, ako predloži kompetentnog povjerenika, da netko tko dolazi s takvim naslovom i ciljem ima najširu sliku i najbolju volju i obvezu da gleda na zadovoljavanje ciljeva i interesa svih dionika procesa? - odgovorio mu je protupitanjem Plenković. ------------------------------------- 11:55 - Na kritiku Jovanovića, Plenković je također oštro odgovorio prozivajući ga da "nema pojma o politici". Plenković se naročito naljutio na opasku riječkog SDP-ovca da je "šetao po Ukrajini".  - Ja sam se vratio iz Bruxellesa da bih došao tu, a ne obratno - odgovorio je Plenkoviću Jovanoviću koji je insinuirao da je mjesto predsjednika Vlade Plenkoviću samo "put prema Europskoj komisiji". ------------------------------------------ 11:50 Ivan Vrdoljak upozorio je premijera kako se izgubilo dragocjeno vrijeme.  - Nudio sam suradnju prije dva mjeseca, a u međuvremenu su dugovi narasli na milijarde! - rekao je ljutiti Vrdoljak. Plenković mu je odgovorio: 'Nudili ste mi Supermana za izvanrednog povjerenika, kolega Vrdoljak. Bili ste jako simpatični na saborskom Odboru u petak'. Ta opaska silno je razljutila šefa HNS-a: - Lažete da sam bio simpatičan! Ja konstruktivan? Pa nisam rekao niti jednu riječ! Goran Mehkek / Hanza Media   ------------------------------------------ 11:45 - Veliki vjerovnici će imati većinu i o svemu odlučivati! Bez donošenja promjena Stečajnog zakona nema spasa Agrokoru, nema spasa Konzumu! Tko će dati novac Agrokoru ako nema garancije senioriteta... ali ne kao u zakonu koji predlažete, već promjenom stečajnog zakona u kategorijama senioriteta i klasteriziranjem dobavljača u nekoliko skupina - rekao je Siniša Hajdaš-Dončić.  - Imenujte Zdravka Marića za specijalnog povjerenika - zaključio je Hajdaš Dončić. Plenković je oštro odgovorio da Dončiću treba prevoditelj iako je on mislio 'da su Zagorci navek dobro razumjeli Hrvate' jer se zakon koji se predlaže bavi tim problemima. Što se Marića tiče, Plenković je rekao da će "razmisliti o njegovoj sugestiji". ------------------------------------------ 11:40 Prvi koji je replicirao premijeru bio je Gordan Maras iz SDP-a. "Ja ne pristajem dijeliti i preuzimati vašu odgovornost za loše odluke koje donosite u ime RH, pogotovo one koje su usmjerene na interese jedne tvrtke i malog broja ljudi. Ovo je zakon o Agrokoru, ovo je zakon o Todoriću, zakon kojim želite prikriti kako je problem nastao, interesnu povezanost vaše vlade koja je pupčanom vrpcom povezana s Agrokorom. O toj povezanosti mogli bi govoriti satima. Imamo indicije da je vaša vlada i ona prijašnja doprinijela da problem u Agrokoru eskalira. Želim vaš odgovor da li ministar Marić koji je došao iz Agrokora odlučuje o bilo čemu u vezi Agrokora?" upitao je Maras. 'Prestanite s demagogijom, kolega Maras. Ovo je bitno za hrvatsko gospodarstvo, bitno je i vama hoćete li dobiti plaću, i prestanite ovakve dezinformacije širiti', odgovorio mu je Plenković. ------------------------------------------ 11:27 Riječ je uzela ministrica gospodarstva Martina Dalić. 'Najbitnije odredbe Zakona su primjena, tijela u postupku i njegov cilj. Cilj postupka je postići nagodbu od 5 do 12 mjeseci koja se može odlukom suda još produžiti za tri mjeseca. Naglašavam problem i cilj Zakona jer u svojoj biti ovo nije stečajni zakon i zakon u kojem se definira način na koji će se vjerovnici namirivati. Ovim zakonom se osigurava vrijeme za postizanje dogovora. Sam postupak izvanredne uprave otvara se na način da ga zatraži dužnik ili vjerovnici ako se sistemski važna kompanija nalazi u budućim financijskim teškoćama', kazala je Dalić. 'U svojoj biti, ovo nije stečajni zakon, i nije paralelni stečajni zakon, u njemu se ne definira način na koji će se vjerovnici namiriti. Ovim zakonom se utvrđuje procedura, koji osigurava vrijeme sistemski važnim tvrtkama da osiguraju nagodbu. Postupak mogu zatražiti dužnik ili vjerovnici. Tijela su povjerenik, sud, i dva vijeća. Povjerenika imenuje sud na prijedlog Vlade. Vlada predlaže izvanrednog povjerenika proizlazi iz očekivane složenosti i kompleksnosti problematike i financijskih odnosa unutar kompanije. Goran Mehkek / Hanza Media Martina Dalić   Tako se osigurava da je izvanredni povjerenik od stručnog, moralnog i svakog drugog javnog ugleda. Jedna od najvažnijih zadaća njegovih je da u roku od 30 dana izabere savjetnika za restrukturiranje, koji će biti pravna osoba s međunarodnim referencama, koja ga treba podržati u analizi i utvrđivanju stvarnog stanja u kompaniji. Stoga je izbor i kvaliteta savjetnika jednako značajna kao i izbor samog povjerenika. Povjerenik ima zamjenike, koji se biraju u istom postupku kao i sam povjerenik. Sud je značajan sudionik u cijelom procesu, najznačajnije odluke i nagodba se potvrđuje od strane suda. Vjerovničko vijeće je tijelo kroz koje vjerovnici sudjeluju u procesu izvanredne nagodbe', kazala je Dalić. 'Srce zakona je da izvanredni povjerenik može uzeti kredit i isplati tražbine za robe i usluge i da isplati dobavljače. Ovaj zakon kombinira iskustva i drugih zemalja poput Italije ili Austrije i zato ga molim da ga podržite', zaključila je ministrica Dalić. ------------------------------------------- 11:05 - Počinje rasprava o 'Lex Agrokoru' u hitnoj proceduri, premijer Plenković je počeo s obrazlaganjem zakona:   - Pred vama je Zakon o postupku izvanredne uprave o trgovačkim društvima od sistemskog značenja. Ovo nije zakon za Ivicu Todorića, ovo je zakon kojim Vlada RH štiti interese hrvatskog financijskog sustava, gospodarstva, radnika i zaposlenika Agrokora i njihovih dobavljača. Hrvatska javnost toga treba biti u cijelosti svjesna. Ovaj zakon ima svoj politički kontekst, radnopravni, vanjskopolitički itd. Sve je to na dnevnom redu svih političkih stranaka za i bez ovog zakona. Zašto se odlučujemo za ovaj zakon? U nekim situacijama kada socijalno-tržišno gospodarstvo iz nekih razloga ne funkcionira, Vlada se treba uključiti u rješavanje problema. Zakon se odnosi na društva od sistemskog značaja. To se odnosi na broj zaposlenika, na ukupni značaj i na postojeće obveze koje mogu imati. Riječ je o društvima koji imaju zaposlenih više od 5000 radnika i obveze veće od 7,5 milijardi kuna. Takvih kompanija u Hrvatskoj nema puno, ali ih ima dovoljno da zapošljavaju 11 posto zaposlenih u Hrvatskoj i čine 34 posto BDP-a. Agrokor ima više od 70 društvava u okviru koncerna i više od 60.000 zaposlenih u više država - činjenica da je rejting agencija Moody's snizila rejting Agrokora je razlog za zabrinutost. Goran Mehkek / Hanza Media   Hrvatska i dalje poštuje pravo vlasništva, a ovaj zakon slijedni nekoliko ustavnih načela, članak 49, članak 3, članak 16... Slijedi i članak 50, stavak 2, koji govori o ograničenju prava vlasništva isključivo u okviru zaštite interesa RH (i zaštite prava okoliša...) Agrokoru sada treba svježi novca koji treba poslužiti za isplate dospjelih obveza prema dobavljačima, isplatu plaća, normalno funkcioniranje tvrtki... Taj scenarij podrazumijeva i proces restrukturiranja, na čemu i sama kompanija radi. Ukoliko se postigne dogovor koji bi omogućio da onaj kreditor koji je spreman dati svježu likvidnost i koji dobiva status najstarije tražbine, tada postoji mogućnost da se proces osigura po scenariju A. Po scenariju B, ako do scenarija A ne dođe, gdje je bitan i vremenski faktor u kojem su počele i blokade računa tvrtki u koncernu, ali i nekih dobavljača, onda na snagu stupa ovaj zakon.  Upravo izvanredni povjerenik kojeg će imenovati Trgovački sud na prijedlog Vlade, uz tijesnu suradnju sa savjetodavnim vijećem, u cilju gospodarskih i financijskih interesa Republike Hrvatske. Nije isto tko provodi proces restrukturiranja. Ako ga imenuje Vlada RH, onda on treba voditi računa o cjelokupnom interesu našeg gospodarstva i to je ključ. Ovakav zakon je pisan u ubrzanoj proceduri, ali nije pisan napamet. Pisan je na temelju sličnih situacija u kojima su se ranije našle i druge države EU koje su posegnule za sličnim pravnim režimima u najboljoj namjeri državnog i javnog interesa. Ovo pitanje ima  i međunarodni interes s obzirom da kompanije posluje i u susjednim državama. Nama je cilj riješiti problem na odgovoran način i nudimo ovaj scenarij kao scenarij B, kao svojevrsnu sigurnosnu mrežu. Taj kojeg ova mreža treba zadržati je hrvatska ekonomija, to je ključ i glavna namjera ovog zakona. Očekujem od vas da baš svi, i kolege iz oporbe, prepoznate značaj ove situacije i da oko ovog pitanja, bez obzira na razlike i lokalne izbore, pokušamo pronaći suglasje kako ćemo ovaj zakon izglasati i kako ćemo po njemu postupati. Mora doći do jednog trenutka kad se povlači crta i kad poslovanje koje dovelo do ovakvog načina poslovanja, mora stati, u skladu s propisima Republike Hrvatske. Apeliram na vas i na vašu političku odgovornost. Ukoliko smatrate da u ovom zakonu postoji kvalitetan doprinos i promjena formulacija, iznesite ih. Pokušajmo naći rješenja i političku zrelost da riješimo ovu situaciju. Ovo sada gledaju svi, od čega smo mi napravljeni. Jesmo li spremni na zajednički napor koji nosi određene odgovornosti i rizike, ali mi, dragi kolege i kolegice, izbora nemamo. Bilo bi protuustavno ne činiti ništa, čuli smo to i od uglednih profesora. Ima mjesta u vjerovničkom vijeću za sve vrste vjerovnika i za sve koji žele pomoći u savjetodavnom vijeću - rekao je Plenković. ------------------------------------------ 10:11 Proglašena je nova stanka. ------------------------------------------ 10:00  "Mi ekonomisti znamo da su ovi dani kritični, posebno likvidnost u cijelom sustavu. Ako u narednih 10 dana netko ne odobri kredit Agrokoru, moguće su nesagledive posljedice. Udio Agrokora u ukupnom dugu je 8 posto, odnosno 3,6 milijarde eura. Svi su to znali, ali nitko nije intervernirao. Znala je HANFA, znao je HNB, no nisu ništa poduzeli i treba tražiti odgovornost tih institucija", kazao je Ivan Lovrinović nakon stanke. Smatra da je zakon manjkavo pripremljen i da će pogodavati samo najjačim. "U dužničko ropostvo mogao bi otjerati još nekoliko tisuća malih dobavljača i radnika", istaknuo je Lovrinović i poručio: "Tražimo od Vlade da imenuje svog predstavnika u Agrokor", piše Dnevnik.hr. ---------------------------------------------- 9:57 Hrvatski sabor je u srijedu, na početku zasjedanja, dopunio dnevni red sa šest novih točaka, među kojima i prijedlogom Zakona o postupku izvanredne uprave u trgovačkim društvima od sistemskog značaja za Hrvatsku, tzv. Lex Agrokorom, koji je u proceduru upućen po hitnom postupku. Saborski zastupnik HNS-a Milorad Batinić usprotivio se hitnoj proceduri jer, kako je rekao, zakon je nedorečen i nerazumljiv. "S obzirom na novonastalu situaciju i ono što će slijediti mogu se provesti dva čitanja", ustvrdio je. Među uvrštenim točkama je i prijedlog izmjena Zakona o očuvanju kulturnih dobara, pravnim posljedicama osude, kaznenoj evidenciji i rehabilitaciji, zakon o Hrvatskoj gospodarskoj komori, koji predlaže SDP, izmjene Zakona o izborima zastupnika u Hrvatski sabor, te odluka o razrješenju zamjenice pravobraniteljice za djecu. ----------------------------------------------- U Hrvatskom saboru, kojeg u srijedu očekuje rasprava o 'lex Agrokoru', odnosno zakonu o postupku izvanredne uprave u trgovačkim društvima od sistemskog značaja za državu, sastao se Klub HDZ-a na kojem su i brojni članovi Vlade na čelu s premijerom Andrejom Plenkovićem. Tema Kluba bit će upravo taj zakon koji je predložila Vlada, a koji bi se odnosio na velike tvrtke, konkretno one s više od pet tisuća zaposlenih i obvezama većim od 7,5 milijardi kuna, koje se nađu u određenim poteškoćama. Zakonom se uređuje postupak izvanredne uprave, odnosno izvanrednog povjerenika. Institut prinudne uprave mogao bi trajati najviše 15 mjeseci, a ako postupak stabilizacije i restrukturiranja ne uspije kompanija bi išla u stečaj. Izvanredni bi povjerenik imao zadatak osigurati redovito poslovanje kompanije, omogućiti svježu likvidnost i krenuti u sustavan proces restrukturiranja u cilju održivosti tvrtke i očuvanja radnih mjesta, imenovala bi ga Vlada. O spomenutom zakonu, koji se tek treba uvrstiti u dnevni red, pozitivno se u utorak očitovao Odbor za pravosuđe, svoja mišljenja u srijedu tek trebaju dati odbori za zakonodavstvo i za gospodarstvo. Oporbeni SDP žestoko kritizira zakon, HNS najavljuje amandmane. SDP poručuje da mu je zakon u predloženom obliku neprihvatljiv, te da bi se male poljoprivrednike, pogođene krizom Agrokora, najbolje zaštitilo izmjenama Stečajnog zakona umjesto 'lex Agrokorom'. Iz HNS-a pak ističu da njihovi stručnjaci ispituju je li Vladin prijedlog zakona ustavan, a kao "konstruktivna oporba", najavljuju amandmane. Jedan je da vjerovnici i mali i veliki sudjeluju u savjetničkom vijeću i da ono ima veće ovlasti. Drugi je, s obzirom na apsolutnu nepovredivost privatnog vlasništva, da zakon može aktivirati isključivo vlasnik Agrokora. Treće, tražbine svih koji isporučuju robu Agrokor trebaju biti prioritetne, jer su to zaslužili održavajući taj sustav. Saborski odnos za gospodarstvo podržao 'lex Agrokor'  Saborski Odbor za zakonodavstvo u srijedu je većinom glasova podržao 'lex Agrokor', odnosno Zakon o postupku izvanredne uprave u trgovačkim društvima od sistemskog značaja za državu - oprbeni SDP i HNS glasovali su protiv, a SDP-ovac Peđa Grbin je poručio da će donošenje zakona državi donijeti veću štetu od predvidljive koristi.    Kao ni Odbor za pravosuđe, niti Odbor za gospodarstvo nije prihvatio Grbinov prijedlog da se 'lex Agrokor' donese u postupku predviđenom za donošenje organskog zakona, dakle natpolovičnom većinom svih zastupnika (76 glasova).    Ovaj zakon, kao i Stečajni i neki drugi, nije organski, uzvratio je Robert Podolnjak (Most), kojeg zanima temeljem čega Grbin smatra da se radi o organskom.    SDP-ov zastupnik poziva se na ranije obrazloženje ministra pravosuđa Ante Šprlje da se zakonom ograničavaju poduzetnička prava i slobode, objasnio je predsjednik Odbora Dražen Bošnjaković (HDZ). Po dosadašnjim odlukama Ustavnog suda, znamo da to ne bi ulazilo u kategoriju organskog, uzvraća Podolnjak.   Miljenić (SDP): Ako zakon ne ide kao organski, to će biti tema za Ustavni sud    Grbinovo viđenje 'brani' Orsat Miljenić (SDP), koji se ne slaže da se zakonom ne diraju temeljna ustavna prava. Ako zakon ide kao obični, to će biti tema za Ustavni sud, kaže Miljenić.    Ministar Šprlje tumači da se 'lex Agrokorom' uređuju slučajevi kad društva, dakle tvrtke od iznimnog značenja, dovedu u pitanje funkcioniranje hrvatskog gospodarstva. Radi se o tvrtkama s više od pet tisuća zaposlenih i obvezama većim od 7,5 milijardi kuna, a tako velikih tvrtki u Hrvatskoj je 10 i imaju više od trećine BDP-a, rekao je Šprlje.    Predloženi zakon nije paralela Stečajnom, on regulira izvanredne situacije poremećaja tržišta, tumači ministar.    Zakon jest paralela Stečajnom, kad stupi na snagu prestat će svi stečajni i predstečajni postupci, uzvraća Grbin i upozorava kako u zakonu nema iskaza je li usklađen s pravom EU, a upravo o tome bi Odbor trebao voditi računa.    To predstavlja prepreku za donošenje zakona, poručio je Grbin.