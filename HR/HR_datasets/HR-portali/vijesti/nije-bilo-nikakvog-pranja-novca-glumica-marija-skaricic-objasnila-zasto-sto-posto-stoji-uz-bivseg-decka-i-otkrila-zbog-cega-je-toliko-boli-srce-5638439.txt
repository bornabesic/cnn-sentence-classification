Nakon što se glumac Leon Lučev na Facebooku osvrnuo na zavrzlamu nastalu oko Hrvatskog audiovizualnog centra (HAVC-a), čiji je ravnatelj Hrvoje Hribar podnio ostavku na dužnost ravnatelja nakon što je Državna revizija dala negativno mišljenje o radu centra, oglasila se i Hribarova bivša djevojka Marija Škaričić. Glumica je stala na Hrvojevu stranu, a u komentaru ispod Lučevljeve objave jasno je dala do znanja kako čvrsto vjeruje da u HAVC-u nikada nije bilo nikakvih kriminalnih radnji, točnije, pranja novca. - Određene nepravilnosti postoje u poslovanju. Nema institucije koja ih nema. Ono najspornije, oko čega se koplja lome, jest čitanje zakona po kojemu revizija tvrdi da ministar mora potpisivati ugovore za programska sredstva iznad 200.000 kuna, čitanje koje dosad nije imao nijedan ministar, HAVC-ov ravnatelj ni upravni odbor... Također, državna revizija je sve ove godine obilazila i Ministarsvo kulture i nikad nije uputila sličnu primjedbu, a Ministarstvo je suosnivač HAVC-a i trebalo bi biti nadležno i za ovaj dio priče. Imala sam potrebu ovo pojasniti jer me srce boli od toga što stvari stoje ovako kako sam vam napisala (možete to i provjeriti posvuda), a ljudi kažu - kriminal - napisala je Škaričić. Svoje je na Facebooku napisala i glumica Ornela Vištica, ali bez zauzimanja strana, već u diplomatskom i neutralnom tonu. - Što se tiče pozicija - politika je ozbiljan šah. A ljudi k'o sumanute ribice, baciš im mamac, pa onda skakuću. Ne da mi se biti u moru istih. Umara to. Trebalo bi promijeniti gumu na biciklu. Bilo bi korisnije - zaključila je Ornela. CROPIX