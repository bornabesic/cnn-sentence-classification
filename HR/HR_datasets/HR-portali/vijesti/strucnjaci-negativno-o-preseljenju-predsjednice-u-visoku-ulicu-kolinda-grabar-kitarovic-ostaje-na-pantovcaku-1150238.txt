Predsjednica Kolinda Grabar Kitarović kraj svog mandata, po svemu sudeći, dočekat će u svojoj rezidenciji na Pantovčaku unatoč predizbornom obećanju o preseljenju Ureda na skromniju lokaciju. Iako je na novinskoj konferenciji u povodu dvije godine mandata najavila kako očekuje da joj Vlada ponudi lokaciju u državnom vlasništvu na koju bi mogla preseliti, u Ministarstvu drżavne imovine neslužbeno se doznaje da država nema lokaciju koja bi zadovoljila sigurnosni i sve ostale aspekte predsjedničke rezidencije. To ministarstvo predsjednici još nije službeno poslalo odbijenicu, ali doznajemo da će za najviše mjesec dana najvjerojatnije poslati takav odgovor. - Po svemu što smo analizirali i vidjeli nemamo prostor koji bi zadovoljio sve uvjete Ureda predsjednice. Njeno preseljenje izazvalo bi više štete nego koristi – rekao nam je izvor iz Ministarstva državne imovine. Da Ured predsjednice nije jednostavno preseliti bilo je jasno od samog početka, jer su stručnjaci za sigurnost odmah upozorili da će sigurnost predsjednice biti najveći problem. Kao što su već prije dvije godine upozoravali da kompleks zgrada u Visokoj ulici na Gornjem gradu, što je bila željena alternativna lokacija predsjednice, neće moći, bez velikih ulaganja biti preuređena u predsjedničke dvore. Sada je ovaj problem briga novog ministra državne imovine Gorana Marića, kojega je i dočekalo Izvješće koje daje konačno i negativno mišljenje o preseljenju u Visoku. Kako se saznaje, osim već poznatih razloga - slijepa ulica, neodrživa koncentracija svih pripadnika vlasti u krugu od tek stotinjak metara (Vlada, Sabor, Vrhovni sud) u analizi se navodi i da je lokacija seizmički upitna. Predstavnici Pantovčaka i Državnog ureda za upravljanje državnom imovinom (DUUDI) sastajali su se redovito i analizirali moguća rješenja, a u analizu su uključene i sigurnosno-obavještajne službe. Završni nalaz predan je na Pantovčak još sredinom studenog 2016. sa zaključkom da Visoka nije adekvatna lokacija. Za očekivati je da, s obzirom na obim važnijih poslova, vlada sada neće moći udovoljiti nastojanjima predsjednice da se preseli s Pantovčaka, koji zadovoljava sve sigurnosne i druge uvjete.  >> Radila je dobro u prvoj godini mandata, sad često griješi >> Na pitanje je li predsjednica Kolinda Grabar Kitarović neovisna građani su podijeljeni 