>>> NOVO 17:20 Kako ekskluzivno doznaje Jutarnji, poništen je natječaj za plažu Zlatni rat zbog utvrđenih nepravilnosti. Informaciju Jutarnjeg potvrdilo je i Ministarstvo mora, prometa i infrastrukture u priopćenju koje su odaslali medijima u ponedjeljak poslijepodne. - Stručno povjerenstvo Ministarstva mora, prometa i infrastrukture provelo je upravni nadzor nad postupkom dodjele koncesije za gospodarsko korištenje pomorskog dobra na plaži „Zlatni Rat“ u Bolu. Po provedenom nadzoru Ministarstva doneseno je rješenje kojim se poništava Odluka Županijske skupštine Splitsko-dalmatinske županije od 18. travnja, o dodjeli koncesije za gospodarsko korištenje pomorskog dobra na plaži „Zlatni Rat“ u Bolu, navodi se u objavi iz Ministarstva. - Nakon pregledane cjelokupne dokumentacije, Povjerenstvo je utvrdilo povrede Zakona o javnoj nabavi, Zakona o koncesijama i Zakona o pomorskom dobru i morskim lukama. Nadzorom je utvrđeno da nije ispoštovan Zakonom propisan krajnji rok za dostavu ponuda, a informacije i objašnjenja nisu bila dostupna svim sudionicima natječaja na isti način. Povjerenstvo je utvrdilo i da je Županijska skupština svoju Odluku temeljila na nalazu i mišljenju stručnog tijela donesenoj na nezakonit način jer je stručno tijelo o istome predmetu donijelo dva kontradiktorna mišljenja, a pored navedenog, Odluka je donesena bez prethodne suglasnosti Ministarstva zaštite okoliša i energetike, zaključuje se u priopćenju- Zbog pritiska medija i javnosti tvrtka Sport B iz Zagreba odustala je od koncesije nad Zlatnim ratom, potvrdio je Jutarnjem list splitsko dalmatinski župan Zlatko Ževrnja. - Prije 40-ak minuta poslali su službeno priopćenje da odustaju od koncesije. Razlog je pritisak javnosti kojem su, kažu, bili izloženi i oni i njihove obitelji, rekao je župan Ževrnja. - Napisali su da je pritisak bio nepodnošljiv i da u takvim uvjetima nije moguće obavljati poslovne aktivnosti, kazao je Ževrnja i pritom odbio komentirati činjenicu da povlačenje tvrtkem povezane s HDZ-om odgovara i njegovoj stranci, koja je zbog sporne koncesije posljednjih dana proživljavala krizu.