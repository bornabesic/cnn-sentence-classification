Američki predsjednik Barack Obama rekao je u petak da SAD snažno podupire demokratski izabranu tursku vladu, ali da svaki zahtjev za izručenjem turskog klerika optuženog za upletenost u prošlotjedni pokušaj vojnog udara mora ići redovitim kanalima, te da SAD nije upleten u pokušaj puča. Obama je govoreći na konferenciji za novinare nakon sastanka s meksičkim predsjednikom Enriqueom Pena Nietom naveo da je rekao turskom predsjedniku Tayyipu Erdoganu u telefonskom razgovoru početkom ovog tjedna da SAD nije imao nikakvih prijašnjih saznanja o vojnom udaru. "Svako izvješće o tome da smo imali prijašnjih saznanja o pokušaju udara, da postoji bilo kakva upletenost SAD-a u to, da postoji bilo što osim potpune potpore turskoj demokraciji - u potpunosti lažno, nedvojbeno je lažno", naglasio je Obama upozoravajući da takve glasine prijete savezu i partnerstvu između SAD-a i Turske. On je naveo da je također rekao Erdoganu da njegova vlada mora iznijeti dokaze o navodnoj upletenosti klerika Fetullaha Gulena u pokušaj udara i zatim će ministarstvo pravosuđa razmotriti zahtjev za njegovim izručenjem, poput svih ostalih zahtjeva. >> U telefonskom razgovoru rekao turskom predsjedniku kako SAD nije imao prijašnjih saznanja o vojnom udaru 