Kardinal Vrhbosanske nadbiskupije monsinjor Vinko Puljić izjavio je za BHRT da nedavni natpisi o planu biskupa iz BiH o regionalizaciji zemlje predstavljaju svojevrsnu manipulaciju jer je izvučen plan koji je još iz 2005. godine, a koji su tada svi ignorirali. Kardinal Puljić smatra uvredom činjenicu da nikakve reakcije nije bilo prije 12 godina kada je biskupski plan regionalizacije napravljen. Nisu se oglasili ni političari ni novinari. “Nitko nije iščitao ono što smo mi predložili, nego su to jednostavno prešutjeli. Nitko nije bio protiv, ali ignorirali su to 12 godina. Sad nam to treba i sada treba izvući iz naftalina taj naš program. Mi smo se prije 12 godina jednostavno osjetili povrijeđenima jer smo ignorirani, čak i prozvani što se petljamo u politiku i sada smatramo da s nama ne bi trebalo manipulirati”, kaže za BHRT kardinal Vinko Puljić. Puljić kaže kako su biskupi prije 12 godina napravili plan jer su im predstavnici međunarodne zajednice zamjerali kako samo kritiziraju i napadaju, a ništa ne predlažu. “Onda smo mi biskupi predložili taj modus, misleći da oni stoje iza toga što govore, da žele multietničku državu Bosnu i Hercegovinu”, govori jedini kardinal iz Bosne i Hercegovine. Kardinal Puljić pesimist je u vezi s provedbom plana regionalizacije. Kada bi danas netko predložio plan sličan onom iz 2005. godine, kardinal Puljić ne misli da bi mogao biti proveden u djelo. “Bojim se da nema dobre volje. Bio bih opet frustriran. Nema dobre volje jer svi ovi koji se sada na neki način prepucavaju imitiraju staru Jugoslaviju. I oni su govorili da su svi jednaki, samo su neki jednakopravniji”, nezadovoljno govori Vinko Puljić. Kaže da nije uvijek u pravu onaj tko ima moć govoriti, tko ima vlast. U pravu mora biti, smatra kardinal Puljić, obični čovjek sa svojim pravima i slobodama i dostojanstvom, pogotovo u ovoj zemlji u kojoj smo različiti. “Tako se kunu na taj Dayton, a u tom Daytonu moj narod nema jednaka prava u ovoj državi. Onda se pitam je li taj Dayton, osim što je zaustavio rat, donio bilo što drugo dobro? Ako nije, treba ga mijenjati. I svi potpisnici moraju biti odgovorni za to. Nažalost, moram priznati da je teško nešto predložiti ako nema dobre volje, jer onda je sve to uzaludno”, govori kardinal Puljić, otkrivajući nezadovoljstvo provedbom sporazuma iz Daytona. On smatra da je potrebno stvoriti dobru volju pa ono što jedan narod želi za sebe, to treba priznati i drugom narodu, a ono što ne želi ne smije se nametati drugome. “Ostavite nas da mi svoju vjersku službu vršimo, a vi političari, ako možete, nađite pametne glave, pa se dogovorite. I neka svaki čovjek osjeti da radite za ljude, a ne za svoje interese“, poručuje na kraju u razgovoru za BHRT Vrhbosanski nadbiskup, kardinal Vinko Puljić. >> 'U BiH nije uspostavljen pravedni mir nego je ozakonjeno etničko čišćenje'