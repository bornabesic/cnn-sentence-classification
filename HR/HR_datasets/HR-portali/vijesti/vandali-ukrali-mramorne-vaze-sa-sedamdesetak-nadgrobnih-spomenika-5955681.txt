Nevjerojatan slučaj krađe dogodio se u noći sa subote na nedjelju na mjesnom groblju u Markovcu Našičkom. S oko 70 grobova, odnosno nadgrobnih spomenika ukradene su vaze za cvijeće i slični ukrasni predmeti koji su se tamo nalazili. - To je užas i to nije mogla učiniti jedna osoba, nego više njih, jer su vaze ukradene s oko 70 grobova. Riječ je o vazama koje su fiksirane na mramorne ploče i koje nije baš tako jednostavno otkinuti, a pretpostavljam da je ipak riječ o vandalizmu, jer većina ukradenih predmeta nema neku posebnu materijalnu vrijednost, niti se od toga može nešto zaraditi kroz prodaju sekundarnih sirovina. Užasnut sam time što sve ljudski mozak može zamisliti i učiniti, i to još na Mladi Uskrs ispričao nam je Mirko K., koji inače živi u Županji, a u utorak je došao s obitelji u Markovac Našički, gdje se tog dana obilježavao dan zaštitnika župa sv. Marka Evanđelista. - Došli smo obići posljednje počivalište supruginih roditelja i imali smo što vidjeti, ali još više smo se šokirali kada smo čuli, a onda i vidjeli da je to učinjeno na tolikom broju grobova, kazao je Mirko. Iz PU osječko-baranjske potvrdili su nam da su njihovi službenici obavili očevid na groblju u Markovcu Našičkom te da paralelno s potragom za počiniteljima, rade i na utvrđivanju identiteta oštećenih, odnosno vlasnika grobova kako bi ih uputili u pravnu proceduru i eventualno pokretanje privatnih tužbi, odnosno kaznenih prijava.