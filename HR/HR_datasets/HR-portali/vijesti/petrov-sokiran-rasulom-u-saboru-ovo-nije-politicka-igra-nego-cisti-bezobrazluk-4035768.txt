Katastrofa, opći kaos i rasulo - tako je jučer situaciju u Saboru, u kojem treći tjedan zaredom nije bilo kvoruma, komentirao predsjednik HSS-a i član Domoljubne koalicije Krešo Beljak uz dodatak kako se nada da će ovaj cirkus završiti što prije. - Na ovaj ili onaj način - poručuje Beljak. Predsjedniku Mosta i potpredsjedniku Vlade Boži Petrovu pak nije upitna saborska većina, nego odnos zastupnika prema radu i previsokoj plaći koju primaju, a onda ne dođu ni u petak, kad se izglasavaju zakoni. - Kako netko može uopće taj dan zakazati sastanak, poslovni put, seminar ili bilo što drugo ako se zna da je glavni događaj u tjednu glasovanje petkom? To nije odgovorno od njih prema poslodavcu, a sramotno ponašanje pokazali su i zastupnici oporbe koji su odmah napustili sabornicu kad su vidjeli da je kvorum upitan. Nemaju osjećaj odgovornosti da su ih birali ljudi - kaže Petrov. Mijenjaju zakon Zato Most, naglašava Petrov, traži izmjenu zakona da bi saborski zastupnici primali minimalac, a onda bonuse s obzirom koliko su prisutni na sjednicama. Petrov ne vjeruje da je riječ o zakulisnim političkim igrama, da netko namjerno minira donošenje zakona, nego o čistom bezobrazluku. - Ne vjerujem da je došlo do neke namjerne opstrukcije jer bih ja znao za to. Sljedeći petak očekujem hitnu inicijativu za promjenu zakona jer mislim da se i posljednja tri tjedna pokazalo da je sazrelo vrijeme za to - zaključuje Petrov. Nedostatak kvoruma u Saboru komentirao je i predsjednik SDP-a Zoran Milanović koji je preko Facebooka poručio kako je ta situacija pokazala da Vlada i fiktivna parlamentarna većina ne funkcioniraju. SDP čeka - Hrvatska je u ozbiljnoj političkoj krizi zbog koalicije koja nije sposobna donositi zakone. SDP je spreman preuzeti odgovornost za vođenje zemlje i nastaviti raditi ondje gdje smo stali - kaže Milanović. I HNS-ov Goran Beus Richembergh poručio je da su političke institucije blokirane i da je daljnje mrcvarenje besmisleno. - Štete mogu biti višestruke i već sad je jasno da smo čitavu 2016. nepovratno izgubili zbog političkih eksperimenata i diletantizma Domoljubne koalicije i Mosta. Jedini način da se izađe iz ove pat-pozicije je da Tomislav Karamarko pristupi Zoranu Milanoviću i ponudi dogovor o konkretnom datumu izvanrednih parlamentarnih izbora te o setu od desetak najvažnijih odluka koje dotad treba donijeti, uključujući izbor članova Ustavnoga suda i odluku o raspuštanju Hrvatskog sabora. Sve drugo bilo bi neodgovorno kockanje sudbinom države i njezine stabilnosti - poziva Beus Richembergh.