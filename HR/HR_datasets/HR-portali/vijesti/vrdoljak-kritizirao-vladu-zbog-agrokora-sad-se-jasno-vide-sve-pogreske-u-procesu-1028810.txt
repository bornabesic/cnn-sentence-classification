'Danas je najveći izazov spasiti dobavljače i proizvođače koji zapošljavaju i do četiri puta više ljudi od samog Agrokora', kazao je Vrdoljak Predsjednik HNS-a Ivan Vrdoljak osvrnuo se na situaciju s Agrokorom i kritizirao vladu zbog donošenja lex Agrokora za kojeg kaže kako je loš. ”Iznimno mi je žao što Vlada prije par mjeseci nije slušala naše apele koji su bili isključivo konstruktivne naravi kako bi pomogli u najvećoj krizi zvanoj Agrokor. Kad su se već odlučili za loše rješenje u vidu lex Agrokora, on je morao biti usklađen s najvećim vjerovnicima i onima koji trebaju financirati hitno restrukturiranje. Ako nemate ključne dionike za istim stolom problem neće biti riješen i sad se jasno vide sve pogreške u procesu i neodlučnost u reakciji Vlade na najveću financijsko-gospodarsku krizu koja i dalje trese naše gospodarstvo! Ponavljam, danas je najveći izazov spasiti dobavljače i proizvođače koji zapošljavaju i do četiri puta više ljudi od samog Agrokora! Očekujem da javno obećanje Vlade kako građani neće plaćati tuđe dugove i dalje stoji jer situacija je krajnje ozbiljna. Ono što ja mogu garantirati, i kao predsjednik odgovorne liberalne stranke i kao potpredsjednik Sabora je: računajte da ću napraviti sve što je u mojoj moći da spomenuti dugovi ne padnu na leđa ljudima koji nemaju nikakve, ali baš nikakve veze, kao ni odgovornosti za stvoreni kaos!”, napisao je Vrdoljak na Facebooku.