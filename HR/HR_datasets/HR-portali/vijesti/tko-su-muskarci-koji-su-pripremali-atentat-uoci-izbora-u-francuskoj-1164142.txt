Policija je u stanu dvojice muškaraca uhićenih danas u Marseilleu pod sumnjom da su pripremali atentat uoči predsjedničkih izbora, pronašla tri kilograma eksploziva, vatreno oružje i zastavu Islamske države, rekao je pariški državni odvjetnik Francois Molins. Molins je na konferenciji za novinare rekao da su oružje, eksploziv, video snimke i džihadistička propaganda pronađeni u stanu koji su 1. travnja unajmili francuski državljani Clement Baur (23) i Mahiedine Merabet (30). Državni odvjetnik je rekao da su se ta dvojica upoznala 2015. u zatvoru gdje su dijelili ćeliju i služili kazne zbog manjih zločina. Bio povezan s Čečenima Baur se preobratio na islam 2007., bio je povezan s Čečenima i belgijskom džihadističkom skupinom,  a belgijske vlasti vodile su istragu o njemu, rekao je Molins. Osobe odgovorne za sigurnost nekoliko kandidata za predsjedničke izbore bile su upozorene prošli tjedan na opasnost koju predstavljaju ta dvojica, čije su fotografije bile podijeljene. Prvi krug francuskih predsjedničkih izbora održava se u nedjelju 23. travnja. Policajci su zaplijenili u stanu te dvojice muškaraca u Marseilleu tri kilograma eksploziva, od vrste kojom se često koriste džihadisti, zatim jednu granatu, nekoliko komada vatrenog oružja, streljivo i zastavu Islamske države, objavio je državni odvjetnik. U Francuskoj je 2015. izveden niz džihadističkih atentata u kojima je ubijeno 238 osoba. Dvadesetak pokušaja atentata policija je spriječila od početka 2016., prema podacima vlade. >>'Islamski terorizam ponovno će udariti po Europi, ali će Europa pobijediti' >>Francuski premijer: Pred nama je rat koji je terorizam počeo protiv nas 