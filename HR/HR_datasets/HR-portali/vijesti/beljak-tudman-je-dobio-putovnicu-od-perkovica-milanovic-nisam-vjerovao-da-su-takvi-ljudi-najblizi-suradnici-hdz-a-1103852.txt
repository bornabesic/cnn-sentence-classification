Predsjednik HSS-a Krešo Beljak nije u srijedu želio komentirati minhensku osuđujuću presudu bivšim pripadnicima jugoslavenske i hrvatske tajne službe Josipu Perkoviću i Zdravku Mustaču, ali je ustvrdio kako je "činjenica" da je HDZ stvarala tajna služba bivše države. Beljak je, upitan ima li komentar na tu osuđuju presudu odgovorio niječno, ali i ustvrdio kako zna da je prvi hrvatski predsjednik Franjo Tuđman dobio putovnicu od Perkovića, te kako je činjenica da je HDZ stvarala tajna služba bivše države. "Ne, apsolutno ne(mam komentar), ali činjenica jest, znam to iz razgovora sa starim HSS-ovcima, da je Tuđman dobio putovnicu od Perkovića", rekao je Beljak novinarima nakon što je Narodna koalicija (SDP, HNS, HSS, HSU) predala kandidacijske liste Državnom izbornom povjerenstvu (DIP). "To je činjenica, to je istina. Što, kako u kojem kontekstu '87 dok je Vlado Gotovac bio na robiji, to trebate sami zaključiti u istraživačkom novinarstvu. Ali činjenica je da je tu stranku stvarala tajna služba bivše države", izjavio je Beljak. Predsjednik HNS-a Ivan Vrdoljak tvrdi da proces i presuda Perkoviću i Mustaču nisu bili u fokusu njegova interesa, "ni događanja tko je kome u kojem trenutku dao putovnicu". Ipak, kazao je "neobično je i ružna je poruka, još posebno ako sutra presuda bude pravomoćna, da su ljudi koji su realno sudjelovali u stvaranju i HDZ-a i države osuđeni za neka djela". "Nemam neki poseban stav o tome", rekao je Vrdoljak. Predsjednik SDP-a Zoran Milanović kazao je da je šokiran presudom Perkoviću i Mustaču koji proglašeni krivima za sudjelovanje u ubojstvu hrvatskog emigranta Stjepana Đurekovića u Njemačkoj 1983. i osuđeni na doživotne zatvorske kazne.  "Šokiran sam tom presudom", kazao je Milanović predajući s predsjednicima stranaka Narodne koalicije liste kandidata za rujanske parlamentarne izbore. "Ako je to istina ti ljudi su dobili najblažu kaznu koju su mogli dobiti. Žao mi je što o tome nije odlučeno u Hrvatskoj", ustvrdio je Milanović.  "Šokiran sam kad vidim da su ljudi koji su Franji Tuđmanu nabavljali putovnicu, koji su uživali njegovo povjerenje, Gojka Šuška, (Tomislava) Karamarka, svih HDZ-ovaca koji su bili među osnivačima stranke na kraju prokazani kao udbaški egzekutori. To je strašno i govori sve o HDZ-u kao stranci jer to je očito nešto o čemu se HDZ treba očitovati.  Poznata je stvar da sam se zalagao i zalagat ću se ubuduće za ravnopravan tretman hrvatskih građana kada ih se izručuje, a naročito kada se sudi u ovako delikatnim stvarima. Presudom sam šokiran. To je najblaža riječ koju mogu reći. Iskren sam potpuno. Nisam vjerovao da su takvi ljudi bili u neposrednoj orbiti i najbliži suradnici osnivača HDZ-a, zajedno s njim osnivali HDZ. To puno govori i ako je to stožerna hrvatska stranka to nije dobro", kazao je Milanović. >> Sud Perkovića i Mustača proglasio krivima: 'Mustač je ovlastio Perkovića da počne pripreme za likvidaciju'. Tužitelj: Bit će poslani na odsluženje u Hrvatsku 