Jutarnji list u posjedu je dokumenta Odbora za etiku u znanosti i visokom obrazovanju u kojem je ovo ovo tijelo donijelo svoje mišljenje da je ministar znanosti i obrazovanja prof. dr. Pavo Barišić plagirao američkog filozofa Stephena Schlesingera.   Podsjetimo, četvorica znanstvenika prijavila su 2011. godine Barišića zbog plagijata uočenih u članku objavljenom u časopisu Synthesis philosophica. U prijavi je navedeno da je Pavo Barišić plagirao više dijelova tuđih članaka, knjiga i internetskih izvora u svojem članku na engleskom jeziku ‘Does Globalization Threaten Democracy’, koji je obavljen u drugom broju časopisa iz 2008. godine. U prijavi je prikazana usporedna analiza spornih dijelova Barišićevog članka i navodno plagiranih dijelova tuđih radova, kojom su uočene brojne podudarnosti, poput preuzimanja ideja i formulacija, pa čak i doslovnog kopiranja s Wikipedije, bez navođenja autora. Barišić je, stoji u prijavi, preuzimao koncepte teoretičara Samuela P. Huntingtona, Carla Boggsa i Stephena Schlesingera, koje nije spomenuo ni na jednom mjestu u svojem članku, dok je Roberta A. Dahla spomenuo vezano uz samo jednu rečenicu, iako je čak dvije stranice prije toga navodno prepisao čitav niz njegovih ideja i formulacija. Uz to, tvrdi se da je Barišić bez navođenja izvora preuzeo više podataka iz Wikipedijine natuknice ‘Democracy’, i to zajedno s pogrešno napisanim prezimenom političkog filozofa Francisa Fukuyame, koje je i u njegovom članku i u Wikipedijinoj natuknici bilo navedeno kao Fukayama. Dok je prijava protiv Barišićeva plagiranja S. Schelesingera po etičkom kodeksu Odbora nesporna i očito je da je jedan odlomak plagiran, oko druge dvije prijave Odbor se nije uspio složiti da su prepisane. Jovanović: Čak je i Crnoja bio moralna veličina prema Barišiću I Željko Jovanović, SDP-ov bivši ministar obrazovanja, žestoko je udario po ministru znanosti, uz opasku da je Crnoja bio "moralna veličina prema Barišiću". Na predstavljanju Plenkovićeve Vlade upozorio sam da Barišić nosi ozbiljan teret koji ga diskvalificira da vodi jedan od najvažnijih resora  - resor obrazovanja i znanosti. Ukazao sam da postoje ozbiljne sumnje u njegovu čestitost, kako znanstvenu tako i o odnosu na raspolaganje javnim sredstvima obzirom na repove koji su ostali iz perioda dok je obavljao neke druge javne dužnosti u institutu i ministarstvu. No, posebno nedopustivo ticalo se optužbe o plagijatu u više radova koje je dotični objavio. O tome je na posljednjem aktualnom prijepodnevu govorio i kolega Tomić.  Danas,  to više nisu nedokazane optužbe. I prije najnovije odluke Odbora za etiku aktualni  je ministar obrazovanja i znanosti  priznao da je plagirao tuđi rad. Jedan od Plenkovićevih  uzora je Angela Merkel. Njemačka ministrica obrazovanja 2013. podnijela je ostavku zbog plagijata svog doktorata. Bio je to drugi slučaj u vladi Angele Merekl, ranije je  zbog plagijata doktorskog rada ostavku podnio ministar obrane. Inače,  dugo vremena najpopularniji njemački političar, ministar obrane Gutenberg je poslije afere sa plagijatom svog doktorata, podnio  ostavku na funkciju ministra i na sve ostale političke funkcije koje je imao, jer su rasprave o njegovom plagijatu ozbiljno štetile kancelarki Merkel  i cijeloj vladi."Ovo je najbolniji korak mog života'', rekao je Gutenberg u kratkoj izjavi o ostavci i naglasio da on ne odlazi samo zbog diskusije o njegovom doktoratu, već i zbog pitanja da li on može, nakon toga, ispuniti  zahtjeve koje odgovorna funkcija ministra obrane nosi sa sobom. Današnje izjave Barišića kojima sramotno za svoje grijehe opravdanje traži sramotnim napadom na Akademika Silobrčića i Odbor pokazuje da se radi o neizmjerno nemoralnoj osobi koja nije dostojna biti na čelu resora koji se mora boriti upravo protiv plagijata!  Gospodine Plenković je na potezu i jedino pitanje je ne da li će, nego kad ćete zatražiti od svog ministra plagijatora da podnese sam ostavku ili će ga sam razriješiti, jer predstavlja sramotu za cjelokupnu akademsku zajednicu i hrvatsku vladu, kao i Plenkovića osobno? Rekao sam na predstavljanju ove Vlade da je Barišić Plenkovićev Crnoje, ali danas, posebno nakon najnovijeg priopćenja Barišića, jasno je da je i Crnoje moralna veličina u odnosu na Barišića! Bivši predsjednik Odbora za etiku u znanosti i visokom obrazovanju Vlatko Silobrčić odbacio je u utorak optužbe ministra znanosti, obrazovanja i sporta Pave Barišića kao nelogične i nesuvisle te izjavio da ga članstvo u stranci ne sprječava da prosuđuje o znanosti kojom se bavi cijeli svoj radni vijek. Silobrčić je tako reagirao na izjavu ministra Barišić da je Odbor za etiku, kojim je predsjedavao akademik Silobrčić, "naknadno" posegnuo za prijavom koja je već bila "presuđena stvar" te da je Silobrčić, kao član predsjedništva stranke Pametno, zlorabio visoko etičko tijelo za političke obračune. "Njegovu optužbu odbacujem kao nelogičnu i nesuvislu i ona bi sama po sebi bila dovoljna da se gospodin ministar povuče s tako važnog mjesta", rekao je Silobrčić za Hinu. "Iskreno, ne razumijem tu optužbu. Zašto bih kao član jedne stranke bio onemogućen da prosuđujem o plagijatima, kad se iz mog kurikuluma vidi da sam se cijeli radni vijek bavio tim pitanjima. Bavio sam se metodologijom pisanja, 20 godina sam bio glavni urednik časopisa 'Periodicum Biologorum', jednog od najboljih znanstvenih časopisa u bivšoj Jugoslaviji, napisao sam knjigu o tome kako se pišu i ocjenjuju znanstveni radovi, bio sam član savjeta urednika Europske udruge urednika časopisa…", kazao je Silobrčić. "Prema tome", dodao je, "nešto u o funkcioniranju znanosti znam, a jesam li član neke stranke nema bitne veze". "Ne misli, valjda, gospodin ministar da želim biti ministar umjesto njega?", upitao se Silobrčić.