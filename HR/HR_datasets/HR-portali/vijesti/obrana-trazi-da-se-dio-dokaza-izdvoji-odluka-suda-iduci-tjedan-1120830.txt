Optužnica protiv Davora Jelavića te još četiri osobe u aferi Nadstrešnice nije potvrđena ni iz drugog pokušaja. Naime, obrana je tražila da se iz spisa izdvoji dio dokaza koje oni smatraju nezakonitima. Prema stavu obrane, USKOK je zlorabio svoje procesne ovlasti jer je tijekom istražnog postupka spajao i razdvajao spis. Stoga obrana traži da se dio dokaza izdvoji iz spisa jer ih smatra nezakonitim. USKOK pak tvrdi da oni nisu zlorabili procesne ovlasti jer su sve što su radili tijekom istrage radili sukladno zakonu. Daniela Kustec, predsjednica optužnog vijeća zagrebačkog Županijskog suda, idući tjedan objavit će je li ili nije prihvatila zahtjev obrane. No već sada sa sigurnošću se može reći, da će se bez obzira kakva bila odluka suda, spis preseliti na Vrhovni sud, jer nezadovoljna strana ima pravo žalbe. Drugim riječima, teško da će suđenje Jelaviću i ostalima početi prije iduće godine. Osim Jelavića još su optuženi Vesna Lubin, Petko Gavrilović, Mladen Siketić i Antun Fabek, a USKOK ih tereti za zloporabu tešku 12 milijuna kuna. Optužnica je podignuta u srpnju 2015., a u listopadu 2015. kada je za prvi put bila zakazana sjednica optužnog vijeća, sud je USKOK-u vratio optužnicu na doradu. Sudu je sporno bilo kombinirano građevinsko-strojarsko vještačenje, u kojem prema stavu suda neke stvari nisu bile jasne, pa su od USKOK-a zatražena dodatna razjašnjenja. Jelavić, bivši pročelnik zagrebačkog gradskog Ureda za izgradnju optužen je i u aferi GUP teškoj 68 milijuna kuna za koju bi suđenje trebalo početi u studenom. Dodatnih pravnih problema ima i Petko Gavrilović, koji je suoptužen u postupku koji se vodi protiv Mije Maroševića, voditelja Odsjeka za građenje i održavanje javne rasvjete Grada Zagreba. U tom se postupku njih dvojica terete za primanje, odnosno davanje mita, a optužnica protiv njih postala je pravomoćna u veljači. >> Davor Jelavić ispitan u USKOK-u zbog izmjena GUP-a, poriče krivnju 