Hrvatski premijer Andrej Plenković osvrnuo se nakon završetka kongresa Europske pučke stranke i na aktualnu situaciju oko Agrokora te Ina-e i MOL-a. Na pitanje novinara vidi li, s obzirom na izvješća iz Rusije, nekakvu odgovornost ministra Marića, s obzirom da je on bio član Agrokora, Plenković je pozvao na smirenje. „Mislim da trebamo cijelu tu priču dedramatizirati, nastojati se ponašati onako kako se vlada ponaša sve ovo vrijeme proteklih nekoliko tjedana. Dakle, mi smo angažirani na način da radimo sistemski zakon, zakon koji će zaštititi interese hrvatskog gospodarstva, hrvatskog financijskog sustava. Svi resori daju svoje finalne, zadnje opaske kako bismo taj dokument po mom dubokom uvjerenju mogli sutra na vladi usvojiti, nakon toga će on ići u Sabor. Očekujemo da se nađe rješenje koje će omogućiti i novu likvidnost i dugoročno restrukturiranje i održivost same kompanije. Željeli bismo da takvo rješenje postigne vlasnik, uprava, vjerovnici, dobavljači. Naš je interes da bilo što se zbiva s Agrokorom nema nikakve negativne efekte na hrvatsko gospodarstvo i zato apeliram na sve da budu obazrivi u koracima koje rade, da budu obazrivi u izjavama koje daju", rekao je Plenković i nastavio: "Kao što vidite financijska tržišta su prilično osjetljiva, a mislim da to nikome nije u interesu niti da bilo tko to želi. Što se tiče ministra Marića on je jedno vrijeme radio u Agrokoru, on nije bio zadužen za pisanje financijskih izvješća, njegove zadaće su bile neke druge. On, u svakom slučaju, je i sam dao nekoliko izjava na tu temu, prema tome da li neka banka ili neki njen predstavnik kaže nešto o tome kakva su bila financijska izvješća Agrokora, to je iz mog kuta gledanja u ovom trenutku vrlo teško razabrati, ne bih to uopće ni komentirao. Želim da se detaljno i polako utvrdi cijelo činjenično stanje. Ministar Marić odlično radi svoj posao, mislim da je to dokazao u više navrata i prigodom izrade proračuna i prigodom izrade velike porezne reforme, na nizu drugih aktivnosti, u krajnjoj liniji zbog stabilnosti javnih financija, smanjenja javnog duga, smanjenja deficita, rasta BDP-a, hrvatski kreditni rejting odnosno njegovi izgledi su opet iz negativnih u stabilne“, rekao je Plenković. Na pitanje da oporba poziva na istragu DORH-a i poreznog USKOK-a te hoće li se to pretvoriti u politički problem jer će se inzistirati na odgovornosti ministra Marića, Plenković tvrdi da „oporba ima svoju ulogu, svoju pjesmu koju želi pjevati". „Mislim da je ovo trenutak za ipak jedan visoki stupanj političke odgovornosti, za smirenost, za neubiranje nekakvih dnevnih poena koje ne vidim baš da će im donijeti neki veliki plus. Pozivam i kolege da malo smire loptu kao što sam i rekao neki dan, a o cijeloj temi imat ćemo prilike raspravljati kad zakon dođe na hrvatski Sabor i tada možemo sve razjasniti“. Prema njegovom mišljenju zakon bi se sutra (u petak) mogao naći na vladi. „Moji kolege intenzivno rade na tome. Mi se nakon sastanka država vlada vraćamo u Zagreb, ja ću se priključiti aktivnostima i vjerujem da će sve biti spremno. Sjednica vlade je zakazana za poslijepodne“, rekao je. Komentirao je i činjenicu da on poziva hrvatske gospodarstvenike da smire tenzije, dok su u isto vrijeme krenule prve prisilne naplate. „Agrokor je privatna kompanija. To su tvrtke koje imaju svoje uprave, donose svoje odluke, ali mislim da su svi pokazali jako veliki stupanj i strpljivosti, i obazrivosti i uviđajnosti. Većina dobavljača se međusobno konzultira i sastaje, osobito velikih. Smatram da ukoliko svi mogu napraviti napor da se ne širi bilo kakav osjećaj panike ili nekakvog last minute poteza to bi bilo jako korisno za njih i za hrvatsko gospodarstveni i financijski sustav. Vlada je na tom tragu, očekujem isto i od gospodarstva i politike i medija“, poručio je Plenković koji se, među ostalim sastao i s mađarskim premijerom Viktorom Orbanom. „Sastao sam se s jako puno ljudi, Junckerom, Tuskom, Tajanijem, Orbanom, Berlusconijem, našim Porošenkom, Gruevskim i nizom kolega koji su ovdje danas i razgovarali smo između ostalog i s kolegom Orbanom o ukupnim odnosima Mađarske i Hrvatske. Mislim da smo i jedan i drugi u cijelosti svjesni da bi, da nemamo tu situaciju između Ina-e i MOL-a, odnosi između Hrvatske i Mađarske bili besprijekorni, da je to jedna od rijetkih susjednih država s kojima nemamo krupnih, otvorenih pitanja, nego naprotiv. Trebamo se međusobno podupirati. Nemojte zaboraviti da je za vrijeme baš mađarskog predsjedanja i to u vrijeme dok je Viktor Orban bio na čelu Europskog vijeća Hrvatska završila svoje pristupne pregovore. Ponovili smo s naše strane našu želju da otkupimo udio MOL-a u Ina-i i s njegove strane je potvrđeno da MOL i dalje ostaje pri svome da taj udio proda. Prema tome, taj proces će trajati neko vrijeme, a kroz kvalitetan, dobar dobrosusjedski dijalog mislim da možemo pomoći ostvarenju toga cilja“, rekao je Plenković. Na pitanje hoće li možda sutra na sjednici biti odluka o razrješenju nekih članova uprave, Plenković je rekao da će „vidjeti što će biti s kadrovskim odlukama. „To ćemo tek danas kad se vratimo“, ustvrdio je.