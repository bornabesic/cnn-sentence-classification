Obilaskom sajma tartufa "Dani Zigante tartufa" danas je u Livadama započelo neformalno druženje predsjednice Kolinde Grabar-Kitarović sa šefovima diplomatskih misija i međunarodnih organizacija akreditiranih u Republici Hrvatskoj u sklopu projekta "Osjeti Hrvatsku". Cilj projekta je, kako se čulo, upoznavanje šefova diplomatskih misija i međunarodnih organizacija s prednostima i mogućnostima svih dijelova Hrvatske te će im u tom kontekstu, nakon Vukovara i Paga, tijekom petka i subote biti predstavljena Istra.  Pozdravljajući sve članove diplomatskog zbora, predsjednica Grabar-Kitarović izjavila je kako se radi o drugom posjetu u sklopu ovog projekta, nakon što su prije otprilike šest mjeseci posjetili Pag. Vezani članak  Čestitka za Dan neovisnosti – Sigurna sam da će članovi diplomatskog zbora uživati u Istri i uvjeriti se u blagodati koji nudi ovaj kraj – poručila je hrvatska predsjednica koja je još jednom svim građankama i građanima Hrvatske čestitala Dan neovisnosti kojim se, kako je rekla "prisjećamo žrtava onih koji su branili domovinu i stvorili demokratsku državu na putu prema prosperitetu".  – Ovo je dan kada se s poštovanjem sjećamo svih koji su pridonijeli ostvarenju tog povijesnog cilja, počevši od prvoga hrvatskog predsjednika dr. Franje Tuđmana i hrvatskih branitelja, koji su tih dana hrabro odbijali najteže agresorske napade – zaključila je Grabar-Kitarović. Ustvrdivši kako su Livade u pravom smislu riječi svjetski centar tartufa, načelnik općine Oprtalj Aleksander Krt izvijestio je goste kako je ovaj kraj zahvaljujući bijelom istarskom tartufu postao mjesto delicije koju prepoznaje cijeli svijet.  – S promocijom bijelog istarskog tartufa započeli smo još 1994. jer smo bili svjesni da je to blagodat prirode ovoga kraja i time smo valorizirali naš zavičaj. Danas smo na to ponosni jer za Livade zna cijeli svijet – poručio je načelnik Krt. Tartufari Livada potom su hrvatskoj predsjednici i članovima diplomatskog zbora u obližnjoj šumi predstavili potragu za tartufima.