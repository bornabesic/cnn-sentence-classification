Metalnu ogradu visoku više od dva metra postavila je jučer hrvatska strana na granici sa Srbijom na prijelazu u baranjskoj Batini. Sprječava se tako, ističe se, “eventualni pokušaj nezakonitog ulaska” u našu zemlju. Prvi je to put da Hrvatska, nakon niza intenzivnih migracijskih valova i godinu dana suočavanja s izbjegličkom krizom, diže “zid” na svojoj granici. Kako prenosi HRT, ograda je jučer u međuvremenu oklonjena. Nisu propustili trudnicu – Preventivno su bile postavljene tehničke prepreke koje se po potrebi i u skladu sa stanjem sigurnosti mogu aktivirati, radi potpune blokade mosta – priopćili su jučer oko podneva iz MUP-a, nakon duge šutnje i niza medijskih upita. Sigurnosnih ugroza na tom području, poručili su nadalje, “trenutačno nema”. A bez ikakve službene najave, radnici su i strojevi stigli na most na Dunavu u srijedu popodne. Zateklo je to Baranjce koji su se iste večeri pokušali vratiti kući. – Ušli smo u Srbiju oko 15.30 sati, bez problema, nitko nam ništa nije govorio. No, kada smo se oko 21 sat pokušali vratiti, granica je bila zatvorena – priča nam mladi bračni par. Putovali su s bebom od godinu i pol, a supruga je u osmom mjesecu trudnoće pa su molili da ih ipak puste, pa makar i uz policijsku pratnju. – Srbijanska nas je strana bila spremna propustiti, ali naši nisu htjeli pa smo morali okolnim putem prvo iz Srbije u Mađarsku pa u Hrvatsku, vozili smo se dva i pol sata – kažu supružnici koji su kući stigli gotovo u ponoć. A u Mađarskoj su se putem mimoilazili s vojnim kamionima i vojnicima pod oružjem, što im je unosilo dodatnu nelagodu. Prijelaz ponovno otvoren Odmah su počele kružiti i informacije kako je u Vojvodini više od 500 izbjeglica koje bi se mogle zaputiti i preko batinskog mosta u Hrvatsku pa da se baš zato postavljaju metalne zapreke. Nikakvih službenih informacija te noći nije bilo. Iz HAK-a su pak samo kratko priopćili kako je most zatvoren “zbog radova”, ne precizirajući o kakvim je radovima riječ. Tek su ujutro iz PU osječko-baranjske šturo potvrdili nagađanja o postavljanju ograde. Prijelaz je u Batini za promet otvoren oko dva sata iza ponoći, a vozila su jučer neometano cirkulirala. Nitko se pak nije smio zaustavljati na mostu. Ogradu su postavljali radnici jedne tvrtke uz pasku policajaca. “Do grla zakopčani” bili su jučer u MUP-u i Ravnateljstvu policije. Neslužbeno doznajemo da je pravi razlog dizanju ograde zapravo zaštita turističke sezone. Bude li potrebe, ograde će se, tvrde naši izvori, podizati i na drugim graničnim prijelazima. Naime, po dogovoru Srbije i Mađarske, te dvije zemlje propuštaju prema Zapadu po 30 izbjeglica na dan. Postoje informacije kako se veća skupina izbjeglica nalazi u Vojvodini, ali nema naznaka da namjeravaju prijeći u Hrvatsku. Ipak, ogradom se htjelo preventivno djelovati. Poruka je to, ujedno, svima koji bi eventualno pokušali ilegalno kročiti na naše tlo. 