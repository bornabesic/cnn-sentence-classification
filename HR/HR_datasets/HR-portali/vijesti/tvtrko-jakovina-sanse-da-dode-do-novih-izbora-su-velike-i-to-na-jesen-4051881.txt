LJUBLJANA - Izgledi da se u Hrvatskoj uskoro održe novi izbori za Sabor iznose "barem 50 posto", kazao je u nedjelju u razgovoru za Slovensku televiziju povjesničar Tvrtko Jakovina, dodavši da oni vjerojatno neće biti raspisani tijekom ljeta nego početkom jeseni. U jednosatnom razgovoru emitiranom u nedjelju navečer Jakovina je iznio svoje poglede na trenutnu političku situaciju u Hrvatskoj i ideološko-političke sporove između desnice i ljevice, te rekao da nemogućnost donošenja odluka i blokade u vladi i Saboru zbog opozicije i neslaganja između Mosta i HDZ-a stvaraju situaciju koja ne može dugo trajati, pa su vjerojatni novi izbori već na jesen. To po njegovim riječima ne bi odgovaralo niti HDZ-u jer nije preuzeo poluge vlasti koje želi, na primjer u policiji i tajnim službama, ali niti Mostu koji se susreće s padom pularnosti. No ta je mogućnost realna i iznosi "najmanje 50 posto", ocijenio je Jakovina iako je kao rezervu naveo da novi izbori ne bi odgovarali niti izabranim zastupnicima u sadašnjem mandatu. Jakovina je kritizirao prema po ocjeni neadekvatne ili premlake reakcije predsjednice Kolinde Grabar-Kitarović i premijera Tihomira Oreškovića prema pojavama koje drži desnim ekstremizmom i revizijom recentne povijesti, a posebno odnos Domoljubne koalicije prema pitanjima kao što su NDH, Bleiburg, Jasenovac, lustracija  i slične teme. "Hrvatska je ušla u razdoblje u kojemu izaziva interes međunarodne javnosti i diplomacije, te o sebi stvara sliku koju će po mojem mišljenju još dugo trebati prati i uređivati", kazao je Jakovina za Slovensku televiziju.