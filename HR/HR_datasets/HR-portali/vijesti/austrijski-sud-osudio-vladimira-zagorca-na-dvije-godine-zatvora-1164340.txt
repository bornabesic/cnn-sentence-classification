Bivši hrvatski general Vladimir Zagorec osuđen je na zemaljskom sudu u Klagenfurtu na dvije godine zatvora zbog pronevjere kredita banke Hypo Alpe Adria, javljaju austrijski mediji. Pored Zagorca na dvije godine zatvora osuđen je i bivši član uprave banke Hypo-Alpe-Adria Guenter Striedinger. Odvjetnik Gerald H. iz Lihtenštajna koji je djelovao kao povjerenik između Zagorca i Hypo banke osuđen je dvije godine zatvora uvjetno. - Zagorec i Striedinger su kao počinitelji i lihtenštajnski odvjetnik kao sudionik u kaznenom djelu kroz pronevjeru brojnih kredita Hypo Alpe Adria banku oštetili za 17,68 milijuna eura - rekla je sutkinja Michaela Sanin obrazlažući presudu na kraju procesa koji je trajao 14 mjeseci. Gospodarski potpuno neopravdani krediti U obrazloženju presude se govori o "prekomjernom financiranju" kroz kredite te o "prisvajanju" prekomjernih iznosa od strane Vladimira Zagorca. Prema riječima državnog odvjetnika Roberta Riffela, Zagorec je za potrebe ulaganja u projekte s nekretninama u Hrvatskoj preko zaklada u Lihtenštajnu podigao ukupno kredita u iznosu od 49,43 milijuna eura. - Ovi krediti su bili nerazmjerno veliki i stoga gospodarski potpuno neopravdani jer su bili namijenjeni fiktivnim i precijenjenim zemljištima - rekao je državni odvjetnik Riffel u završnoj riječi.   Razliku između stvarne otkupne cijene zemljišta i nekretnina i one prikazane banci Zagorec je, kako se navodi, "sustavno" zadržavao za sebe. Konkretno je, kako navodi državni odvjetnik a prenose austrijski mediji, hrvatska tvrtka Vladimira Zagorca djelovala kao kupac a njegove "zakladne strukture" u Lihtenštajnu kao prodavač što se u njemačkom pravnom rječniku naziva kao "posao sa samim sobom". Kako se objašnjava u presudi, Striedinger je kao visokopozicionirani menadžer banke Zagorcu pomagao u ostvarivanju ovih kreditnih poslova. Odvjetnica Vladimira Zagorca, Ksenija Vrzina odbacuje navode iz presude te je najavila žalbu na presudu koja time nije pravomoćna. - Moj klijent nije mogao zbog  jezične barijere vršiti utjecaj na Striedingera i nije se obogatio kroz ove poslove - rekla je Vrzina kako prenosi javni servis OERF.   Zagorec je u Hrvatskoj zbog zloupotrebe položaja osuđen na sedam godina zatvora u aferi Dragulji gdje ga se teretilo da je odlazeći s dužnosti pomoćnika MORH-a odnio dragulje čija je vrijednost bila najmanje pet milijuna dolara. >>Zagorec ponovno oslobođen za uređenje Šporerove vikendice >>Vladimir Zagorec iz zatvora u Glini izišao na slobodu >>Zagorec u Klagenfurt kao krunski, a možda i zaštićeni svjedok