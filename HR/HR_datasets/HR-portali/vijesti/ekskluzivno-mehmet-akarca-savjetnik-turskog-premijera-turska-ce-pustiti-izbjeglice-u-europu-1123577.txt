“Turska više neće sprečavati izbjeglice i migrante koji će prelaziti Egejsko more i ići u Europu jer, unatoč tome što je Turska svoj dio dogovora poštovala, Europska unija nije poduzela ništa da se sporazum o liberalizaciji viznog režima za turske državljane poštuje”, kazao je za Večernji list Mehmet Akarca, savjetnik turskog premijera Binalija Yildirima. Turski je savjetnik to izjavio jučer u Ankari, istaknuvši da je od potpisivanja sporazuma s EU o zadržavanju migranata ta zemlja zaustavila njih više od pola milijuna na putu prema zapadnoj Europi. Ograda umjesto žilet-žice Istodobno, očito reagirajući na najave s Bliskog istoka, Slovenija je uz granicu s Hrvatskom zamijenila dio žilet-žice panelnim ogradama koje nisu opasne za ljude i životinje. Slovenska vlada popustila je pod pritiskom javnosti koja je tražila uklanjanje oštrih prepreka u koje su se zapletale i u mukama ugibale srne, jeleni, divlje svinje i druge životinje. No, kako iz Turske, koja je sve nezadovoljnija držanjem Bruxellesa oko pitanja ukidanja viza za turske državljane, stižu zabrinjavajuće vijesti o mogućem novom valu izbjeglica, nije isključeno da će Slovenija prepreke postaviti i na lokacijama na kojima ih dosad nije bilo, a mještani koji žive uz granicu kažu da je posljednjih mjesec dana zamjena tehničkih barijera intenzivirana. – Na dionici prema Murskom Središću postavili su prije dva tjedna običnu žičanu ogradu umjesto oštre. No, to je učinjeno na samo manjem dijelu granice, dok je tu pokraj nas ostala žilet-žica. Smeta, kako ne bi smetala, nije je lijepo gledati. Životinje su se na nju već navikle, pa srne prelaze granicu ispod rampe na graničnom prijelazu – kaže nam Franjo Flinčec iz međimurskog sela Prhovca, čija je kuća stotinjak metara udaljena od granične crte. – Postavljanje privremenih tehničkih prepreka nastavit će se na nekim ključnim područjima na kojima bi, prema prošlogodišnjim iskustvima, moglo doći do pokušaja masovnih ulazaka na području Slovenije – poručili su u slovenskom Ministarstvu za unutarnje poslove, ne želeći iz sigurnosnih razloga otkriti točne lokacije. Radi se, dodaju, o nužnom potezu koji će policiji omogućiti učinkovito čuvanje vanjske šengenske granice u slučaju priljeva migranata. Panelne ograde postavljaju se na područjima policijskih uprava Murska Sobota, Maribor, Celje, Novo Mesto, Ljubljana i Koper. Žica i na bugarskoj granici Slovenija je prošle i ove godine postavila oko 183 kilometra prepreka, od pograničnih naselja u Međimurju do Kopra. Oštru žicu prošle je zime počela zamjenjivati ogradama na graničnim prijelazima, u turističkim odredištima i na područjima na kojima bi je visok vodostaj rijeka mogao pomaknuti, kao što se već događalo na rijeci Kupi u Beloj krajini. Prema informacijama slovenskih medija, u dogovoru s gradovima i općinama, dosad je tridesetak kilometara žilet-žice zamijenjeno panelnom ogradom koja na vrhu ima oštrice. Dođe li do vala migranata, prijelazi Obrežje i Gruškovje bit će zatvoreni, najavili su u Sloveniji. Postavljena su i metalna vrata kojima će se zatvoriti ceste u slučaju dolaska vala izbjeglica. I u blizini graničnih prijelaza s Mađarskom pripremljeni su kolutovi žice i ograda kojima se u vrlo kratkom roku mogu zatvoriti ceste. Takve smo prepreke vidjeli uz rub autoceste kod prijelaza Goričan i Letenye. I Bugarska je već prije dva tjedna najavila da će postaviti novih stotinjak kilometara žice na granici s Grčkom i Turskom jer se boji novog vala migranata iz Turske. >> Jeste li iznenađeni? Ovih deset država primilo je čak polovinu izbjeglica u svijetu!