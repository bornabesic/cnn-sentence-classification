Ministar unutarnjih poslova Vlaho Orepić izjavio je za N1 televiziju kako je Agrokor ugrozio nacionalnu sigurnost. – Istraga traje, traje maksimalno mogućim ritmom, to je iznimno zahtjevan slučaj i najbitnije je naglasiti u ovom trenutku da je situacija koja se dogodila u državi prouzročila izvanrednu situaciju koja je na neki način ugrozila nacionalnu sigurnost, financijski sustav RH. vlada je reagirala sa zakonom koji je omogućio da se stvore okolnosti za očuvanje radnih mjesta. Ali moramo poduzeti i mjere da se locira, da se procesuira odgovornost onoga tko nas je doveo do ovoga. Mi ćemo to napraviti, budite uvjereni – rekao je u emisiji Točka na tjedan ministar Orepić. Na pitanje je li se Hrvatska mogla naći u tome bez kriminala, ministar kaže: – Moje osobno mišljenje - ne. Smatram da je Agrokor sinonim političkih, društvenih i gospodarskih odnosa koji su nastali nakon kriminalne privatizacije. Vjerujem da je ovo lom takvih odnosa i nadam se da će hrvatsko gospodarstvo nakon Agrokora uspostaviti normalne odnose. I gospodarske i društvene, ali i političke. Ministar se osvrnuo i na gužve na slovenskim granicama. Kaže kako je nedopustivo da se na granici čeka devet sati za ulazak u Hrvatsku, ali da mu nije žao što smo izglasali tu uredbu Europske unije. – Ovo je nešto što se ne možemo naviknuti, za devet sati nema opravdanja i to ne može biti tako. To je nedopustivo. To je bilo na slovenskoj granici. Svi moramo stati na loptu, ne treba praviti kaos, veći problem nego što jest, nego komunikacijom unutar uredbe naći rješenje – rekao je. Na pitanje kada će Hrvatska ući u Schengen ministar odgovara kako još ima puno posla oko toga. – Hrvatska štiti vanjske granice EU, odgovorno tvrdim, kao da smo članovi Schengena. Imamo još toga što moramo odraditi, pripremiti se, tehnički dio ćemo, nadam se, odraditi do kraja iduće godine, ali ima tu i politike – kazao je.  >> Orepić: Dogovorili smo se Mađarima, uvjeren sam da ćemo i sa Slovencima 