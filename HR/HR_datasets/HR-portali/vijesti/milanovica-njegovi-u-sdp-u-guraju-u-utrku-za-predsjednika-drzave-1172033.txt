Iako je sam više puta kazao da se u stranačku politiku ne misli vratiti, iako je zamrznuo svoj saborski mandat i okrenuo se privatnom biznisu, priče o povratku bivšeg šefa SDP-a Zorana Milanovića na političku scenu i dalje ne prestaju. To u situaciji kada se nagađa o mogućem “rušenju” aktualnog predsjednika stranke samo pridonosi kaosu u ionako podijeljenoj stranci. Europarlament kao ulaznica Sve je počelo u trenutku kada je u javnosti “puknula” priča o tome da bi SDP mogao pronaći novog kandidata za premijera u slučaju da se ide brzo na nove parlamentarne izbore jer s aktualnim šefom Davorom Bernardićem nemaju izgleda pobijediti. Većina SDP-ovaca tada je, u razgovorima, kao potencijalnog kandidata za premijera isticala bivšeg predsjednika uprave Podravke i bivšeg gradonačelnika Koprivnice Zvonimira Mršića. Međutim, dio članova te stranke, kojima Mršić nije najbolje “sjeo” kao potencijalni kandidat, u neslužbenim je razgovorima govorilo da je u tom slučaju mnogo bolje da se umjesto Mršića nagovori Zoran Milanović na povratak. Glasine su se još više pojačale kada se i sam Milanović pojavio na nekoliko događanja poput, primjerice, 10. obljetnice smrti prvog predsjednika SDP-a Ivice Račana, gdje je održao govor, a potom dao i izjavu medijima o aktualnoj političkoj situaciji. Za njegov govor na komemoraciji neki ugledni SDP-ovci tada su kazali da je očiti dokaz da Milanović ima plan kandidirati se na idućim predsjedničkim izborima. – Zašto ne? Prije predsjedničkih mogao bi se kandidirati na izborima za Europski parlament, gdje bi vjerojatno bio kandidat koji bi osvojio najveći broj glasova, što bi mu bila izvrsna ulazna karta za predsjedničke izbore nakon toga – objašnjavao je jedan Milanovićev bivši ministar. Razgovori o novoj stranci Najnovija informacija o povratku Zorana Milanovića plasirana je ovih dana iz više izvora. I glasi da bivši šef SDP-a planira osnovati vlastitu političku stranku. Prema istim izvorima, a neki tvrde da im je sam Milanović to kazao, bivši je premijer već obavio neke razgovore s uglednim socijaldemokratima kako bi čuo njihovo mišljenje o spomenutoj ideji. Da se ideja proširila i među vodstvom SDP-a, potvrdio nam je i jedan potpredsjednik SDP-a koji kaže da je čuo za tu priču i da je sve što može kazati na to da nikada ne treba reći nikada. Međutim, izvori bliski Milanoviću kažu da su to obične gluposti i da bivši premijer nema baš nikakvu namjeru osnivati svoju stranku te da te informacije plasiraju oni koji žele još više zakuhati ionako lošu situaciju u stranci na Iblerovu trgu. Kažu kako nema nikakvog smisla da Zoran Milanović osniva svoju stranku nakon što je deset godina vodio SDP. Bivša SDP-ova ministrica i članica te stranke, a danas politička analitičarka Mirela Holy tvrdi pak da je uvjerena kako se Zoran Milanović kani vratiti u Sabor. – Ne budemo li uskoro ponovno išli na parlamentarne izbore, sigurna sam da ćemo ga na jesen ponovno vidjeti u Saboru jer će aktivirati svoj saborski mandat – kaže Holy.