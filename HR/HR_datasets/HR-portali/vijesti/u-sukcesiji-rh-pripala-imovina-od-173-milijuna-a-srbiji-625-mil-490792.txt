Oliver Antić, savjetnik srpskog predsjednika Tomislava Nikolića, kojega je vlada imenovala za novog visokog predstavnika u Stalnom mješovitom komitetu za pitanja sukcesije, najavio je kako će Beograd tražiti reviziju nekih već postignutih dogovora o diobi imovine bivše zajedničke države jer se prijašnja vlada \"u mnogo slučajeva ponašala nedomaćinski, i to će se sada promijeniti\", pišu beogradske Večernje novosti. Kako navodi ovaj dnevnik, ukupna vrijednost objekata koji su do sada pripali Srbiji iznosi više od 62,5 milijuna dolara, dok je, usporedbe radi, Hrvatska dobila nekretnine vrijedne 17,3 milijuna, a  \"ni blizu nisu rješenja za poduzeća i građane, devizne rezerve i štednja\". – Ono što nije ni blizu rješavanja, je famozni \"Aneks G\", prema kojemu bi se trebala rješiti sudbina zgrada i zemljišta srpskih tvrtki, prije svega u Hrvatskoj, ali i stanarskih prava građana i stare devizne štednje pa se računa da oko 400 poduzeća potražuje svoju imovinu na Jadranu i u ostatku Hrvatske, tvrde Novosti dodajući kako \"procjene Direkcije za imovinu Srbije kazuju da je, u trenutku raspada SFRJ, srpska imovina u Hrvatskoj vrijedila oko 1,8 milijardi eura, više od 85.000 srpskih kuća i stanova je ostalo u Hrvatskoj, dok je dug Investbanke stranim štedišama u regiji oko 87,6 milijuna dolara\". 