Foto: FAH  JAVNA i 24 komercijalne televizije u prošloj su godini emitirale tek nešto malo manje sati programa, ali su povećale udio repriznog programa, pokazuju podaci Državnog zavoda za statistiku.  Ukupan broj sati programa emitiranoga iz matičnog TV centra, bez emitiranja preko satelita, smanjio se za 0,2 posto, dok je program emitiran preko satelita smanjen za 15,8 posto.  Udio repriznog programa u ukupnom programu, bez satelitskog programa, povećao se za 5,4 posto u odnosu na 2015., navodi Zavod koji je u svom izvješću iznio podatke za 25 televizijskih centara.  Udio informativno-dokumentarnih emisija svih TV centara iznosio je 22,5 posto, od toga na televizijama koje pokrivaju cijelu državu 20,3 posto, na regionalnim televizijama 22,7 posto, a na lokalnim televizijama 31,7 posto.  Udio komercijalnog programa, sadržaja izvan emisija i izvanprogramskog sadržaja svih TV centara iznosio je 18,9 posto, od toga na državnim televizijama 11,8 posto, na regionalnim televizijama 27 posto i na lokalnim televizijama 17,9 posto.  Lani je radilo 135 radijskih stanica  U hrvatskom radijskom eteru lani je radilo 135 radijskih postaja, što je za jednu postaju manje nego u 2015. Četiri radiopostaje pokrivale su programom cijelu državu, dok su ostale radiopostaje regionalnog ili lokalnog karaktera.  Prema statusu, 16 radiopostaja smatra se javnom ustanovom, devet je neprofitnih i 110 komercijalnih, objavio je Zavod za statistiku.  Ukupno emitiranje vlastitog programa u satima povećalo se za 1,1 posto, a od toga se emitiranje programa za državne radiopostaje nije bitno promijenilo.  Regionalne radiopostaje smanjile su emitiranje programa za 1,7 posto, dok su lokalne radiopostaje povećale emitiranje programa za 1,9 posto u odnosu na 2015.  U vlastitom programu svih radiopostaja prosječni udio informativnog programa bio je 12,9 posto, od toga u državnim radiopostajama 21 posto, u regionalnim radiopostajama 15 posto, a u lokalnim radiopostajama 11,9 posto.  Udio marketinških emisija svih radiopostaja u prosjeku je bio 4,8 posto, od toga u državnim radiopostajama 2,5 posto, u regionalnim radiopostajama 4,3 posto, a u lokalnim radiopostajama 5,1 posto. Udio žena u ukupnom broju zaposlenih bio je 44,3 posto.