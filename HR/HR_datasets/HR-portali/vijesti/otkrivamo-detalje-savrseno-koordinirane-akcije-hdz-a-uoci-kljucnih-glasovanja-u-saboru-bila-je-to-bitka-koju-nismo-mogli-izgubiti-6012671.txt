Službenih reakcija iz HDZ-a na Hasanbegovićevu odluku da se preseli u tabor Brune Esih sinoć nije bilo. No, kako u stranci neslužbeno kažu, ovim potezom Hasanbegović se, prema Statutu HDZ-a, sam isključio iz stranke. - Čim je netko od naših članova kandidat na nekoj drugoj listi, a za to nema odobrenje stranke, automatski po našem Statutu prestaje biti član HDZ-a. Dakle, ako Hasanbegović nema to odobrenje, a mislim da nema, on formalno više nije član HDZ-a – pojašnjava sugovornik iz stranke. Kaže, međutim, da njegov potez nije bio potpuno iznenađenje za njih. - Hasanbegović je u srijedu viđen zajedno sa Željkom Glasnovićem u Gradskom poglavarstvu gdje su ovjeravali papire potrebne za kandidaturu. Riječ je o izjavi o prihvaćanju kandidature, te izvatku iz kaznene evidencije koji su im potrebni da bi uopće mogli biti na listi za Skupštinu – ispričao je naš izvor. Tamo su ga prema našim informacijama vidjeli istaknuti HDZ-ovci. Na pitanje što rade tamo, Hasanbegović im je navodno rekao kako ga je Davor Božinović zatražio da izvadi potrebne papire i tako ih naveo na krivi trag. To se dogodilo u srijedu i u HDZ-u su već tada znali da Hasanbegović nešto sprema. Čak je itaj prizor iz Poglavarstva spomenut na sjednici zagrebačkog HDZ-a, no nitko pretjerano nije reagirao. Sugovornici dodaju i kako se Hasanbegović ponio korektno prema HDZ-u s obzirom na posljednje događaje. Dao im je glas i za ministra financija Zdravka Marića kako bi ga spasili od opoziva, ali i za Gordana Jandrokovića kako bi imali većinu. S obzirom da se sjednica Sabora nastavlja iza lokalnih izbora, Hasanbegović glas im u narednom periodu više nije presudan ni bitan, a iza izbora HDZ će ionako oformiti čvršću većinu, te vjerojatno više neće ovisiti o jednom ili dva glasa pojedinih nezavisnih zastupnika. - Osim toga on je na određeni način vodio brigu oko glasova Esih i Glasnovića. Da je Glasnović jučer odbio dati potpis Jandrokoviću, uskočila bi Esih. Ne bismo ostali bez tih 76 ruku – govori izvor iz HDZ-a. Ističe kako Hasanbegović nije imao neki drugi dogovor s HDZ-om. - On je od početka govorio kako će svoj stav iznijeti kad vidi tko će činiti novu većinu. A s obzirom na situaciju i na razgovore koji su vođeni i s HNS-om, IDS-om, SDSS-om i drugima, što je njemu, kako je izjavio, neprihvatljivo, ovaj Hasanbegovićev potez je logičan. Za očekivati je da će on, Esih i Glasnović imati svoj klub u Saboru – govori izvor iz HDZ-a, dodajući da ostaje još vidjeti kako će vrh HDZ-a sve komunicirati prema javnosti. Naši sugovornici objašnjavaju i kako je vrlo vjerojatno i da se Hasanbegović odlučio na ovakav potez jer mu se zgadila politička trgovina u sabornici. - Hasanbegović ovo sigurno ne bi učinio da je ministar Marić smijenjen od strane premijera ili da je ministar sam odstupio. Ovako će u poseban klub s Esih i Glasnovićem - uvjeraju nas neki zagrebački HDZ-ovci. Izvori iz HDZ-a otkriva kako su se proteklih dana vodili brojni pregovori, da je, primjerice, Giovanni Sponza iz IDS-a bio desetak puta na razgovorima kod premijera Plenkovića. U međuvremenu su nam se javili iz IDS-a i odlučno zanijekali ovu tvrdnju HDZ-ovog izvora. - Bili su koordinirani i nastupi HNS-ovog Ivana Vrdoljaka, tako da u ovoj bitki HDZ nije mogao izgubiti. Plenković je to sve dobro odradio - kaže naš sugovornik iz HDZ-a. Ističe kako su imali i ”osiguranje” ukoliko se predomisli i Tomislav Saucha te im uskrati glas za Marića i Jandrokovića. - U tom slučaju računali smo na nezavisnog Tomislava Žagara. Sve je bilo dogovoreno da se opstane. Nikome ne odgovaraju novi izbori – ispričao je naš izvor.