Registar "Ne zovi" koji će pomoći da se građane koji to ne žele ne uznemirava preko telefona trgovačkim ponudama, pušten je u rad tijekom sjednice Nacionalnog vijeća za zaštitu potrošača. Potpredsjednica Vlade i ministrica gospodarstva, poduzetništva i obrta Martina Dalić, kazala je tom prilikom kako registar "Ne zovi" nadopunjuje lepezu mogućnosti koje Ministarstvo osigurava za potrošače koji imaju neku primjedbu ili jednostavno ne žele obavljati svoje trgovačke transakcije putem telefona. "Smisao je registra da ljudi koji ne žele da ih se preko telefona uznemirava trgovačkim ponudama mogu registrirati svoj broj u bazi koju će voditi i održavati Hrvatska regulatorna agencija za mrežne djelatnosti (HAKOM) i na taj način osigurati da u svom domu imaju privatnost i da ih ne zovu sa različitih trgovačkih punktova. Lepeza mogućnosti Ministarstva gospodarstva omogućuje i besplatan telefonski broj na koji potrošači mogu iznijeti svoje primjedbe, isto kao i web stranicu www.potrosac.hr putem koje je moguće zatražiti savjet, intervenciju tržišne inspekcije ili zatražiti tumačenje propisa što se tiču prva potrošača", rekla je ministrica Dalić.   Predsjednik Vijeća HAKOM-a Dražen Lučić istaknuo je kako je registar "Ne zovi" primjer izvrsne suradnje HAKOM-a i Ministarstva gospodarstva. Po njegovim riječima, zaštita potrošača jedan je od najvažnijih ciljeva HAKOM-a. Registar "Ne zovi" okarakterizirao je kao pozitivan primjer u kojem su sudjelovali domaći proizvođači programske podrške. "Ovaj registar razvijen je domaćom pameću i dokaz je da Hrvatska po mnogim stvarima nije na dnu Europske unije nego u njezinom gornjem dijelu", rekao je Lučić dodavši da će Ministarstvo gospodarstva preko svoje inspekcije nadzirati drže li se trgovci pravila.   One koji se ne budu pridržavali pravila, kazao je, kažnjavat će prekršajni sudovi, a kaznene odredbe definirane su pravilnikom i odgovarajućim zakonima uključujući i Zakon o zaštiti potrošača. Budući da je registar namijenjen najranjivijim skupinama, najčešće starijim ljudima koji nemaju računalo, Lučić je bio upitan postoji li mogućnost da oni na kućne adrese dobiju papirnatu pristupnicu u spomenuti registar, no on je, ne navodeći detalje, obećao lakši dostup operatorima u kojima nema poslovnice operatora .  Najavio je u proširenja registra tako da hrvatske građane više neće moći nazivati političke stranke i anketari.   "Upravo je u raspravi u EU-ovom parlamentu nova direktiva koja bi trebala stupiti na snagu polovicom 2018. godine, a koja bi na novi način na razini EU regulirala takav način političke promidžbe. Predviđeno je da glavnu odgovornost na nacionalnoj razini imaju agencije za zaštitu osobnih podataka, međutim to je tek nacrt, u raspravi u Europskom parlamentu", kazao je Lučić. >> Daju im besplatnu robu, a onda prijete i ovrhama! 