Subota, 31.12. Kraj godine obilježava najava privatizacije 25% dionica HEP-a i vraćanje INA-e u državno vlasništvo. Sindikati HEP-a, koji 25 godina gledaju kako kriminalna privatizacija uništava kičmu hrvatske industrije i gospodarstva, “oduševljeni” su najavom da se dionice INA-e kupuju netom nakon kraha međunarodne arbitraže, što je rezultiralo rastom vrijednosti njenih dionica. Ti povodim, nježnu poruku hrvatskoj Vladi i građanima, uputio je predsjednik sindikata TEHNOS Denis Geto: “Nećemo uopće imati problema ugasiti električnu energiju ljudima, ukoliko to bude potrebno.” Nedjelja, 1.1. Napad terorista u Istanbulu. Noćni klub međunarodne “zlatne mladeži”, napao je ISIL-ovac iz Kirgistana. Ubio je 39 ljudi i pobjegao. Kako je moguće da usred Istanbula, unatoč najavama da će se teroristički napadi događati baš za vrijeme dočeka Nove godine čovjek otvori paljbu nasred ulice, ulazeći u klub sam samcat pobije osiguranje i unutra još gomilu nesretnika i pobjegne, odgovor nismo dobili, ali smo nažalost dobili najgoru moguću najavu kako bi nam mogla izgledati 2017. Interventni policajci na ulicama naših gradova, na sreću nisu imali posla. Ponedjeljak, 2.1. Na skijanje u inozemstvo kreće 200 000. građana. Doduše, moraju u inozemstvo, jer ne stanu svi na stazu u Bakačevoj ulici, gdje laufaju skijaške legende u sklopu kontroverznog projekta Snježne kraljice. Za razliku od njih, 330 000 građana brinu neke druge brige. Oni su Novu godinu dočekali blokiranih računa. Dok oni razmišljaju kako platiti idući račun za struju, temperamentnog zastupnika MOST-a Mira Bulja brine sudbina cijelog HEP-a, pa poručuje da bi o privatizaciji 25% dionica te tvrtke građani trebali odlučiti na referendumu. Pljesak za prijedlog nije dobio ni od kolega iz MOST-a. Utorak, 3.1. Ministrica Martina Dalić na presici objašnjava zašto je dobro privatizirati HEP: “Uklonit će se prostor za uhljebništvo”, kaže ministrica, a kada to kaže netko iz HDZ-a, onda to ima posebnu težinu. Usput smiruje i Bulja, rekavši kako je privatizacija dogovorena s MOST-om. Umro je Ivo Brešan. Iako njegov Hamlet u selu Mrduša Donja trenutno nije na pozornicama hrvatskih kazališta, lik Bukare na pozornicama naših života još uvijek vrebaju iz sjene i očito ne namjeravaju napustiti pozornicu. Srijeda, 4.1. Tri prijave protiv predsjednice Kolinde Grabar-Kitarović Povjerenstvu za sukob interesa. Dramu je uzrokovalo njeno putovanje u SAD, jer nije objasnila razlog putovanja. Iz njenog ureda stiže priopćenje kako će se tamo sastati s “predstavnicima političkog i društvenog života.” To u prijevodu znači s predstavnicima administracije novog predsjednika SAD-a. Za to vrijeme neke od braniteljskih udruga traže da se 7% dionica HEP-a prepusti Fondu branitelja, iako je ta praksa ukinuta 2010. Zanimljivo je da je prodaja 7% Ininih dionica 2008., koje su prepuštene tom fondu, omogućila MOL-u prevlast u kompaniji. Četvrtak, 5.1. Srbija će Srbe u Hrvatskoj “ukoliko budu ugroženi... ...braniti svim raspoloživim sredstvima”, izjavio je na domjenku Srpskog narodnog vijeća, suptilno poput Brešanovog Bukare, Vladimir Božović, specijalni izaslanik srbijanskog premijera Aleksandra Vučića. Na njegovu izjavu, koja je u hrvatskoj javnosti doživljena kao provokacija, reagirao je ministar vanjskih poslova Davor Ivo Stier, koji ga je optužio za korištenje Miloševićevih teza. “Nemoj nas više braniti, brigom ćeš nas sahraniti”, poručio je 90-ih Miloševiću, Đorđe Balašević. Istu poruku trebali bi hrvatski Srbi poslati Božoviću i sličnim dušebrižnicima. Petak, 6.1. Ministar znanosti i obrazovanja prof.dr. Pavo Barišić najavljuje promjene u obrazovanju. Vraćaju se ocjene na polugodištu, a korjenite su promjene i na drugim poljima. Tako se mijenja termin kurikulum, koji se sada naziva nastavni uputnik. Idemo, znači, korak po korak. Dan uoči pravoslavnog Božića, oglasio se patrijarh SPC-a Irinej. Poručio je pravoslavcima u Hrvatskoj da budu “dobri građani svoje države” i da brinu o “njenom napretku”. Irinej pravoslavnoj braći poručuje da je “bolje susjed blizu, nego brat daleko.” Nadamo se da je mislio na brata Vladimira Božovića. >>Važnost obitelji davno je shvatio skrušeni nogometni djelatnik Zdravko Mamić >>Pa jesmo mogli odmah tako, dragi Aleksandre? >>Kao u filmu Beskrajni dan, svakog se jutra budimo u istom košmaru. Ima li kraja? 