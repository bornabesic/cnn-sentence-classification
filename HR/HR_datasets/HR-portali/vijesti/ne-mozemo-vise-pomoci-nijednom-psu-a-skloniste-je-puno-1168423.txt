Kad ih subotom vraćaju u bokseve sisačkog skloništa, volonterke ne gledaju psima u oči jer u njima vide samo tugu. Jasno je psima da ih ostavljaju, ali ne znaju da drugog rješenja nemaju. Ne mogu pomoći niti jednoj napuštenoj životinji jer kod njihovih teta čuvalica više nema mjesta, a udomitelja nema. Uz to, posljednjih tjedana bilo je puno bolesnih i ozlijeđenih, veterinarski troškovi rastu iz dana u dan. Da nema dobrih ljudi koji im pomažu, već odavno morale bi odustati od misije spašavanja. - Našle smo se pred zidom, naše fizičke i financijske mogućnosti su u crvenom. Sklonište se nakon dugo vremena puni brže od naših mogućnosti udomljavanja, smještanja i financiranja. Od pasa koji su na našoj skrbi puno ih čeka kastracije, Oli i Diana su na terapijama, a najmanji trebaju dodatnu veterinarsku njegu i boravak u stacionaru - kaže jedna od volonterki velikogoričke udruge za zaštitu životinja. Kako se po zakonu psima i dalje broji 60 dana, volonterka dodaje da se nakon dugo vremena boje za neke njuškice u skloništu. Moby je samo jedan od njih, njegovih 60 dana već je prošlo. U skloništu su dugo i Carlos, Monty, Ringo, Tonček. Uz njih, tu su i štenci, kojima nikako nije mjesto u skloništu. Apelu volontera pridružili su se i građani Siska, pozivaju sve koji mogu da priskoče upomoć,. Udomljavanjem, privremenim smještajem, novčanom donacijom. Svaka pomoć je dobrodošla. Želite li udomiti psa, sklonište je otvoreno svaki dan od 7 do 11, a utorkom i četvrtom od 17 do 19 sati. Dodatne informacije možete dobiti i na telefon 044/527-717. 