Splitska politička situacija nekoliko dana prije izbora ide u smjeru da nas očekuje neizvjesna borba za drugi krug. Ankete u prvi plan stavljaju Keruma, Oparu i Puljak kao moguće kandidate koji prolaze u drugi krug. Ako se dogodi to da, bilo Opara ili Puljak uđu u drugi krug s Kerumom, prognoziramo njihovu pobjedu, a u slučaju da njih dvoje uđe u drugi krug, situacija je krajnje neizvjesna. Ukoliko se dogodi da ipak neki četvrti kandidat (a tu najviše izgleda ima Mostov Ante Čikotić) uđe u drugi krug, situacija će biti slična kao i u ovom scenariju – ili krajnje neizvjesno ili pobjeda Kerumovog protukandidata Izbori su pred vratima. Situacija u svakoj jedinici lokalne samouprave dostiže temperaturu vrenja,a pogotovo u gradu pod Marijanom. Prema svemu sudeći, nadasve prema relevantnim anketama ali i činjenicom da je Split specifična sredina, obilježena i „splitskim stanjem uma“, ove nedjelje nas očekuje zanimljiva kulminacija predizborne gužve. Upravo u Splitu mogao bi se ogledati mogući scenarij primjenjiv i na nacionalnoj razini. Posljednjih, više od pola godine, Split živi jednu političku situaciju koja je usporediva s posljednjim previranjima na nacionalnom nivou. Neizglasavanje proračuna, raspuštanje Gradskog vijeća i privremeno financiranje može se staviti u isti politički rang skupa s posljednjim tjednima i događajima u Saboru a sve prije pauze zbog lokalnih izbora. Uvertira dostojna težine političkih odluka koje nas očekuju. Revitalizacija Željka Keruma koji, nakon što je bio dobrano kritiziran zbog odnosa prema javnom poslu kojega nije uzorno obavljao, doživljava politički come back vrijedan divljenja. Žele se vraća! Pitanje je samo koliko su birači u Splitu podložni „splitskom stanju uma“ da opet biraju isto, a uzevši u obzir onu narodnu da, prvi put kad me prevariš – svaka ti čast, drugi put kad napraviš isto – ja sam glup, ovakav scenariji nije izgledan. Pogotovo nije izgledan zbog činjenice strukture biračkog tijela koje u drugom krugu, ukoliko bude izbor Kerum – bilo tko drugi, neće dozvoliti ruganje sa Splitom. Može li Kerumk opariti Oparu Andro Krstulović Opara, nakon što je duže vremena živio u uvjerenju pobjede čak i u prvom krugu, danas nervozno obilazi splitske kotare pristajući na Kerumov politički modus operandi. Toliki pad u srozavanju standarda političkog djelovanja odavno nije bio vidljiviji i jasniji. Nakon što su posljednje stranačke ankete pokazale njegov pad na treće mjesto, ako su i postojale prohibicije koje su zadržavane razinu komunikacije i ponašanja, one više nisu vidljive. Pitanje je hoće li mu takvo ponašanje omogućiti drugi krug u kojem onda ima veće šanse nego bilo tko drugi upravo zbog njegove ideološke anemije u kojoj je poprilično sličan svojem stranačkom šefu. Ono što može spasiti Oparu kao političara je scenarij koji je izgledan, kako na nacionalnoj, tako i na lokalnoj, splitskoj razini. Opara koji boluje od ideološke anemije koja je neprihvatljiva stranačkom biračkom tijelu, izlaz vidi u neprincipijelnoj koaliciji HDZ-a i HNS-a nakon lokalnih izbora. Na nacionalnoj razini, budući su sada ideološki jako bliski (pogotovo jer je HDZ kolektivno pokosila navedena ideološka anemija) a interesno povezani, HDZ će neposlušni Most mijenjati poslušnim HNS-om, a isto bi se moglo dogoditi i u Gradskom vijeću Splita, u slučaju pobjede Andra Krstulovića Opare u Splitu. SDP u Splitu sporeda politička opcija Marijana Puljak, koja se kroz javno mnijenje pozicionirala kao moguća alternativa postojećim javnim politikama, iz dana u dan sve više zbunjuje svoje potencionalne birače. Pozitivni rejting koji joj omogućuju relevantne ankete nije znala iskoristiti i pretočiti ih u svoju prednost. Bankarica kojoj kampanju financira HDZ (Martina Dalić) i kojoj program pišu državni službenici u ministarstvu gospodarstva (Daniel Hintš) svojom ekstremno desnom ekonomskom politikom i ekstremno lijevim vrijednostima zbunjuje birače, što je, mogli bismo tako konstatirati samo nastavak politike posljednjih četiri godine koje je provela kao gradska vijećnica. Budući su lokalni izbori „komunalni“ izbori u kojima i politička ideologija igra značajnu ulogu, nije jasno koju će politiku Pametni provoditi pametno. Ekonomsku – desnu, ili svjetonazorsku – lijevu? SDP je, kako pokazuju trendovi i relevantne ankete, danas u Splitu sporedna politička opcija. Jedan dobar dio lijevog biračkog tijela preuzela je (upravo zahvaljujući ideološkim ekstremno lijevim vrijednostima) Marijana Puljak i Nova ljevica (koji, kako stvari stoje, nemaju šanse za prelazak praga – kao što se to dogodilo Draganu Markovini i na izborima 2013. godine), tako da su SDP-u i Aidi Batarelo ostali oni najvjerniji SDP-ovi birači. Ono što treba imati na umu, a tiče se koalicije SDP-HNS, jest činjenica da HNS ima dva prolazna mjesta koja su, sukladno analizi ranije iznesenoj, već spremna uskočiti kao podrška HDZ-u i Opari, ukoliko bude prilike. Iz ovog lijevog spektra treba istaknuti još i Ivu Baldasara, bivšeg gradonačelnika koji ni na koji način racionalno ne može opravdati financijska sredstva koja je uložio u ovu kampanju. Činjenica je da se lijevo biračko tijelo okrenulo većim dijelom Marijani Puljak, većim dijelom ostalo vjerno SDP-u i manjim dijelom Novoj ljevici, tako da nijedan kandidat (a ovdje je najizvjesnija Marijana Puljak) ljevice u drugom krugu nema relevantne šanse. Eventualno ako drugi izbor bude Kerum… Nakon Pauletićeva odustajanja Mostove šanse s Čikotićem znatno porasle Most nezavisnih lista se uspio vratiti u igru nakon svih potresa u Saboru i nakon što ih je Plenković odlučio mijenjati HNS-om. Nakon što je Robert Pauletić, nezadovoljan trendovima i rezultatima ankete, odustao (da je bio strpljiv i sačekao krizu koja je pogodila cijelu državu – što je vratilo povjerenje građana u Most, imao bi izgledne šanse za drugi krug), Most je Split predao mladima uz vodstvo bivšeg državnog tajnika Ante Čikotića. Potpora birača Mosta se ustalila i vjerojatno porasla nakon izbacivanja iz Vlade, sada je samo pitanje vremena – hoće li mladi mostovci uspjeti animirati svoje biračko tijelo da u relevantnom postotku izađu na izbore. Uzevši u obzir strukturu biračkog tijela, smatramo da upravo Most ima najizglednije šanse u drugom krugu. Ono što je problematično je ostvarivanje tog drugog kruga, jer je Most odustajanjem Pauletića sigurno pucao sebi u koljeno. Koliko će to Čikotić uspjeti sanirati, vidjet će se u nedjelju. Za sada je na dobrom putu. I na kraju treba spomenuti dvije nezavisne liste koje se nadaju plasmanu u gradsko vijeće. Ono što je specifično za ove liste je da su izrasle iz bunta – jedna iz Dišpeta okupljena oko Gorana Jugovića, a druga iz navijačkih krugova okupljena oko legende Hajduka Ive Bege. Obje liste očekuju plasman u vijeće, a koliko je to realno, pokazat će nedjelja. U prvi plan ankete stavljaju Keruma, Opari i Puljak a iz zasjede vreba Mostovac Čikotić Zaključne misli ove kratke analize splitske političke situacije pet dana prije izbora idu u smjeru da nas očekuje neizvjesna borba za drugi krug. Ankete u prvi plan stavljaju Keruma, Oparu i Puljak kao moguće kandidate koji prolaze u drugi krug. Ako se dogodi to da, bilo Opara ili Puljak uđu u drugi krug s Kerumom, prognoziramo njihovu pobjedu, a u slučaju da njih dvoje uđe u drugi krug, situacija je krajnje neizvjesna. Ukoliko se dogodi da ipak neki četvrti kandidat (a tu najviše izgleda ima Mostov Ante Čikotić) uđe u drugi krug, situacija će biti slična kao i u ovom scenariju – ili krajnje neizvjesno ili pobjeda Kerumovog protukandidata. U gradskom vijeću će biti izrazito zanimljivo jer se očekuje gužva. Ima dosta prolaznih lista, a istome se nadaju i dvije nezavisne liste. Mogli bi se naći u situaciji kao i u Saboru (75:75) tako da će biti zanimljivo gledati kako će određeni vijećnici i koalicijske liste reagirati (ovdje prvenstveno mislimo na koaliciju SDP-HNS i moguća potpora HNS-a Opari). 