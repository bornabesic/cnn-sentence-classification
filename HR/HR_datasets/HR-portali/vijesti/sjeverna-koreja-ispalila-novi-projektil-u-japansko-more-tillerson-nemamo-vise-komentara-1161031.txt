Sjeverna Koreja je ispalila novi balistički projektil u Japansko more, objavilo je ministarstvo obrane Južne Koreje.   Ispaljivanje rakete potvrdili su i američki vojni izvori, navodeći da se radilo o balističkoj raketi srednjeg dometa KN-15, poznatija kao Pukguksong-2. Raketa je ispaljena iz vojne baze pokraj sjevernokorejskog grada Sinpoa, a pala je nakon devet minuta od lansiranja u more. To je nova sjevernokorejska provokacija uoči razgovora američkog i kineskog predsjednika Donalda Trumpa i Xi Jinpinga krajem tjedna. Prije dva tjedna Pjongjang je neuspješno pokušao lansirati raketu istog dometa.  "Potvrđeno je da je Sjeverna Koreja lansirala još jednu balističku raketu. SAD su dovoljno govorile o Sjevernoj Koreji i nemamo više komentara", kazao je američki državni tajnik Rex Tillerson. 