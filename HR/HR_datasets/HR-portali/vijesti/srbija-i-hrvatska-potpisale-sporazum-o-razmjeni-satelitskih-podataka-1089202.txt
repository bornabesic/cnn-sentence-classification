Srbija i Hrvatska potpisale su u četvrtak sporazum o razmjeni podataka satelitskih sustava koji, uz preciznu navigaciju i automatsko upravljanje građevinskim i poljoprivrednim strojevima, omogućuju velike uštede. Sporazum o razmjeni podataka satelitskih sustava potpisali su ravnatelj Republičkog geodetskog zavoda Srbije Borko Drašković i ravnatelj Državne geodetske uprave Hrvatske Danko Markovinović, priopćeno je danas u Beogradu. Temeljem tog sporazuma građevinska poduzeća, poljoprivredni proizvodjači, znanstvene institucije, republička i tijela lokalne samouprave, te drugi korisnici obrađenih podataka navigacijskih satelitskih sustava imat će na raspolaganju podatke većeg stupnja pouzdanosti pozicioniranja u graničnom području Srbije i Hrvatske. Podatke satelitskih sustava u Srbiji primaju postaje globalnog navigacijskog satelitskog sustava (GNSS), a obrađuje ih Aktivna geodetska referentna osnova Srbije (AGROS) kontrolni centar Republičkog geodetskog zavoda.  Sporazum omogućuje da taj centar ubuduće obrađuje i podatke koje primaju postaje GNSS Valpovo i Županja u Hrvatskoj, dok će kontrolni centar CROPOS mreže Državne geodetske uprave Hrvatske preuzimati podatke s postaja u Somboru i Šidu. Mrežu AGROS na teritoriju Srbiji čini 30 stalno operativnih referentnih postaja raspoređenih na rastojanju od oko 70 kilometara, podatke primaju iz globalnog satelitskog sustava, a obrađeni podaci distribiraju se iz kontrolnog centra Republičkog geodetskog zavoda. 