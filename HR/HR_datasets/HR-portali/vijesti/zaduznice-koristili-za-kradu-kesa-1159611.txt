– Darka poznajem dugo, a jednog dana došao je do mene i pitao me mogu li mu ovjeriti nekakvu dokumentaciju. Zamolio me da na komadić papira napišem “Mara K”, a kada sam ga pitala hoću li zbog toga imati nekih problema, rekao je da neću. Falsifikati i sumnjive tvrtke Zatim mi je predao kuvertu u kojoj su bila dva papira, novac za ovjeru, žig i osobna iskaznica i rekao mi da s tim odem do jednog javnog bilježnika u Novsku ovjeriti papire, a kad to obavim da mu ih donesem natrag. Nisam pitala ni znala o kakvim se papirima radi, a pristala sam sve napraviti jer mi je Darko za tu uslugu obećao dati tisuću eura – dio je iskaza Vinke Pokrajčić koja je u srijedu na zagrebačkom Općinskom kaznenom sudu zajedno s još četvero suoptuženika proglašena krivom jer je s računa dvije tvrtke nezakonito “skinula” oko 1,6 milijuna kuna. Konkretno, osim nje krivima su proglašeni i Blaženka Ćibarić, Darko Kljajić, Josip Tomasović i Enes Ahmetagić te su osuđeni na kazne u rasponu od jedne i pol godine uvjetno do dvije i pol godine bezuvjetno. A kako im je za rukom pošlo u nekoliko dana zaraditi milijunski iznos? Na papirima koje je Vinka Pokrajčić početkom siječnja 2014. godine odnijela javnom bilježniku u Novsku u biti se nalazila falsificirana bjanko zadužnica u iznosu od milijun kuna koja je glasila na ime tvrtke Paron. Nakon što je ovjerena kod bilježnika, Vinka Pokrajčić ju je predala Darku Kljajiću, koji ju je zatim preko nepoznate osobe po imenu Mario proslijedio Blaženki Ćibarić. Ona je, čim je dobila ovjerenu zadužnicu, otišla u poslovnicu Fine i tamo ju predala te zatražila naplatu na račun tvrtke “Radimo za vas Ćibarić” koju je otvorila nekoliko dana ranije u iznosu od 683 tisuće kuna. Istog dana uspjela je podići 245 tisuća kuna, a ostatak novca je ostao na računu koji je blokiran nakon što su iz tvrtke Paron posumnjali kako nešto nije u redu. Sav novac moraju vratiti Na gotovo identičan način tjedan ili dva nakon što je izvedena prva prijevara Vinka Pokrajčić je zajedno s Josipom Tomasovićem i Enesom Ahmetagićem s računa tvrtke Inter Promet “skinula” 971 tisuću kuna. Novac su podigli Tomasović i Ahmetagić, a cjelokupni iznos će, ako presuda postane pravomoćna, morati i vratiti, baš kao što i Blaženka Ćibarić mora vratiti 245 tisuća kuna koje je uspjela podići.   >>Nadao se da će dobiti 27.000 eura, a ostao bez 48.000 kuna >>Naručio dva traktora od engleske tvrtke koja ne postoji, ostao bez 60.000 kuna