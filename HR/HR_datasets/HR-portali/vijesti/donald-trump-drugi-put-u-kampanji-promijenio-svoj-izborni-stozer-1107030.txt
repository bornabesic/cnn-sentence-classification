Republikanski kandidat Donald Trump drugi put u kampanji, promijenio je svoju ekipu i angažirao stručnjake koji bi mu, tri mjeseca do izbora za predsjednika Sjedinjenih Država, trebali pomoći da istrči završnicu ne zaostajući za demokratskom protukandidatkinjom Hillary Clinton. Stephen Bannon, ravnatelj konzervativnog portala Breitbart News, bit će predsjednik Trumpova izbornog stožera, priopćeno je danas, a za izvršnu direktoricu imenovana je savjetnica republikanaca i stručnjakinja za ankete Kellyanne Conway.  Trump: Znaju kako pobijediti Trump je pohvalio Bannona i Conway kao izvanredno sposobne stručnjake "koji obožavaju pobjeđivati i znaju kako pobijediti".  "Spreman sam učiniti sve što je potrebno da pobijedim i postanem predsjednik, jer naša zemlja ne može si priuštiti još četiri godine loše politike Obama-Clinton koja je ugrozila našu financijsku i fizičku sigurnost", rekao je. Politički analitičari, međutim, ističu da savjetnici dosad nisu uspjeli obuzdati Trumpove zapaljive komentare. Angažiranje stručnjaka poput Bannona, kojega nazivaju 'fajterom' i "najopasnijim političkim operativcem u Sjedinjenim Državama", odraz je Trumpove želje da opet, po svaku cijenu, bude u središtu medijske pozornosti kao što je bio tijekom predizbora obilježenih burnim skupovima i zapaljivim govorima, ocjenjuje se. Agencija AFP piše da rekonstrukcija izbornog stožera pokazuje da populistički milijarder nema strategiju kojom može proširiti svoje biračko tijelo.  Demokratska kandidatkinja Hillary Clinton reagirala je na skupu u Clevelandu ocjenom da bez obzira na promjenu ekipe "Trump ostaje isti čovjek". Clinton prema anketama dobiva 47, a Trump 41 posto glasova. 