Foto: 123rf HRVATSKI pravni centar (HPC) izrazio je zabrinutost oko problematike koncerna Agrokor i tvrtke Jamnica, i zatražio odgovor hoće li biti zaštićen poseban interes Republike Hrvatske, odnosno voda kao opće dobro, u slučaju vlasničkog i financijskog restrukturiranja Agrokora.  Iz HPC-a su pozvali odgovorne nositelje državne vlasti, Hrvatski sabor i Vladu Republike Hrvatske, te javnost da u eventualnom slučaju restrukturiranja Agrokora, posebnu pozornost posvete pitanjima prijenosa koncesije za crpljenje vode koju ima Jamnica.  "Voda ne može biti u vlasništvu. Voda je opće dobro i može se povjeriti gospodarskom subjektu na korištenje, time i na ostvarivanje profita, za što je potrebno dobiti koncesiju. A cijela povijest regulacije instituta koncesije i njezine primjene, puna je nedorečenosti i nepravilnosti", upozorio je HPC u priopćenju.  Istaknuli su važnost značaja javnog interesa u zaštiti vode kao općeg dobra i temeljnog ljudskog prava.