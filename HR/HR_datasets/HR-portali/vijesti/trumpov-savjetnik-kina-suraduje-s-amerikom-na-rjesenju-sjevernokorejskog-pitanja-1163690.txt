 Savjetnik za nacionalnu sigurnost američkog predsjednika Donalda Trumpa u nedjelju je izjavio da kineski čelnici izravno surađuju sa Sjedinjenim Državama na rješenju sjevernokorejskoga nuklearnog pitanja.  "Postoji međunarodni konsenzus, a uključuje Kineze i kineske čelnike, da se kaže kako ovakvo stanje ne može potrajati", rekao je general H.R. McMaster za američki ABC u video-razgovoru iz Afganistana gdje se trenutačno nalazi u posjetu.  Nekoliko je puta istaknuo da su i kineski čelnici zabrinuti zbog ovog problema.  "Radimo na ovome zajedno sa svojim saveznicima i partnerima te s kineskim čelnicima kako bismo iznjedrili više opcija za rješenje problema", objasnio je McMaster.  General, koji je na čelu Vijeća za nacionalnu sigurnost, kazao je da su predsjednik Trump i njegov kineski kolega Xi Jinping tijekom susreta na Floridi početkom travnja "izgradili blizak odnos". "Surađivali su na pitanju Sjeverne Koreje", rekao je, pozdravivši Xijevu odvažnost da se distancira od Rusije kada je posrijedi pitanje Sirije. Peking se nedavno suzdržao od glasanja u Vijeću sigurnosti. "Postoji stvaran konsenzus između predsjednika, naših ključnih saveznika u regiji, osobito Japana i Južne Koreje, ali i kineskih čelnika, da jasno kažu i istaknu kako je problem dosegnuo kritičnu točku. Vrijeme je da poduzmemo sve moguće poteze prije vojne opcije kako bismo problem pokušali riješiti na miran način", kazao je McMaster. "Morat ćemo 'iskoristiti' kineske čelnike, jer je Sjeverna Koreja vrlo osjetljiva na pritisak Kineza", istaknuo je. Nešto ranije u nedjelju američki predsjednik Donald Trump je branio svoj obrat glede toga da li da zove Kinu manipulatorom valutom rekavši na Twitteru kako Kina pomaže u rješavanju sjevernokorejskog problema. "Zašto bih nazivao Kinu manipulatorom valutom kada oni surađuju s nama na problemu Sjeverne Koreje? Vidjet ćemo što će se dogoditi!", rekao je Trump na Twitteru. >> 'Ako Sjeverna Koreja napravi još jedan provokativan potez, Kinezi će htjeti vidjeti oštre mjere' >> Sjeverna Koreja kakvu dosad niste mogli ni zamisliti 