SUBOTA, 29.4. Slovenci se umorili od maltretiranja ljudi na granici. Kažu da neće više zavirivati u svaki gepek po pola sata. S druge, strene, ne bi se začudili da usred turističke sezone, opet dobiju isti poriv. Sigurnost je najvažnija, a nije loše ni kada susjedu crkne krava... ili npr. turistička sezona. Susjedi ubacili u nižu, a SDP-ovci u višu brzinu. Traže smjenu ministrice Dalić zbog navodnog sukoba interesa. Dalić im odgovara da su oni u sukobu interesa i da štite ruske interese. Baćuške šute. Za sada. NEDJELJA, 30.4. Vrijedni Davor Bernardić nedjeljno jutro iskoristio za odlazak na repeticije iz matematike kod stroge, ali prevedne profesorice Božić-Šarić na N1. Učilo se zbrajanje. Išlo mu je dobro, ali samo do 75. Dalje ne ide. Bit će tu još posla. Vinkovački HDZ-ovac Drago Veselčić, prema tvrdnjama Mostovca Hrvoja Runtića, voli pomoći bližnjemu u nevolji. Čim je čuo da je Runtiću blokiran račun i ovršena kuća, navodno mu je ponudio pomoć. Runtić tvrdi da nije tražio ništa zauzvrat. Dobro, osim da, kako tvrdi Runtić, digne ruku u zrak za Zdravka Marića. PONEDJELJAK, 1.5. Hrvati danas obilježavaju Dan graha. Kolika je ljubav naših ljudi prema toj deliciji, dokazuje scena iz Splita, gdje oko kazana s grahom morala intervenirati policija. Osim Dana graha, danas je i Međunarodni praznik rada. Tim su se povodom, usred drame oko Agrokora, sindikalisti odlučili provozati vlakom do Slavonskog Broda. Tamo su malo zviždali u zviždaljke i pričali priče koje nitko nije slušao, pa su se pridružili lokalnom stanovništvu, koje je proslavljalo, pogađate, Dan graha. UTORAK, 2.5. Borbe u saboru se nastavljaju. SDP-ovci jakim pješačkim napadom pokušavaju izbaciti Petrova iz fotelje. Logističku podršu pruža im HDZ. Petrova brane Mostovci svim raspoloživim sredstvima. Na drugoj bojišnici HDZ čvrsto brani ministra Marića, koji je pod opsadom. SDP-ovci prekomjerno granatiraju njegov položaj, ali se čini da matematičar Bernardić nije pripremio dovoljno streljiva. Reiner, Brkić i Jandroković, napeti kao strune, čekaju Petrovljev odlazak u toalet, ali Božina bešika ne popušta! SRIJEDA, 3.5. Bitka u Saboru i dalje traje. Raspravlja se o Mariću, viče, vrijeđa, glami i prijeti, puca se iz svih oružja. Izvan Sabornice, nirvana. Nježni pogledi, glađenje po kosi, stidljivi osmijesi i tajanstveni ljubavni sastanci. Vrijeme je udvaranja. Tu se bije drugačija bitka. Nema vrijeđanja. Tu se nudi, dijeli, kupuje, obećavaju brda i doline. Kolebljivci i prevrtljivci, na posebnoj su cijeni. Sutra se glasuje o povjerenju ministru Mariću. Svaka je ručica bitna, a prijatelj je mio, ma koje vjere bio. ČETVRTAK, 4.4. Rezultat je neriješen, ali Plenković pobjeđuje! Marić ostaje. Matematičar Bero, pod prijetnjom kazni, priveo je svoje stranačke kolege na glasovanje. Međutim, ostadoše kratkih rukava. U povijest hrvatskog parlamentarizma, upisao se Tomislav Saucha, koji je posljednji metak sačuvao za svoje kolege. Željko Glasnović, polaže oružje i napušta položaj, okrenuvši leđa svima. Popušta i Božo Petrov, koji također treba repeticije iz matematike. Trebalo mu je nekoliko dana da shvati kako je 79 više od 76. PETAK, 5.4. Glasnović jučer je poručivao kako ne voli biti “ping-pong lopta između lijevog i desnog krila Udbe”. Danas je lopta doskakutala nazad i glasovala za izbor novog predjednika Sabora Gorana Jandrokovića. HDZ je skupio 76 ruku, a Glasnoviću je bila dovoljna jedna, ona Plenkovićeva, koja je potpisala njegov zahtjev da se isplate zaostaci pripadnicima HVO-a. Plenković je dobio par dana mira. Idući test je izbor novih ministara, a tko će za njih glasovati, odgovor zna samo vjetar. 