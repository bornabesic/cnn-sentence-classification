Predsjednik Vlade Andrej Plenković najavio je u subotu u Splitu da će se uskoro sastati s predstavnicima sindikata Hrvatske elektroprivrede (HEP) i objasniti im Vladin prijedlog modela otkupa dionica INA-e od Mola uz angažiranje HEP-a, naglasivši da to nije na štetu radnika te kompanije. "Sastat ću se s predstavnicima sindikata HEP-a i pojasnit ću im u ime vlasnika - a vlasnik je hrvatska država tj. Vlada RH - koji čini skupštinu HEP-a, kako zaista smatram da su ove ideje dobre i korisne. Nisam čuo nijedan argument zašto bi ovakav model inicijalne javne ponude (IPO) mogao biti na bilo koji način na štetu radnika ili na uštrb učinkovitosti HEP-a kao kompanije", rekao je Plenković. Predsjednik Vlade RH i HDZ-a Plenković danas je nazočio svečanoj sjednici splitskog HDZ-a kojom je obilježena 27. obljetnica osnutka HDZ-a u Splitu. Odgovarajući na novinarsko pitanje kako komentira neslaganje sindikata  HEP-a s Vladinim prijedlogom modela otkupa dionica INA-e od mađarskog Mola, rekao je kako sindikati imaju pravo na svoj stav, podsjetivši da se nedavno sastao i s predstavnicima sindikata INA-e. Na upit kako komentira Mostov prijedlog modela otkupa Ininih dionica izdavanjem državnih dionica, Plenković je pojasnio da će, kada dobije 'formalno pojedinačno'  prijedloge svih političkih aktera i stručnjaka, to biti razmotreno u okviru Savjeta kojeg je osnovala Vlada. Još uvijek držim kako je najbolji, najrealniji i, po mojem sudu, najučinkovitiji u smislu realizacije i generiranja sredstava i jednog dobrog signala za kvalitetnije i transparentnije korporativno upravljanje HEP-om, ovaj model otkupa dionica INA-e, modelom 25 posto minus jedna dionica (HEP-a), rekao je Plenković. Model kojeg smo predložili štiti nacionalne interese Gledajući komparativno rezultate sličnih energetskih kompanija u državama srednje i istočne Europe, koje su dijelom išle u sličan proces inicijalne javne ponude ili limitirane privatizacije, vidi se kako te kompanije imaju kvalitetnije poslovanje i bolje rezultate, naglasio je premijer. "Model kojeg smo predložili štiti nacionalne interese i u konačnici daje hrvatskoj državi snažnu i dominantnu vlasničku ulogu u obje energetske kompanije, INA-i i HEP-u, i praktički sva korporativna prava, ali na najvećoj svjetskoj razini", rekao je Plenković. Konačna odluka u vezi s INA-om donijet će se  "racionalnom i vrlo cjelovito pripremljenom metodom usuglašavanja",  za koju će se, smatra premijer, dobiti i "politički konsenzus i provesti odgovarajuće zakonske prilagodbe u Hrvatskom saboru." Na novinarsku konstataciju da i u HDZ-u postoje drukčija mišljenja od predloženog modela otkupa Ininih dionica, Plenković je kazao kako je on  predložio ono što smatra Vlada. "HDZ je velika stranka i ima ljudi koji se bave pojedinim temama i iznose svoje stavove. Mi smo demokratska stranka, a moja metodologija upravljanja njome je takva da želim saslušati i druge prijedloge i ideje. U ovom trenutku od svih prijedloga koji su na stolu, uključujući i neke ideje kolega u HDZ-u, ne vidim da su učinkovitiji i bolji  od onog što sam predložio kao predsjednik Vlade", naglasio je Plenković. Oporba mora odlučiti je li za dijalog ili za interpelaciju Na upit kako komentira oporbeno neslaganje s predloženim modelom otkupa Ininih dionica i primjedbe predsjednika SDP-a Davora Bernardića da oporba nije uključen u te rasprave, te hoće li i oporbu pozvati u nedavno osnovani Savjet, Plenković je rekao kako se oporba mora odlučiti  - "je li za dijalog ili za interpelaciju." "Ja u Savjet mogu pozvati, temeljem odluke, svakog koga god smatram da je dobar. Želim razgovarati, i u prošli utorak sam spremno odgovarao na aktualna pitanja u Saboru. Razgovarali smo o tome i drugim prigodama u javnosti i njihove sugestije su dobrodošle," dodao je premijer. Na novinarsko pitanje koja bi cijena otkupa Ininih dionica bila prihvatljiva ako ju ponudi MOL, predsjednik Vlade je naglasio kako se  "s kompanijama čije su dionice na burzi, ne razgovara na ovaj način." "Procesi pregovora o cijeni i procjena vrijednosti kompanije radi se u suradnji s najstručnijim međunarodno priznatim kompanijama koje se bave takvim poslom i ne kanim uopće licitirati cijenom u javnom prostoru", poručio je premijer Plenković Svi zastupnici u Hrvatskom saboru trebaju respektirati instituciju u koju su izabrani voljom hrvatskih birača Zamoljen za komentar jučerašnjeg događaja u Hrvatskom saboru kada je saborska straža, zbog ponašanja, iz sabornice udaljila zastupnike Ivana Sinčića (Živi zid) i Ivana Pernara (Abeceda demokracije), Plenković je kazao kako je to bila odluka, u tom trenutku predsjedavajućeg, potpredsjednika Sabora akademika Željka Reinera.  Napomenuo je kako on, zbog boravka u Davosu, nije stigao vidjeti 'cijeli scenarij koji je prethodio tomu'. "Očekujem od svih zastupnika u Hrvatskom saboru da respektiraju instituciju u koju su izabrani voljom hrvatskih birača. To podrazumijeva i ustajanje kada se intonira hrvatska državna himna, respekt prema poslovniku, prema predsjedavajućem, prema kulturi dijaloga i komunikacije", kazao Plenković. Dodao je kako je on spreman argumentirano politički se suočiti sa svim političkim oponentima, a, kazao je, "i oni isto tako imaju pravo na svoj stav i način kako ga artikuliraju." No naravno, svatko se mora držati procedure i mjere, zaključio je premijer Plenković. >> Sindikati traže da se odustane od prodaje HEP-a: 'Onaj tko misli da vrijedi 19 milijardi kuna u teškoj je zabludi'