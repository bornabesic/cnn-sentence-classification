Foto: FAH/Srednja.hr DANAS je održana konferencija za novinare povodom provedbe cjelovite reforme obrazovanja.   Jasminka Buljan Culej izabrana je za novu voditeljicu reforme obrazovanja, a, uz nju, danas su na konferenciji za novinare govorili Pavo Barišić i Dijana Vican.  >> VIDEO Nova voditeljica kurikularne reforme: "Naša djeca su jedna od najsretnijih na svijetu"  Burne reakcije  Izbor Buljan Culej na ovu dužnost izazvao je burne reakcije. Novinari su tijekom same konferencije više puta pokušali upitati novu voditeljicu reforme koliko je godina radila u školama, međutim, nisu dobili odgovor.   >> Jokić izbačen iz kurikularne reforme, izabrana Barišićeva savjetnica bliska "obiteljašima"  >> IMAMO DOKUMENT Izbor novih voditelja kurikularne bio je nelegalan, treba ga rušiti  Kako novinari nisu mogli saznati nešto više o referencama i živsame Buljan Culej, upitali su ministra Barišića kad će biti dostupan njen životopis. On je prvo odgovorio da će CV biti dostupan uskoro, da bi ga ubrzo izvukao i upitao novinare žele li da im se kopira, javlja Srednja.hr.  "Životopis"  Novinari su pristali, a sadržaj samog "životopisa", isprintanog na A4 papiru u formi sastavka ili najboljem slučaju skraćene biografije, prenosimo u cijelosti.  "Dr. sc. Jasminka Buljan Culje već 23 godine radi na poslovima u odgoju i obrazovanju te znanosti s posebnom specijalizacijom u obrazovnim istraživanjima i razvoju obrazovnih politika. Buljan Culej diplomirala je biologiju na Prirodoslovno matematičkome fakultetu Sveučilišta u Zagrebu na kojem je i magistrirala te 2004. i doktorirala. U svijet rada zakoračila je kao nastavnik biologije te se potom desetak godina bavila znanstveno-istraživačkim radom u području biomedicine.  Od 2006. godine načelnica je istraživačko-razvojnog odjela u Nacionalnom centru za vanjsko vrednovanje obrazovanja. Djelatnost je Nacionalnoga centra provoditi ispitivanja na temelju kojih se procjenjuju nacionalni standardi obrazovnih postignuća učenika, analiza i objava rezultata provedenih ispita, razvoj modela vanjskog vrednovanja te davanje prijedloga Ministarstvu znanosti i obrazovanja za trajno unaprijeđenje kvalitete obrazovanja. Tijekom tog vremena Buljan Culej značajno doprinosi razvoju ove ustanove kao nacionalna koordinatorica više europskih i međunarodnih obrazovnih istraživanja, bavi se evaluacijom eksperimentalnih programa, interpretacijom rezultata statističkih analiza te sekundarnim analizama međunarodnih istraživanja, uključena je u razvoj i provedbu Državne mature.  Tijekom ovog vremena izgrađuje se kao stručnjak za pitanja kvalitete u odgoju i obrazovanju i kurikulum. Usavršavala se i na Harvardu na temu upravljanja obrazovnim sustavima. Urednica je više stručnih knjiga u području obrazovnih istraživanja te autorica poglavlja u knjizi i znanstvenih radova na srodne teme.    Od 2010. predstavlja Republiku Hrvatsku u četiri ekspertne skupine Europske komisije, i to za jezične indikatore, višejezičnost, pokazatelje i referentne vrijednosti u obrazovanju. U Europskom je parlamentu 2012. održala pozivno predavanje o europskom istraživanju jezičnih kompetencija u hrvatskom kontekstu. Tijekom svog stručnog rada intenzivno surađuje sa svim ključnim ustanovama i dionicima sustava, a posebno sa školama. Interes za uključivanjem u Cjelovitu kurikularnu reformu pokazala je 2016. i prijavom za člana Stručne radne skupine za Okvir za vrednovanje procesa ishoda učenja u osnovnoškolskome i srednjoškolskome odgoju i obrazovanju.   Polovinom 2016., kao predstavnica Centra, sudjeluje u Povjerenstvu za unaprijeđenje reforme obrazovanja koje je dalo značajan doprinos analizom dosadašnje provedbe Strategije obrazovanja, znanosti i tehnologije u području odgoja i obrazovanja te preporukama za dalji razvoj procesa.   U travnju 2017. godine prelazi u Ministarstvo znanosti i obrazovanja gdje radi na mjestu savjetnice ministra za pitanja znanosti i visokog obrazovanja."