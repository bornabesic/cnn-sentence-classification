Kavijar, maslinovo ulje, mineralna voda, začini, vino, riba u konzervama, paste od lješnjaka... Ukupno 9800 tona hrane i 24 milijuna litara pića zaplijenile su policije i carine diljem svijeta u Interpolovoj akciji Opson VI. Sve to, vrijedno 1,7 milijardi kuna, bit će uništeno da ne ugrožava zdravlje ljudi. U gotovo četiri mjeseca pregledavanja tvornica, skladišta i kontejnera carine diljem svijeta pronalazile su brojne proizvode koji nisu imali dokumentaciju ni jasno podrijetlo. Tako su začinske kocke pakirane u ambalažu poznatog proizvođača u predgrađu Pariza. U portugalskom gradu Portu zaplijenili su 311.000 konzervi ribe. Istekao joj je rok trajanja, no radnici su je po nalogu šefa morali prepakirati. Talijani su pak zaplijenili 266.000 litara mineralne vode. Bila je u bocama koje su imitirale izgled druge “izvorske vode”. S istog je izvora, no za nju nisu imali dokumente. U Hrvatskoj se rezultati akcije još prikupljaju pa nismo dobili povratan odgovor Carine. Prošle godine su u istoj akciji zatvorili ilegalnu točionicu alkoholnih pića.      Talijansko vino pojačavali su dodatnim alkoholom, a imalo je i lažno geografsko podrijetlo.      