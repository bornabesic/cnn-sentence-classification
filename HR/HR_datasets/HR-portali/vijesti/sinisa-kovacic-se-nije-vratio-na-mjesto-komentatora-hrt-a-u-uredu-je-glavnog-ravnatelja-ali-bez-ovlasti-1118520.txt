 Vodstvo HRT-a nije odgovorilo je li se bivši vršitelj dužnosti glavnog ravnatelja Siniša Kovačić nakon 1. listopada, kada mu je istekao mandat v. d. glavnog ravnatelja, vratio na radno mjesto komentatora, što je bila ugovorna obaveza na temelju dodatka ugovora sklopljenog s Nadzornim odborom (NO) na početku njegova mandata početkom ožujka, no na HRT-u se neslužbeno doznaje da je on i dalje u uredu glavnog ravnatelja, ali bez ovlasti da potpisuje poslovne odluke već da poduzima isključivo aktivnosti kojima otklanja štetu po HRT. "S obzirom da je HRT javna ustanova čiji je osnivač Hrvatska, a osnivačka prava ostvaruje Vlada, molimo da svoj upit pošaljete Ministarstvu kulture", kaže se u odgovoru Hini u kojem se ne navode dodatna objašnjenja o Kovačićevu angažmanu nakon isteka mandata v. d. glavnog ravnatelja, kao ni pojedinosti o njegovim pravima i obvezama na temelju dodatka ugovora s NO-om. Ostao u uredu glavnog ravnatelja S druge strane, iako je Kovačićev produljeni mandat istekao 1. listopada, u registru Trgovačkog suda i dalje stoji da je on v. d. ravnatelja i osoba ovlaštena za zastupanje HRT-a. Upravo na temelju sudskog registra, kako ističu izvori s HRT-a, Kovačić je u sadašnjoj krizi upravljanja javnom radiotelevizijom ostao u uredu glavnog ravnatelja bez ovlasti da potpisuje poslovne odluke, već da "poduzima isključivo i jedino one aktivnosti kojima otklanja štetu po HRT jer javna radiotevizija ne smije biti obezglavljena". Kako tvrde, nema bezvlašća na HRT-u jer bi u tom slučaju HRT-u mogla biti nanesena nemjerljiva šteta. Stoga se Kovačić neće vratiti na mjesto komentatora sve do brisanja njegova imena iz sudskog registra kao osobe ovlaštene da zastupa HRT. Ništa do konstituiranja Sabora Kako se neslužbeno saznaje, Vlada je zauzela stajalište da ne postoji pravni mehanizam ili instrument za postavljanje ravnatelja HRT-a do konstituiranja Sabora, a do tada se ništa spektakularno neće dogoditi u funkcioniranju i stabilnosti javnog medijskog servisa. O tome su, naglašavaju s HRT-a, informirani predsjednik NO-a Šenol Selimović i sam Kovačić. Prema tvrdnjama istih izvora, najavljeno im je da će nakon konstituiranja Sabora i nadležnog saborskog odbora prioritet nove vlasti biti imenovanje novog v. d. glavnog ravnatelja HRT-a, što bi trebalo biti gotovo do kraja mjeseca. Iz NO-a, koji nadzire zakonitost poslovanja HRT-a, najavili su za srijedu, 5. listopada, sjednicu na kojoj će raspravljati o trenutnoj krizi upravljanja javnom radiotelevizijom i odgovarajućim rješenjima za njezino prevladavanje. 