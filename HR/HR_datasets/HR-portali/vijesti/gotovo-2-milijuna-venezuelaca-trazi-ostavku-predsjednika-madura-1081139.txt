Venezuelska oporba predala je izbornim vlastima peticiju s gotovo dva milijuna potpisa kojom traži ostavku predsjednika socijalista Nicolasa Madura, meti narodnog nezadovoljstva zbog teške gospodarske krize.  Koalicija Stol za demokratsko jedinstvo (MUD), većinska u parlamentu, predala je u ponedjeljak Nacionalnog izbornom vijeću "1,85 milijuna potpisa", objavila je na Twitteru. Potpisi su prikupljeni prošli tjedan u gotovo dva dana, što je "vjerojatno svjetski rekord", rekao je jedan od vođa oporbe, Henrique Capriles. CNE, blizak vladi, provjerit će postoji li zakonski minimum potpisa i zatim početi složen postupak provjere, što bi moglo potrajati mjesec dana.  Tada oporbi slijedi druga etapa, prikupljanje četiri milijuna potpisa u tri dana,  da bi se raspisao referendum krajem studenoga.  Zadnji takav pokušaj zbio se 2004., kada se tražila ostavka Madurova prethodnika i mentora, bivšeg predsjednika Huga Chaveza (1999.-2013.), što je završilo neuspjehom. Ovaj put referendum bi mogao uspjeti jer 68 posto Venezuelaca, umornih od nestašica i troznamenkaste inflacije, želi odlazak Madura s vlasti i nove izbore. Maduro, kojim nadzire vladu i većinu državnih institucija, poziva svoje pristaše da spriječe referendum "općim štrajkom do ispunjenja zahtjeva". Ekonomska i energetska kriza teško je pogodila latinoameričku zemlju od 30,7 milijuna stanovnika kojima vlada nameće spektakularne zahtjeve poput prekida isporuke struje četiri sata na dan, pomicanje sata da bi dan bio što dulji, skraćenje radnog tjedna i školske nastave.  Venezuela nema više potrebnih resursa za uvoz energije, jer njezino se gospodarstvo, temeljeno na bogatim naftnim izvorima, urušilo zbog pada cijene nafte u svijetu.  Nakon inflacije od 180,9 posto 2015., što je bilo najviše u svijetu, MMF ove godine predviđa Venezueli inflaciju od 700 posto, a Svjetska banka pad BDP-a za 8 posto. >>Nestašica struje u Venezueli: Državni službenici radit će samo ponedjeljkom i utorkom 