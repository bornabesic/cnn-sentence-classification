Predsjednik saborskog Odbora za zaštitu okoliša i prirode Gordan Maras uputio je u srijedu otvoreno pismo premijeru Andreju Plenkoviću u kojem podsjeća da u petak, 26. svibnja, istječe trideseti dan od razrješenja četiri ministra u Vladi, te ga poziva da do tada predloži novog ministra zaštite okoliša i energetike, s obzirom na to da Maras namjerava sjednicu Odbora s točkom imenovanja novog ministra sazvati za 30. svibnja u 13 sati. "Apsolutno je neprihvatljivo da ignorirate činjenicu da Hrvatska već mjesec dana ima krnju Vladu i da nema nikakvih naznaka hoćete li, kada i koga imenovati novim članovima Vlade. Vaša Vlada je bila koalicijska Vlada HDZ-a i Mosta, i kao takva je dobila potporu u Hrvatskom saboru, te sam stajališta da ste trebali ponovno predložiti Vladu u cijelosti", poručuje Maras u pismu Plenkoviću. Ako nema konsenzusa oko takvog rješenja, ustavnopravni stručnjaci smatraju da je rok za prijedlog novih članova Vlade trideset dana. "Nažalost, vi ignorirate i tu činjenicu, te držim kako takvim ignoriranjem rokova počinje uzurpacija vlasti. Brojni postojeći problemi u našoj zemlji, kao što su Agrokor, INA, političko i netransparentno imenovanje voditeljice kurikularne reforme, kao i ignoriranje stručnjaka koji su radili na reformi, nažalost se ne rješavaju nego iz dana u dan eskaliraju", ističe Maras. Navodi kako je među razriješenim ministrima i bivši ministar zaštite okoliša i energetike Slaven Dobrović, pa skreće pozornost na neke od problema u tom sektoru, kao što su onečišćenje okoliša iz Rafinerije nafte Brod, što štetno utječe na zdravlje ljudi u Slavonskom Brodu i okolici, pitanje odlagališta otpada u Splitu, Trogiru, Koprivnici, Varaždinu i Makarskoj, izgradnja cementne baze u Velikoj Gorici, te neadekvatno povlačenje sredstava za zaštitu okoliša i prirode iz EU fondova.