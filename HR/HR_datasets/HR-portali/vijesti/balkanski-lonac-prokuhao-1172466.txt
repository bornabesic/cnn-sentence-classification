– Džamije su bogomolje i kao takve trebaju biti zaštićene od svake vrste vandalizma, civilnog i državnog – iz Melbournea, ekskluzivno za Večernji list, komentirao je jučer predsjednik Mešihata Islamske zajednice Srbije, muftija Abdullah Nu’man rušenje džamije u Zemun Polju, ističući kako je riječ o nepotrebnoj akciji koja ne vodi ničemu osim narušavanju međuljudskih odnosa i stvaranja nepovjerenja u državu i državne organe. – Nisam niti ću razgovarati s premijerom Vučićem, znaju oni da se džamije ne ruše – ljutita reakcija predsjednika Mešihata došla je nakon rušenja džamije u izgradnji u Zemun Polju. Formirat će vojsku Unatoč upozorenjima koja su stizala sa svih strana kako bi rušenje džamije, pred sveti mjesec ramazan i nekoliko dana nakon terorističkog napada u Manchesteru moglo dovesti do vjerske nesnošljivosti, vlada Srbije nije marila, već je akciju rušenja počela u petak u ranim jutarnjim satima. Na taj način Vučić je htio pokazati kako je odlučan u nakani da se suprotstavi bilo kakvim nepravilnostima i ilegalnoj izgradnji vjerskih islamskih objekata. Poznato je kako diljem Europe postoje ilegalne džamije u kojima se novače teroristi. U znak protest, islamski vjernici okupili su se na mjestu rušenja, stavili tepihe i klanjali džuma-namaz (molitva petkom) na ulici. Rušenje džamije došlo je u vrijeme najvećih tenzija na relaciji Kosovo – Srbija, pogotovo nakon izjave jednog od glavnih kandidata za premijera Kosova Ramusha Haradinaja koji je kazao kako “kada on postane premijer, Srbija neće postojati na Kosovu”. – Ako postanem premijer, Srbija neće postojati na Kosovu. Znači,država Srbija neće imati nikakvu ulogu na Kosovu – kazao je Haradinaj, kandidat za premijera ispred koalicije Demokratske partije Kosova, Alijanse za budućnost Kosova, Inicijative za Kosovo i devet drugih manjih stranaka. – Briga me što drugi misle. U roku od 90 dana od početka rada budućeg saziva vlade, formirat ćemo i vojsku Kosova. Ako Srbi na Kosovu razmišljaju bez miješanja Beograda, glasat će za vojsku, koja je u njihovu najboljem interesu, jer ovdje žive – odlučan je Haradinaj. Sumnjivo lice u Sobranju Da u Srbiji sa strepnjom očekuju rezultate izbora i strahuju od moguće pobjede Ramusha Haradinaja, dokazuje i izjava sadašnjeg premijera i budućeg predsjednika Srbije Aleksandra Vučića koji je rekao da bi eventualni izbor Haradinaja za premijera Kosova bio veliki problem za Srbiju. Da se u balkanskom loncu kuha naveliko, dokazuje i sudjelovanje bivšeg časnika srpske sigurnosno-informativne agencije, BIA-e, a današnjeg savjetnika u ambasadi Srbije u Skoplju, Gorana Živaljevića, u napadu u Sobranju na Zorana Zaeva i albanske zastupnike 27. travnja. Iako se Živaljević branio da je bio prisutan u parlamentu po službenoj dužnosti da bi vidio sudjeluju li u incidentima i osobe iz Srbije, navijači ili ekstremisti, TV Telma, pozivajući se na istraživački tim, tvrdi kako je ušao u makedonski parlament zajedno sa svjetinom i uputio se u plenarnu salu gdje su se nalazili poslanici VMRO-DPMNE. Živaljević je prije diplomatske misije u Skoplju služio kao diplomat u Hrvatskoj 2014., ali se hrvatska obavještajna služba srpskim kolegama “požalila na njegov  rad”.