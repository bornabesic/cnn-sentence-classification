Kad pravosuđe hoće, djeluje brzo, a ako pogriješi i iza rešetaka drži pogrešnog čovjeka, kao što je to bilo u slučaju 25-godišnjeg Puljanina Danijela Brnosa, to košta porezne obveznike. Upravo na kune iz proračuna računa Brnos koji je lani početkom prosinca bio uhićen i osumnjičen, a dvadesetak dana poslije i optužen da je prijeteći pištoljem opljačkao tri tisuće kuna iz trgovine u Puli. Optužnica Županijskog državnog odvjetništva brzo je i potvrđena, nakon pripremnog ročišta bila je sazvana i rasprava, a onda tužitelj odustaje od optužbe i kazneni se postupak obustavlja. Policija je, naime, uhitila pravoga razbojnika koji je, osim pljačke za koju su teretili Brnosa, osumnjičen i optužen za još šest razbojstava. Niti čuti za alibi No, dotad je Brnos u istražnom zatvoru u Puli već izbrojio 80 dugih dana, od 7. prosinca lani do 24. veljače. Danas zbog toga traži novčanu naknadu od 160 tisuća kuna, kao i naknadu štete zbog izgubljenog mobitela, oštećenog sata i fotoaparata prilikom uhićenja te za troškove posjeta njegovih bližnjih dok je bio iza rešetaka. U zahtjevu za mirno rješenje spora, koji je podnio Općinskom državnom odvjetništvu u Puli, napominje da je zbog nezakonitog uhićenja imao zdravstvene probleme i traženi iznos zaključio na 174 tisuće kuna. Odgovor čeka već dva i pol mjeseca. – Sad nisu brzi kao što su bili kad su me spremili u zatvor bez dokaza, samo na temelju nelogičnog iskaza prodavačice i navodnog prepoznavanja, iako sam uporno ponavljao da nisam počinio tu pljačku. Tužiteljici sam gotovo u minutu točno naveo gdje sam sve bio u vrijeme pljačke, što se moglo provjeriti pregledom snimki nadzornih kamera s tih mjesta – ogorčen je Danijel dodajući da je u dva navrata molio da se njegov alibi provjeri, ali da to nije učinjeno. Samica i lanci Prilikom uhićenja, tvrdi, policajci su ga srušili na tlo i tukli. Priznaje da je bježao, jer je među policajcima prepoznao jednoga s kojim je otprije imao problema, i stao tek kad su rekli da će pucati. – Bio sam već prije u zatvoru, godinu i deset mjeseci zbog pljačke koju sam počinio kao 20-godišnjak, no poslije toga nisam počinio nikakvo kazneno djelo. Ali, valjda sam dobra mušterija pa sam bio prijavljen i za krađu motora s kojom, ustanovilo se, nisam imao ništa. Istodobno, policija se nije pomakla kad sam opljačkan i pretučen završio u bolnici – u dahu izgovara Danijel. Kaže da je tužiteljici na ispitivanju kazao da ga imaju na “zubu” i da sumnja u lažno terećenje, no zbog straha nije rekao o kome je riječ. Kad je uhićen, policija ga je, tvrdi, držala 30 sati bez hrane i ispitivala zbog niza pljački od Umaga preko Pazina do Pule. Prošao je i detektor laži. Uvjeren je da bi bio i osuđen da pravi razbojnik nije uhićen. Psihički iscrpljen, sukobio se sa zatvorenikom u zatvorskoj šetnji i završio u samici, a potom je “u lancima” odvezen u zatvorsku bolnicu u Zagrebu, no ondje je psihijatar procijenio da je s njim sve u redu. Od pravde neće odustati i ne bude li se nagodio s državom, podići će tužbu, a tada će, kaže, na vidjelo izaći svi pogrešni, nezakoniti i manjkavi potezi sustava koje je osjetio na vlastitoj koži. Tražio sam snimke nadzornih kamera, ali već su bile uništene Na ispitivanju u odvjetništvu Brnos je imao branitelja po službenoj dužnosti, a potom je, kad je nakon tjedan dana zaključio da od provjere njegova alibija neće biti ništa, angažirao odvjetnika Vlatka Nuića. - U Brnosovu slučaju nije bilo provjere i utvrđivanja činjenica na koje je on, pozvan da kaže sve što mu ide u korist, ukazivao. Kad sam zatražio da se izuzmu snimke nadzornih kamera s lokacija na kojima se kretao bilo je prekasno jer su bile uništene, odnosno prošao je rok njihova čuvanja - objašnjava Nuić. Ukazuje i na druge manjkavosti u istraživanju na koje je prigovorio, primjerice davanje opisa razbojnika i prepoznavanje koje nije bilo u skladu s pravilima, nepotpisani zapisnik s prepoznavanja, vjerodostojnost iskaza svjedokinje. To bi se, nastavlja, utvrđivalo u sudskom postupku da nije pronađen počinitelj. Nuić potvrđuje da je boravak u zatvoru Brnosu bio iznimno težak i stresan, da je čak odbijao hranu te je izgubio 10 kilograma i da je cijeli postupak, a zbog događaja s kojim nije imao nikakve veze, negativno djelovao na njegovo zdravlje. 