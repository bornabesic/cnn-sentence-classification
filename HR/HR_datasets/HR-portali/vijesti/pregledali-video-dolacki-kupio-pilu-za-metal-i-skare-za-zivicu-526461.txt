Na pregledanim videosnimcima s nadzornih kamera vidi se da je 26. ožujka 2016. optuženi ušao u Bauhaus u Buzinu i da je kupio pilu za metal, listove za pilu, sprej za auto i škare za rezanje živice,  konstatirala je sutkinja Županijskog suda u Zagrebu Maja Štampar Stipić na suđenju Željku Dolačkom.  Uskok tvrdi da je smijenjeni načelnik zagrebačke službe organiziranog kriminaliteta od 22. veljače 2015. do 3. travnja 2016. "koristeći činjenicu da su mu bili dostupni privremeno oduzeti predmeti iz više kriminalističkih obrada PU zagrebačke, iz prostorije u kojoj su se nalazili oduzeti predmeti otuđio i za sebe zadržao" gotovo 290 tisuća eura, 640.000 kuna te preko dva kilograma zlata. Radi prikrivanje nedjela Dolački je 3. travnja 2016. navodno "inscenirao provalnu krađu u prostoriju zagrebačke policije u kojoj su navedeni iznosi novca i zlato trebali biti pohranjeni". To je, tvrdi Uskok, učinio tako što je otvorio sef te potom prepilio šarke. Nadalje tvrde kako je mikroskopskim vještačenjem utvrđeno da su čestice s pile identične onima kojima se prodaju u Bauhausu te da su iste takve čestice nađene u aktovci Željka Dolačkog. Pila, kao ni nestali milijuni i zlato, nisu pronađeni.  Kao dokaz pregledane su i snimke s video nadzora iz središta krim policije u Heinzelevoj ulici u Zagrebu. Dan prije nego što je otkrivena provala u zgradu je ušlo, navodi se u posebnom policijskom izvješću, preko 50 ljudi za koje se zbog loše rezolucije kamera ne zna tko su. Stoga je sutkinja Štampar Stipić prihvatila prijedlog Uskoka da se kao svjedoci pozovu dva policajca koji su napravila to izvješće.