Skupština Kosova izglasala je nepovjerenje kosovskoj vladi, čime je napravljen korak prema izvanrednim izborima koji bi mogli biti održani krajem lipnja, izvještavaju beogradski i prištinski mediji.   Na izvanrednoj sjednici kosovskog parlamenta protiv vlade premijera Ise Mustafe glasovalo je 78 zastupnika, a 25 ih je bilo za povjerenje vladi. Politička nagađanja u Prištini za sada se svode na procjene da bi novi izbori mogli uslijediti 25. lipnja, javio je dopisnik B92. "Destabiliziranje zemlje" Glasovanje o nepovjerenju vladi zatražila je oporbena Inicijativa za Kosovo, uz podršku Alijanse za budućnost Kosova i pokreta Samoopredjeljenje, ali i 12 zastupnika stranaka koje su na vlasti. Premijer Isa Mustafa je prije izjašnjavanja zastupnika ocijenio da je prijedlog za izglasavanje nepovjerenja vladi "politički i bez argumenta" te da mu je cilj "sakrivanje ranijih koruptivnih afera" i "destabiliziranje zemlje". "Mi imamo najviše uspjeha u borbi protiv ekstremizma, migracija i korupcije. Ova vlada je provela mnoge reforme, naslijedili smo dugove od ranije, ali smo ispunili obveze i povećali proračun, otpisali smo dugove i ostvarili proračunsku stabilnost. To govori o kredibilitetu ove vlade", prenijeli su mediji ocjenu Ise Mustafe uoči glasovanja o nepovjerenju vladi koju vodi.  Kosovsku vladu, među ostalim, iz oporbenih krugova optužuje da nije ispunila mnoga obećanja te da je "potpisala štetne sporazume (s Beogradom) u Bruxellesu i pristala na loš sporazum o demarkaciji s Crnom Gorom". Glasovanje o nepovjerenju jedina je opcija, a prijevremeni izbori jedini izlaz u ovom trenutku, ocijenjeno je u obrazloženju za glasovanje o nepovjerenju kosovskoj vladi. "Bolesnik na aparatima" Potpredsjednik kosovske vlade u ime srpske zajednice Branimir Stojanović izjavio je ranije danas za Radio-televiziju Srbije da je kosovska vlada "bolesnik na aparatima", a da je samo pitanje "tko će isključiti te aparate i oglasiti da vlada ne postoji" te "tko će za to biti optužen". Stojanović je ocijenio da su izbori neminovni i da je to "više nego jasno". Predstavnici Srba u kosovskoj skupštini poručili su da neće glasovati za demarkaciju granične crte s Crnom Gorom, što je jedna od preuzetih međunarodnih obveza na koju kosovski parlament podsjećaju i američki dužnosnici. Demarkaciji se protive i neke albanske oporbene stranke. Predsjednik Skupštine Kosova Qadri Veselji ranije danas je u telefonskom je razgovoru sa zamjenikom pomoćnika državnog tajnika SAD Hoytom Brayanom rekao da "ima zastoja u odlučivanju o zahtjevu za izglasavanje nepovjerenja" vladi Kosova, ali i problema u postizanju suglasnosti o demarkaciji granice s Crnom Gorom, prenijeli su kosovski mediji.