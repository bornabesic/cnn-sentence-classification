Ministrica za demografiju, obitelj, mlade i socijalnu politiku Nada Murganić posjetila je jučer KBC Sestre milosrdnice, prigodno darivala prvorođeno dijete u novoj godini u tamošnjem rodilištu te izjavila da predviđeno povećanje roditeljskih naknada neće poboljšati demografsku sliku Hrvatske, kojoj treba jasna demografska politika i stvaranje ozračja u kojem su djeca prioritet, na čemu će raditi njezino ministarstvo. – Svi težimo bolje uređenom demografskom društvu, a moje ministarstvo će u svojim planovima i programima mjere za stvaranje takvog društva predlagati i poticati. Niti će samo jedna mjera, niti će mjere koje se provode za trajanja mandata jedne vlade pridonijeti demografskoj revitalizaciji – kazala je Murganić novinarima. Na pitanje o 1000 eura koje je obećavao HDZ za svako novorođeno dijete, Murganić je objasnila da naknada za novorođeno dijete već postoji u sustavu. – HZZO je isplaćuje u iznosu od 2380 kuna, a nije isključeno da se predloži i da se ta naknada poveća – rekla je ministrica Murganić.  