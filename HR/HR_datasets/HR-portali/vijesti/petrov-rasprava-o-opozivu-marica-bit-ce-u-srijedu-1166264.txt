Predsjednik Hrvatskog sabora Božo Petrov najavio je u petak da će o opozivu ministra financija Zdravka Marića, koji je inicirao SDP, Sabor raspravljati idući tjedan, u srijedu, 3. svibnja.  Petrov je poručio i što treba učiniti ako se namjerava tražiti njegova smjena s dužnosti predsjednika parlamenta.  "Ako se namjerava tražiti opoziv predsjednika Sabora, neka se dostave potpisi kako bi se ta točka mogla uvrstiti u dnevni red", rekao je Petrov. Razrješenje predsjednika Sabora može zatražiti saborski klub ili najmanje 40 zastupnika. Klub HDZ-a već prikuplja potpise za smjenu Petrova. Predsjednik Sabora zastupnike je obavijestio da će se plenarna sjednica nastaviti odmah u utorak, 2. svibnja, nakon produženog prvosvibanjskog vikenda. Razgovarat će se o točkama o kojima se Vlada očitovala – o ovršnim, izmjenama Zakona o HRT-u te Zakona o arhivskom gradivu i arhivima, a koje je predložio Most. Sabor je i današnji rad započeo stankom i to zbog političke situacije u zemlji, ali i tužbe Europske komisije. Nikola Grmoja danas je u Saboru kazao kako imaju informacije koje otkrivaju da ministar Zdravko Marić nije obavljao svoj posao. – U godinu u pol, koliko je ministar, porezni nadzor nije ušao u Agrokor dok se istodobno zbog tri kune viška teroriziraju ugostitelji. Od 2007. godine porezni nadzor nije ušao u Agrokor, koncern vrijedan 50 milijardi kuna – rekao je Grmoja. Poručio je kako će ministri Mosta otići kada za to u Saboru bude 76 ruku. 