Američki predsjednik Donald Trump primit će u srijedu u Bijeloj kući ruskog ministra vanjskih poslova Sergeja Lavrova kako bi s njim razgovarao o stanju u Siriji i mnogim drugim međunarodnim pitanjima, kazao je visoki američki dužnosnik. To će biti sastanak na najvišoj razini između Trumpa i vlade ruskog predsjednika Vladimira Putina od 20. siječnja kada je Trump preuzeo dužnost američkog predsjednika. Dužnosnik, koji nije želio biti imenovan, kazao je kako su na dnevnom redu stanje u Siriji kao i američko-ruski odnosi te druga globalna pitanja. Odnosi između SAD i Rusije pogoršali su se nakon američkih zračnih udara na sirijski aerodrom kao odgovor na napade kemijskim oružjem za koje Washington okrivljuje režim sirijskog predsjednika Bašara al-Asada, inače ruskog saveznika. Lavrov će se u Washingtonu sastati s američkim državnim tajnikom Rexom Tillersonom. Tillerson je uoči susreta kazao kako  SAD želi stabilizirati američko ruske-odnose rješavanjem manjih spornih pitanja i pronalaskom novih područja za suradnju. "Dvije najveće nuklearne sile na svijetu ne mogu imati ovakvu vrstu odnosa", kazao je Tillerson smjerajući na nisku razinu američko-ruskih odnosa. Lavrov je zadnji puta bio u Washingtonu 2013. 