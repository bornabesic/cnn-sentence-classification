Ruski predsjednik Vladimir Putin izjavio je da su Rusija i Sjedinjene Države blizu postizanja dogovora o Siriji unatoč razlikama u stajalištima o tome na koji način riješiti sukob, izvijestila je u petak novinska agencija Bloomeberg. U intervjuu što ga je dao dva dana prije održavanja sastanka zemalja članica G20 u Kini, kojemu će uz američkoga predsjednika Baracka Obame prisustvovati i ostali svjetski lideri, Putin je kazao da su pregovori koji traju između Moskve i Washingtona prilično teški, no da vode u ispravnom smjeru. "Po mojem mišljenju postupno krećemo u pravome smjeru", rekao je ruski predsjednik u intervjuu čiji je transkript objavio Kremlj. "Ne isključujem mogućnost da ćemo se u skoroj budućnosti možda i složiti oko nekih stvari i objelodaniti sporazum svjetskoj zajednici." "Zasad je prerano o tome govoriti, no čini mi se da krećemo u dobrome smjeru", ponovio je. Američki državni tajnik John Kerry i ruski ministar vanjskih poslova Sergej Lavrov prošli tjedan nisu uspjeli postići napredak u pregovorima o vojnoj suradnji i prekidu neprijateljstava u Siriji, no kazali su da obje strane kane finalizirati pojedinosti u Ženevi.  Promatrači se nadaju i sporazumu o tjednome četrdesetosmosatnom prekidu vatre u Alepu koji bi omogućio isporuku hrane, medicinskih i ostalih potrepština te evakuaciju ozlijeđenih. >> SAD-u i Rusiji sada je primarno uništiti ISIL 