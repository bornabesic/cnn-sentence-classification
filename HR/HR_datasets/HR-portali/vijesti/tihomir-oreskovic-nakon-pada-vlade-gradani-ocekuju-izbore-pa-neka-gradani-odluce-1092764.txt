– Žao mi je, došao sam s najboljim namjerama da pomognem našoj domovini, mislim da smo svi u početku došli s takvim ciljevima i nadom da ćemo pokrenuti gospodarsku situaciju i podići standard građanima Hrvatske – rekao je nakon pada Vlade u Saboru tehnički premijer Tihomir Orešković. – Nažalost, vidimo situaciju u vezi s komunikacijom, neki pojedinci, u ovom slučaju gospodin Karamarko, nažalost nisu mogli funkcionirati i na kraju smo tu gdje jesmo. Vjerujem u Hrvatsku i ovih nekoliko mjeseci bila mi je čast biti premijer, upoznao sam dosta dobrih, nažalost i neke loše stvari. Vjerujem u ovu zemlju, mislim da ona ima golemi potencijal, nadam se da ćemo taj potencijal maksimalno pokrenuti – rekao je Orešković. Na pitanje hoće li nastaviti suradnju s Mostom, kazao je da je glavna poruka da je ova Vlada "tu dok se ne formira nova". – Nisam tu došao da se bavim politikom, nego da pomognem svojoj zemlji i tu sam do kraja da ispunim taj cilj – rekao je Orešković na pitanje namjerava li se dalje baviti politikom. Kazao je da nije mogao očekivati takav rasplet situacije. – Dođeš i imaš neko globalno iskustvo u financijskom i gospodarskom sektoru, mislim da sam tu imao mnogo pružiti. Nadao sam se da ćemo imati podršku od Karamarka. S gospodinom Petrovom sam dobro surađivao. U početku su neki mislili da sam bliže Mostu nego HDZ-u, ali to nije ništa drugo nego činjenica da smo surađivali. Gospodin Petrov je došao, imao je ideje i razgovarali smo. Možda je to na kraju ključni problem – rekao je Orešković.  – Ja sam domoljubi i volim izazove. Ovo je bio golem izazov, a završio je kako je završio. Došao sam s najboljim namjerama – kazao je sada već tehnički premijer Tihomir Orešković.  – Malo sam tužan jer mislim da smo mogli mnogo više napraviti. Ovaj tim je imao golemi potencijal – rekao je Orešković te dodao kako je bilo mnogo političkih spinova u zadnjih mjeseci. – Kada gledamo rezultate – što se tiče BDP-a, vjerujem da će Hrvatska imati dobru godinu, zbog poduzetništva i hrvatskog duha koji se počeo buditi. Mislim da je moj tim mogao mnogo učiniti, ali situacija je takva kakva jest – rekao je Orešković te dodao da će nastaviti raditi kao tehnička Vlada.  – Nećemo imati sjednicu Vlade jer to nema smisla dok ne vidimo što može doći na dnevni red – kazao je Orešković i dodao da će se sjednica vjerojatno održati u ponedjeljak ili utorak. Na pitanje o suradnji s Mostom, Orešković je kazao da će se ovaj vikend malo odmoriti s obitelji. – Stat ćemo malo na loptu i onda ćemo vidjeti gdje smo – kazao je Orešković.  – Svi znate da se na početku mnogo pričalo o SOA-i i da se pričalo da ću biti neka lutka. Ja sam čovjek koji ima svoj stav i mišljenje već 25 godina u biznisu, kad trebam izabrati neki kadar, onda izaberem najkvalitetniju osobu – kazao je tehnički premijer Orešković i dodao kako on ima "granice koje ne prelazi".  Na pitanje je li poštenije preslagivanje ili novi izbori, Orešković je kazao da bi trebali biti novi izbori. – Svi su dobili poruke Mosta, građani očekuju izbore pa neka građani i odluče – zaključio je Orešković. 