Građanska inicijativa "U ime obitelji" danas je uputila zahvalu i poticaj političkim strankama koje su podržale ustavnu zaštitu braka kao zajednice žene i muškarca da potaknu svoje članove da izađu na prvi referendum u 23 godine hrvatske države koji su zatražili i omogućili sami građani. Također, inicijativa je na YouTubeu objavila novi video pod nazivom ''U ime obitelji: Poziv glasačima i biračima SDP-a''. U njemu najistaknutija članica inicijative Željka Markić tvrdi kako im se zadnjih dana javlja sve više glasača i članova SDP-a i drugih stranaka na vlasti ''koji se ispričavaju i osjećaju osramoćeni postupcima aktualne vlasti, govorom mržnje i nametanjem jednoumlja te iskorištavanjem političke moći protiv svih koji će na referendumu 1. prosinca glasati za brak kao zajednicu muškarca i žene''. - Znamo da ste i vi, članovi i glasači SDP-a i drugih stranaka na vlasti izloženi pritiscima. Znamo da se i vama prijeti otkazima. Znamo da vam se nameće stranačko jednoumlje. Brak, zajednica žene i muškarca, osnovica je obitelji, a obitelj je temelj ovog društva. I vi ste dio ovog društva, i vi ste odgovorni za ovo društvo. Zato, ne dajte zastrašiti. Odmaknite se od stranačke pripadnosti i glasujte po svojoj savjesti - kazala je Markić te 1. prosinac proglasila ''praznikom demokracije''. Pritisci na članove stranaka Osim najnovijim video uratkom, ''U ime obitelji“ o ''pritiscima'' koji se vrše na članove stranaka, državne službenike i dr. upozorava u zahvali poslanoj strankama, između ostalih HDZ-u, HSS-u, HSP-AS-u, HDSSB-u i HGS-u. - Slobodni smo Vas zamoliti da i u ovom razdoblju, posljednjih tjedan dana pred referendum, Vašem članstvu proslijedite informacije o održavanju referenduma u nedjelju, 1. 12. 2013., da ih uputite na našu internetsku stranicu (www.uimeobitelji.net) te ih pozovete da što bolje prouče argumente za i protiv ustavne zaštite braka. Držimo da je u ovom okruženju jednostrane kampanje koju vodi aktualna vlada iznimno važno biračima, članovima i podupirateljima Vaše stranke, pomoći da donesu informiranu odluku. Isto tako, dobivamo informacije o pritiscima koji se vrše na državne službenike, članove sindikata, zaposlenike u obrazovnom sustavu i dr. kako bi glasali protiv. Molimo Vas da nam sve takve informacije proslijedite kako bismo ih mogli uključiti u naše izvješće o (ne)poštivanju preporuka Venecijanske komisije Vijeće Europe od strane aktualne vlasti. Podsjećamo na stranke koje su podržale da se Ustav RH unese odredba po kojoj je brak životna zajednica žene i muškarca parlamentarne: HDZ, HSS, HSP-AS, HDSSB, HGS i izvanparlamentarne stranke: Akcija za bolju Hrvatsku, Autohtona slavonsko posavska stranka – ASPS, Glas razuma, Hrvatska čista stranka prava – HČSP, Hrvatska demokratska regionalna stranka – HDRS (Sisak), Hrvatska stranka prava – 1861 – HSP-1861, Hrvatska stranka prava – HSP, HRAST - Pokret za uspješnu Hrvatsku, Hrvatski zbor – Zbor, Nezavisna lista Ante Đapića – NL Ante Đapića, Obiteljska stranka – OS, Stranka Dubrovnik regija – SDR, Srpska narodna stranka – SNS, Stranka umirovljenika – SU, Zavjet za Hrvatsku – ZZH, Zeleni Hrvatske - navodi se u zahvali. >>Strikoman u akciji: Milenijska fotografija za 'U ime obitelji' 