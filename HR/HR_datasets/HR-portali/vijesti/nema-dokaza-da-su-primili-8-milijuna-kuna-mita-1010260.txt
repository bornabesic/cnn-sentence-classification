Bojan Milković, bivši direktor Ine i Miroslav Pacak, bivši voditelj remonta platformi u Croscu, na zagrebačkom su Županijskom sudu nepravomoćno oslobođeni optužbi za zloporabu položaja, odnosno primanje mita i primanje mita u gospodarskom poslovanju. Optužbi su oslobođeni zbog nedostatka dokaza, a u obrazloženju presude navedeno je i da postojeće indicije nisu bile dovoljne da se zatvori krug indicija. Uz to, svjedoci koji su ispitani tijekom postupka, a čije je ispitivanje predložilo tužiteljstvo, na koncu nisu potvrdili navode optužnice da su Milković i Pacak primili mito. USKOK je najavio da će se žaliti na presudu, a Milkovića i Pacaka, koji su nijekali krivnju, teretili su za primanje oko 8 milijuna kuna mita. Prema optužnici, Milković i Pacak teretili su se da su od 2002. do 2009. od pojedinih trgovačkih društva tražili mito kako bi ta trgovačka društva zauzvrat dobila poslove s Croscom. USKOK je u optužnici naveo da je mito iznosilo pet ili 10 posto od neto vrijednosti izvedenih radova. Milković se uz to teretio da je kao mito primio i mobitel vrijedan oko 11.000 kuna te sliku Mersada Berbera. On je bio uhićen u ožujku 2011., a Pacak mjesec dana kasnije pri povratku iz Tunisa. U Remetincu su proveli oko dva mjeseca, optužnica protiv njih podignuta je u prosincu 2011., a suđenje im je počelo u rujnu 2012. >>Bojan Milković vlasnik je stana od pola milijuna eura u Zagrebu