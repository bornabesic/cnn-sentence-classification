Ministar vanjskih i europskih poslova Miro Kovač izjavio je u petak navečer da je Hrvatska odbila primiti prosvjednu notu Srbije zbog paljenja srbijanske zastave na obilježavanju obljetnice "Oluje" u Kninu, jer "inflacija nota stvara nered". Srbijansko ministarstvo vanjskih poslova uputilo je ranije u petak notu Hrvatskoj zbog paljenja zastave ocijenivši to "vandalskim činom" i pozvalo da se počinitelji kazne. To je peta prosvjedna nota koje su vlasti u Beogradu uputile Zagrebu u posljednjih desetak dana, kojima je zajedničko to da Hrvatsku optužuju za rehabilitaciju ustaškog pokreta, veličanje osuđenih terorista i za odluke hrvatskih sudova "uperene protiv srpskog naroda". Policija je izvijestila da je zbog paljenja zastave Srbije uhitila 27-godišnjaka i 44-godišnjaka. Kovač je rekao da je ministarstvo upoznato s notom koja je poslana faksom, ali ju je odbilo službeno primiti jer "inflacija nota stvara nered". "To je očito strategija Srbije koja želi stvoriti dojam da Hrvatska nema kredibilitet na planu pravne države. Mi smo zemlja koja je kredibilna, a neka Srbija pokaže da je kredibilna", izjavio je Kovač novinarima u Kninu. "Neka ne skreće pozornost sa svojih obveza, neka ih provodi posebno na području pravosuđa, u kontekstu pregovora o članstvu u EU neka se bavi sama sa sobom i neka nas ostavi na miru," istaknuo je šef hrvatske diplomacije. Po njegovim riječima, Hrvatska je pokazala da je pravna država, a "Srbija neka se brine o sebi i surađuje s Haškim sudom". Komentirajući kritike srbijanskog kolege Ivice Dačića zbog govora predsjednice Kolinde Grabar-Kitarović na obljetnici "Oluje" u Kninu, Kovač je  pozvao Srbiju "da se ne bavi govorom predsjednice koji je bio izvrstan." "Dijagnoza (u govoru) je bila izvrsna, jer je predsjednica rekla da je 'Oluja' bila akcija za oslobađanje okupiranih područja Hrvatske," rekao je. "Mi smo porazili misao Velike  Srbije u Hrvatskoj, a to je važan doprinos da se jedan dio srpskog naroda riješi virusa Velike Srbije," rekao je ministar Kovač. Dačić je "čistim bezobrazlukom" nazvao izjavu Grabar-Kitarović da je akcija Oluja bila "etički čista" i da je Srbe "rasteretila od teškog stoljetnog utega velikosrpskih projekata".  Potpredsjednik vlade Dačić smatra da ta izjava pokazuje kako je "za Hrvatsku etički čisto ubiti nekoliko tisuća Srba i protjerati njih više od 220.000". Srbijansko ministarstvo vanjskih poslova uputilo je danas prosvjednu notu Hrvatskoj zbog paljenja srbijanske zastave na obilježavanju vojno-redarstvene akcije "Oluja" u Kninu. "Ministarstvo vanjskih poslova ovaj vandalski čin smatra nedostojnom i necivilizacijskom gestom, koja zaslužuje najoštriju osudu i kažnjavanje počinitelja", navodi srbijansko ministarstvo u priopćenju. Od hrvatskih vlasti se očekuje da poduzmu sve zakonske mjere, identificiraju i kazne počinitelje, stoji u prosvjednoj noti. Policija je u Kninu također utvrdila pet prekršaja protiv javnog reda i mira nošenjem neprimjerene odjeće, a najavljuje i da će uskoro riješiti slučaj blokiranja glavne kninske ulice kada je skupina od 40-ak muškaraca u crnom palila bengalke, udarala po vozilima i pjevala ustaške pjesme. >> Čovjek koji je 2013. galamio protiv Milanovića objasnio zašto danas nosi majicu koja citira izjavu o slučajnoj državi 