Foto: Getty  DANAS će vrijeme biti pretežno sunčano, vrlo toplo, u unutrašnjosti ponegdje i vruće, prognozira utorak Državni hidrometeorološki zavod (DHMZ).  Uz umjeren razvoj oblaka u najzapadnijim kopnenim krajevima mala je mogućnost poslijepodnevnih lokalnih pljuskova i grmljavine.   Vjetar će biti uglavnom slab, na Jadranu do umjeren jugoistočni i jugozapadni. Najviša dnevna temperatura zraka bit će uglavnom između 25 i 30 Celzijevih stupnjeva.  Magla smanjuje vidljivost u prometu  Magla jutros mjestimice smanjuje vidljivost u Lici, a ima je i na autocesti A1 između čvora Gospić i tunela Sveti Rok.  Zbog prometne nesreće na DC66 Vozilići-Štrmac promet je obustavljen i teče obilazno preko Kršana. Zbog prometne nezgode vozi se usporeno, jednim trakom, uz ograničenje brzine na: autocesti A1, između čvora Šibenik i odmorišta Vrpolje (327+800 km), u smjeru Dubrovnika; između čvorova Vrbovsko i Ravna Gora ( 22. km) na autocesti A6 Rijeka-Zagreb, u smjeru Zagreba, javio je Hrvatski autoklub (HAK) u 7,25 sati.  Zbog uočene divljači na autocesti A1 između odmorišta Janjče i čvora Perušić (165. km), vozi se uz ograničenje brzine, a zbog opasnosti od naleta na predmet na zagrebačkoj obilaznici (A3) prije čvora Buzin, u smjeru istoka vozi se uz ograničenje brzine.   Na pojedinim dionicama autocesta te državnih i županijskih cesta u tijeku su radovi na obnovi ili izgradnji. Zbog privremene regulacije najčešće se vozi suženim kolnikom, pa vozače pozivamo na strpljenje te ih podsjećamo da prilagode brzinu i način vožnje takvim uvjetima. Zbog dvosmjernog prometa na autocesti A2 Zagreb-Macelj, između čvorova Zaprešić i Jankomir vozi se usporeno, u koloni od oko 2 km.   S obzirom na povremene, ciljane, granične kontrole i pojačan promet moguća su čekanja na pojedinim graničnim prijelazima sa Slovenijom, BiH i Mađarskom.  Trajekti i katamarani plove prema redu plovidbe.