Američki predsjednik Barack Obama održat će svoj oproštajni govor 10. siječnja kako bi se osvrnuo na godine na čelu SAD-a i zahvalio svojim pobornicima, priopćio je u ponedjeljak putem elektroničke pošte. Obama je otkrio da će govor održati u Chicagu, gradu u kojem je proveo velik dio svog života. "O govoru razmišljam kao o prilici da zahvalim na ovom nevjerojatnom putovanju, da proslavim načine na koji ste u proteklih osam godina poboljšali ovu državu, te da ponudim neke misli o tome kamo nastaviti odavde", rekao je Obama. "Od 2009. smo se suočili s podosta izazova, te smo iz njih izašli jači", dodao je američki predsjednik na odlasku. "To je zato što nismo nikad odustali od vjere koja nas vodi od našeg osnutka – našeg uvjerenja da zajedno možemo promijeniti ovu državu na bolje", zaključio je Obama. On je u nedjelju u novogodišnjoj poruci, 19 dana prije predaje vlasti novoizabranom predsjedniku Donaldu Trumpu, rekao kako mu je dužnost predsjednika bila "privilegij". "Služiti kao vaš predsjednik mi je bio životni privilegij. Radujem se stajati uz vas kao građanin. Sretna Nova godina svima", napisao je Obama na svom Twitter profilu. Obama je iskoristio svoje profile na društvenim mrežama za multimedijski sažetak postignuća njegovih gotovo osam godina na funkciji predsjednika, od reforme zdravstvenog osiguranja i istospolnih brakova, do borbe protiv klimatskih promjena i rasta energetskog sektora obnovljivih izvora energije. Trump će prisegnuti za predsjednika 20. siječnja.  On se tijekom svoje kampanje za Bijelu kuću obvezao da će poništiti velik dio Obaminih mjera, uključujući onu o zdravstvu.