Bivši direktor FBI-a James Comey kani u svjedočenju pred Kongresom potvrditi informacije po kojima je predsjednik Donald Trump na njega vršio pritisak da odustane od istrage o vezama nekadašnjeg savjetnika za nacionalnu sigurnost Michaela Flynna s Rusijom, izvijestio je u srijedu navečer CNN. Senatski odbor za obavještajna pitanja 19. svibnja je objavio da će Comey, kojega je Trump otpustio deset dana ranije, svjedočiti javno nakon Dana sjećanja 29. svibnja, a CNN je izvijestio da bi se to moglo realizirati početkom idućeg tjedna.  Predstavnici odbora nisu željeli komentirati informaciju.  Nakon što je Comey otpušten, u medijima su se pojavila izvješća po kojima je Trump tijekom sastanka u veljači u Ovalnom uredu od njega zatražio da prekine istragu o Flynnu. Comey je bio na čelu istrage koja je trebala dokazati potencijalnu vezu između vodstva Trumpove kampanje i Rusije. Trump je opovrgnuo da je tražio od Comeya da prekine istragu veza Rusije i Flynna i upozorio da je izložen lovu na vještice. Flynn je 13. veljače dao ostavku na svoju dužnost priznajući kako je američkom potpredsjedniku Mikeu Penceu i drugima "nenamjerno dao polovične informacije" o osobnim razgovorima koje je 29. prosinca vodio s ruskim veleposlanikom u Washingtonu Sergejem Kisljakom.