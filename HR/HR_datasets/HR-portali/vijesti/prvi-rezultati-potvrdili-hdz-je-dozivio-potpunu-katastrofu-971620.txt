IZLAZNE ankete sugerirale su jednu važnu stvar - HDZ čeka katastrofa. Prvi neslužbeni rezultati su to i potvrdili, a rezultati po HDZ su još gori nego su izlazne ankete sugerirale. Riječ je o rezultatima objavljenim neposredno poslije 21 sat. Rezultati će se mijenjati, ali riječ je o manjim promjenama, plasmani se neće mijenjati. Hrvatska demokratska zajednica, kako se čini, izgubila je u najvećim i najvažnijim hrvatskim gradovima. U Zagrebu je to bilo jasno već ranije. Njihov kandidat Drago Prgomet dobio je zanemarivih 5,67 posto prema neslužbenim rezultatima. Od njega je bolja bila Bruna Esih koja je uhvatila gotovo duplo više glasova- 8,79 posto. Bit će zanimljivo vidjeti kako će se to odraziti na situaciju unutar samog HDZ-a, ovo je definitivni poraz Plenkovićeve struje. >> IZLAZNE ANKETE Bandić i Mrak Taritaš idu u drugi krug, u Splitu Kerum i Opara  Usprkos stranačkoj mašineriji, HDZ-ovac Andro Krstulović Opara prilično zaostaje za Željkom Kerumom. Kerum je, prema prvim neslužbenim rezultatima, skupio 32,44 posto, a Opara je zapeo na 24,81. Srećom po njega i HDZ, to mu je dovoljno za drugi krug. Marijana Puljak nije uspjela, ima podršku 20,41 posto.   Na pragu poraza u četiri najveća hrvatska grada  U Rijeci, za razliku od Splita, čini se da HDZ neće ni vidjeti drugog kruga iako mu malo nedostaje. Vojko Obersnel i partneri tamo su skupili 40,62 posto. Na drugom mjestu je Nezavisna lista Hrvoja Burića koja je skupila 16,34 posto. HDZ-ov kandidat Kristijan Stančić ima 13,35 posto. Tu im je drugi krug moguć, ali teško je vjerovati da netko može ugroziti Obersnela.   HDZ-ov kandidat u Osijeku je prošao u drugi krug, ali to bi se moglo pokazati kao Pirova pobjeda. Tamo je nezavisni Ivan Vrkić dobio 36,21 posto, a HDZ-ova Ivana Šojat nalazi se daleko iza i ima 16,73 posto. To joj je dovoljno za drugi krug, ali teško da će ugroziti Vrkića.   HDZ bi dakle, kako sada stvari stoje, lako mogao izgubiti četiri najveća hrvatska grada. Naravno, očekuje se da će HDZ razvaliti u ruralnim sredinama, ali teško će to utješiti Plenkovića. Lokalni izbori, kako sada stvari stoje, za HDZ su teška katastrofa.