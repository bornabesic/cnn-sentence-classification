„Nakon što sam preslušao konferenciju za medije moj je dojam da je Ustavni sud dobio domaću zadaću koja je imala već unaprijed zacrtano rješenje, a onda se potrudio da ono što će napisati uskladi s tim rješenjem. Mislim da je ovo prije svega politička nego pravna odluka", komentirao je odluku Ustavnog suda za Hrvatski katolički radio predsjednik Vijeća HBK za život i obitelj dubrovački biskup Mate Uzinić. Biskup Uzinić je rekao kako Ustav čini cjelinu i da se niti jedna odredba ne smije tumačiti bez povezanosti s drugima te da je pravo na život preduvjet svim drugim pravima koja iz njega proističu, da bi se odmah nakon toga s tim pravom izjednačilo pravo na slobodu i pravo na privatnost. - Ako je pravo na život preduvjet svim drugim pravima, kako se onda druga prava izjednačuju s tim pravom - rekao je biskup Uzinić, dodavši kako mu se čini "da se radi o unaprijed pripremljenoj zadaći s konačnim rješenjem, a sve ostalo što je u priopćenju rečeno – počinjući od moralnog pitanja do iznošenja ustava drugih zemalja koji nemaju nikakve veze s hrvatskim Ustavom – samo je dokaz svemu tome". Na upit može li Katolička Crkva nešto učiniti ili se oslanja na djelovanje različitih udruga i inicijativa koje su za život, biskup Uzinić je odgovorio da "mi nismo pozvani mijenjati zakone, mi smo pozvani davati određene smjernice i to nastojimo činiti", o da "podržavamo udruge koje se legitimno bore za zaštitu života od njegovog začeća do prirodne smrti". - Mislim da je pozitivno što se dao rok za izradu novog zakona koji će biti usklađen s Ustavom, i tu postoji prilika da se stvari poboljšaju. Osobno pozdravljam završne poticaje da se uz novi zakon odrede i mjere koje Ustavni sud smatra svrhovitima: da se naprave edukativni i preventivni programi, da se odredi vrijeme razmišljanja prije konačne odluke osobe o prekidu trudnoće kako bi joj se ponudile informacije o mogućnostima brige za nju i dijete. Taj pokušaj Ustavnog suda koji želi iznivelirati ovu odluku koja je neprihvatljiva, pretvara ipak pobačaj u nešto što bi trebalo biti iznimno - rekao je biskup Uzinić. >> Biskup Uzinić čestitao premijeru Plenkoviću na rođenju djeteta