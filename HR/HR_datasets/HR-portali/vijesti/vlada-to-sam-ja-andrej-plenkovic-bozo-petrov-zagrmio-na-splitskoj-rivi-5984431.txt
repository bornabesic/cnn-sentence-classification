Božo Petrov, još uvijek aktualni šef Sabora, danas je u Splitu komentirao krizu vlasti i otpuštanje tri Mostova ministra koji nisu dali povjerenje HDZ-ovom ministru Zdravku Mariću. Petrov je još jednom otvoreno napao premijera Plenkovića.  - Ja sam razgovarao s Marićem dan prije, a obzirom na sve informacije koje smo imali, mislim da sve ono što on govori sebi u obrani ne stoji. Ako i maknemo sve argumente, to da se taj gospodin mora izuzeti iz svih važnih odluka zbog Agrokora, to znači da imamo paralizirano ministarstvo financija. Nema drugog izlaska nego da ministar financija da otkaz. Zašto ste rekli da je Plenković diktator?  - Ako nemate mogućnost reći svoje mišljenje, to nije mišljenje Vlade nego Andreja Plenkovića. On je kao Luj XIV koji je rekao "Država to sam ja", a to nije demokracija. Ako Plenković nije lagao hrvatskim građanima to neka dokaže u Saboru. U ovom trenutku Andrej Plenković nema 76 glasova što znači da obmanjuje hrvatsku javnost i da nema Vladu. On je drugi put srušio Vladu i on mora javnosti objasniti zašto je to napravio. A sada imate situaciju s Agrokorom, i kada dva ministra traže odgovornost zbog nastale situacije zbog toga su smijenjeni. Isti dan kada se treba napraviti revizija izvješća iz Agrokora, tada su ta dva ministra smijenjena. Hoće li biti novih izbora?  - Za Hrvatsku bi bilo najbolje da ih ne bude, ali Andrej Plenković mora dokazati da ima potporu 76 zastupnika u Saboru. Sve ovo ostalo što se događa, trgovina u hrvatskom Saboru, to je politička korupcija. Da se tijekom 20 godina zastupnici nisu pokušavali onako kupiti, mi ne bismo danas imali situaciju s Agrokorom. Ako već imaju hrabrosti i žele prevariti birače, neka pokažu većinu. Ako ne, idemo na izbore. Nama ništa ne znači jesmo li u oporbi ili Vladi, nama je svejedno. Iz prošle Vlade smo otišli zbog INA-Mola, iz ove zbog Agrokora. Mi nećemo pristati na ucjene, nećemo pristati na metode iz mafijaške organizacije. Nas nitko ne može kupiti. Hoćete li surađivati s drugim strankama?  - Hoćemo, ako su čestiti i pošteni. Bez toga Most ne ide ni s kim. Suradnja je moguća s kvalitetnim ljudima pa ako se tako pokaže SDP, onda može i s njima - zaključio je Petrov i otišao.