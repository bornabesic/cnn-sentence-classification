Toliko je pažnje ovih dana usmjereno na Grčku da se zaboravlja kako ona nije jedina kojoj prijeti bankrot. U ovom trenutku kriza bankrota prijeti u 24 države na svijetu, među njima je naravno, i Hrvatska. Ekonomije drugih 14 država ubrzano se kreću tim smjerom. Ovo istraživanje objavila je nevladina organizacija Center for research on Globalization (CRG) iz kanadskog Quebeca. Omjer duga svih ekonomija na Zemlji prema BDP-u dosegao je povijesni rekord od 286% . Globalno postoji oko 200 bilijuna dolara duga, što znači da je svaki čovjek na Zemlji dužan oko 28.000 dolara. Budući da gotovo polovina ukupne populacije na svijetu dnevno živi s manje od 10 dolara na dan, posve je jasno da ovaj dug nikada neće biti vraćen. Jedino moguće rješenje u postojećem sustavu je odgoda plaćanja ("to kick the can down the road", izvorno) sve dok se piramida duga samoinicijativno ne uruši, smatraju u CRG-u. Kao što se može vidjeti u Grčkoj, moguće je akumulirati toliko duga iz kojega doslovno ne postoji izlaz. Druge europske nacije pokušavaju pronaći način da se Grčka treći put izvuče, ali to je kao da dug po jednoj kreditnoj kartici otplaćujete drugom. Praktički se svi u Europi "utapaju" u dugu. Čak i kad bi se pronašlo privremeno rješenje za Grčku, ono bi riješilo samo manji dio ukupnih teškoća s kojima se ta država susreće. Sve svjetske nacije nikad nisu dugovale ovoliku količinu novca u povijesti, a svakim danom taj se iznos povećava. Prema podacima Jubilee Debt Campaing, trenutačno se 24 zemlje diljem svijeta suočavaju s krizom potencijalnog bankrota: Armenija, Belize, Costa Rica, Crna Gora, Dominikanska republika, El Salvador, Gambija, Grčka, Grenada, Hrvatska, Irska, Jamajka, Libanon, Makedonija, Maršalovi otoci, Portugal, Španjolska, Šri Lanka, Sveti Vincent i Grenadini, Tunis, Ukrajina, Suda i Zimbabve. Bankrotu se približava i 14 drugih država: Butan, Cape Verde, Dominika, Etiopija, Gana, Laos, Mauritanija, Mongolija, Mozambik, Samoa, Sveti Toma i Princip, Senegal, Tanzanija, Uganda. Dakle, što bi po tom pitanju trebalo učiniti? Poznato je i da su i bogate zemlje izuzetno dužne. Jedna od njih i SAD čiji se dug udvostručio od 2007. godine, i toliko je velik da ga je matematički nemoguće otplatiti. Europa je u sličnoj poziciji – članice eurozone pokušavaju pronaći paket izlaza za Grčku, no prava je istina da će i njima uskoro trebati model izlaza... Španjolski dug povećao se sa 69% na 98% BDP-a, talijanski sa 116% ma 132%, francuski sa 85% na 95%. Ne treba zaboraviti ni Belgiju (106%), Irsku (109%), Portugal (132%)... U dolarima to izgleda ovako. Španjolska duguje više od 1 bilijun američkih dolara, Italija 2,6 bilijuna eura. Bitno drukčije nije ni u Aziji. Prema Bloombergu, kineska razina duga je na povijesnome rekordu."I dok je ekonomska ekspanzija potukla prognoze analitičara u drugom kvartalu, dug zemlje raste po još većoj stopi." Ukupni dug Kine rapidno se približava 300% BDP-a. U Japanu je situacija još teža – dug države je nevjerojatnih 230%. Ta je brojka toliko velika da zvuči nevjerojatno. U jednom trenutku udarac će biti tako snažan da će zatresti cijeli svijet. Kina je velik mjehur u smislu vlastitog tržišta dionica, tržišta nekretnina, ali i bankarskog sustava koji omogućuje banke u sjeni (shadow banking system), smatra Egon von Greyyerz. SAD je najzaduženija država na svijetu i živi iznad mogućnosti 50 godina. "Dakle, suočavamo se sa 200 bilijuna dolara duga i 1,5 kvadrilijuna dolara mogućih posljedica koje bi taj dug mogao pokrenuti. To bi moglo  dovesti do žestokog pada na globalnim tržištima gdje će vrijednosti dionica pasti za 75-95 posto. Svjetska trgovina također će bilježiti znatan pad.  >> Standard & Poor hrvatske izglede sa 'stabilnih' promijenio u 'negativne' >> Trošak države za kamate u sedam se godina udvostručio