Hrvatski zavod za zdravstveno osiguranje (HZZO) demantirao je danas medijske informacije da je počeo s radom mobilni portal za pacijente, preko kojega se građani mogu naručivati kod svog obiteljskog liječnika, stomatologa ili ginekologa. Mobilni portal za pacijente je dovršen, no još nije pušten u rad, o čemu će javnost biti pravodobno obaviještena, ističe HZZO u priopćenju.  Riječ je o portalu koji će omogućiti komunikaciju pacijenata s liječnicima putem mobilnog telefona. Kada se pusti u rad, preko aplikacije će biti moguće naručivanje u ordinacije obiteljske medicine, slanje zamolbe za obnovu kronične terapije, a bit će moguće poslati i zamolbu za neke uobičajene administrativne dokumente, poput doznaka. Pristup mobilnom portalu pacijentima će omogućiti njihov izabrani liječnik, kod kojega će dobiti lozinku za ulaz u mobilni portal. "U ovom trenutku mobilnu aplikaciju mogla bi koristiti trećina građana ili 1,5 milijuna osiguranika HZZO-a, a za komunikaciju putem mobilnog portala bit će dostupno 939 timova opće/obiteljske medicine, 165 pedijatrijskih timova, 140 ginekoloških i 372 tima dentalne medicine. Planira se u najskorije vrijeme da će mobilna aplikacija biti dostupna svima", poručuju iz HZZO-a. Ističu da će mobilni portal biti siguran komunikacijski kanal. Komunikacija će biti automatski evidentirana u kartonu pacijenta, a liječnik će, na temelju profesionalne procjene, odlučiti kada treba pozvati pacijenta u ordinaciju. Pušten u rad portal.zdravlje.hr za praćenje medicinskih podataka Iako još nisu pustili u rad mobilni portal, u HZZO-u ističu da je građanima od 20. rujna, kroz sustav e-Građani, dostupan portal preko kojega osiguranici mogu pratiti svoje medicinske podatke. Tako imaju uvid u propisane i preuzete lijekove u ljekarnama, nalaze i otpusna pisma iz bolnica i ustanova specijalističko-konzilijarne zdravstvene zaštite. S obzirom na to da je tom portalu dosad pristupilo oko 2500 građana, u HZZO-u pozivaju građane da iskoriste njegove mogućnost na adresi https://portal.zdravlje.hr. Pri ulazu na taj portal treba se autorizirati nekom od vjerodajnica sigurnosne razine 3 ili 4, npr. e-Osobnom iskaznicom, mTokenom e-Građani koji izdaje Fina ili pak mTokenom neke od komercijalnih banaka, prema listi prihvaćenih vjerodajnica: https://gov.hr/e-gradjani/lista-prihvacenih-vjerodajnica/1667. Nakon uspješne autorizacije otvara se web aplikacija s osobnim podacima građana, koja omogućuje uvid u dio vlastitih medicinskih podataka iz Centralnog zdravstvenog informacijskog sustava Republike Hrvatske (CEZIH). Svi podaci nalaze se u sigurnom i višestruko zaštićenom sustavu te nisu javno dostupni, ističe se u priopćenju. Portal zdravlja omogućuje građanima da izabranim liječnicima obiteljske medicine, dentalne medicine, ginekologu, odnosno pedijatru, dozvole ili zabrane pristup podacima. Također omogućuje uvid u to tko je, kada i koje podatke pregledavao. KoHOM: Reklama aplikacije radi skretanja pozornosti s pravih problema u zdravstvu  Iz Koordinacije hrvatske obiteljske medicine (KoHOM) pozdravili su u ponedjeljak ideju mobilne aplikacije za pacijente, no upozoravaju da će provedba biti upitna zbog nedostatne informatičke pismenosti stanovništva, ali i problema s računalnim programima u primarnoj zdravstvenoj zaštiti koji ne podržavaju tu aplikaciju.  Upozoravaju da uvođenje mobilne aplikacije znači dodatni posao za liječnike i medicinske sestre čija će zadaća biti da upoznaju pacijente s mobilnom aplikacijom, daju im zaporke i potpišu ugovor o korištenju mobilne aplikacije. "Još jedanput se pokazalo da HZZO komunicira sa zdravstvenim radnicima preko medija, te se čini kao da se radi o reklamiranju HZZO-a da bi se odvukla pažnja s pravih problema u zdravstvu", ocjenjuje KoHOM u priopćenju.  KoHOM kaže da će mobilna aplikacija biti sigurnija komunikacija od e-maila, SMS-a i drugih mreža, u slučaju naručivanja lijekove za kroničnu terapiju ili uputnica za kontrole u slučaju kroničnih bolesti. No, pritom pacijenti ne trebaju očekivati da će odgovor dobiti odmah, već samo radnim danom u roku 48 sati. >> Dorčić: 'U HZZO-u su zaposlene 72 osobe, većina na određeno vrijeme i to kao zamjena' 