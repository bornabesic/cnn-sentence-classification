U zrakoplovu koji je u srijedu na svom letu iz Thiruvananthapurama u Indiji morao prisilno sletjeti u Dubai, a potom se i zapalio, bila je i Mladena Kovačević, stjuardesa iz Siska, koja je s ostatkom posade sigurno evakuirala putnike iz zrakoplova. - Kćer mi se javila, rekla mi je da je ona dobro i da je sve u redu. Nazvala me odmah nakon što se sve dogodilo, prije nego što je vijest došla u medije. Rekla mi je; mama javljam ti odmah što se dogodilo i da sam dobro, kako ne bi doznala vijest iz medija i brinula. Hvala Bogu da je sve dobro prošlo - kazala nam je Sonja Kovačević, Mladenina majka kojoj su suze navrle na oči kada je čula vijest i shvatila kakva je tragedija izbjegnuta.  - Sve je dobro završilo i sretna sam zbog toga. Voljela bih kada bi se sve nesreće mogle ovako završiti, da nitko ne strada od ljudi - dodala je majka Sonja. Mladena kao stjuardesa radi već šestu godinu. Zrakoplov Emiratesa Boeing 777-360 s 282 putnika i 18 članova posade pri slijetanju je proklizao, dok su putnici opisivali kako se neposredno prije slijetanja zrakoplov počeo tresti i poskakivati, a kabina napunila dimom.  U četvrtak je u Dubaiu priređen oproštaj za Jasima Eisa Al Beloushija, vatrogasca koji je poginuo dok je pokušavao ugasiti požar. Uzrok nesreće još nije poznat. >>Izgorio kovčeg s milijunima eura? U padu zrakoplova u Sloveniji poginuo njemački bogataš