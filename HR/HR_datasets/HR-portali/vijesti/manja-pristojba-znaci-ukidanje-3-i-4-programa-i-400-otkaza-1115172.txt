HRT je opet u problemima. Glavnom šefu Siniši Kovačiću produljeni privremeni mandat istječe 1. listopada, a 5. studenoga mandat istječe i za petero članova Vijeća HRT-a. No najviše panike na HRT-u izaziva moguće smanjenje RTV pristojbe s 80 na 65 kuna, što je uvjet Mosta u pregovorima s HDZ-om. Zaživi li taj uvjet, HRT, koji godišnje od pristojbe uprihodi oko 1,2 milijarde kuna, ostao bi bez 227 milijuna kuna godišnje. 114 milijuna kuna drugima Na gubitku bi bile i još neke prateće industrije koje se sufinanciraju iz pristojbe, jer od novca pretplatnika 114 milijuna kuna godišnje odlazi u Fond za pluralizam medija (36 milijuna kuna namijenjeno je lokalnim i regionalnim radijima i televizijama), HAVC-u (21,8 milijuna kuna), ZAMP-u (33,6 milijuna kuna)... I dok je Kovačić neki dan uputio javni apel protiv smanjenja pristojbe navevši da bi to kao posljedicu moglo imati otkaze, čuju se nagađanja da bi manje novca od pristojbe značilo nastavak ukidanja HRT-ovih centara i dopisništava, moguće ukidanje 3. i 4. programa HTV-a, kao i 3. programa Hrvatskog radija, otkaze za 300-400 zaposlenika, a navodi se da bi otkazi najprije zahvatili zaposlenike u kulturnim programima i u glazbenim ansamblima. – HRT smatra neozbiljnim pokretanje provedbe bilo kakvih projekcija koje se odnose na moguće radikalne odluke o daljnjemu poslovanju bez detaljno razrađenoga plana restrukturiranja i u tom kontekstu smatramo da je svaka procjena mogućega utjecaja smanjenja iznosa mjesečne pristojbe na poslovne odluke i poslovanje HRT-a zlonamjerna i tendenciozna – uzvratili su s HRT-a na naš upit o nagađanjima. Kažu da HRT od pristojbe godišnje na proizvodnju programa troši 59%, odnosno 704 milijuna kuna. Šef HAVC-a Hrvoje Hribar drži da bi smanjenje pristojbe dovelo do katastrofalnog urušavanja HRT-a kao javnog servisa te uništavanja industrije koja promiče nacionalnu kulturu. Pristojba doprinosi kulturi – Vjerujemo da nitko ne želi da HRT reducira sadržaje domaćeg podrijetla, relevantne za hrvatsku kulturu, jezik, glazbu i tradiciju i zamijeni ih s još više stranog programa. Upravo je to, u slučaju smanjenja pristojbe, najvjerojatnije jer je jednostavnije i jeftinije. Sredstva kojima HRT udjelom iz pristojbe doprinosi kulturi i kreativnosti vitalno su važna za sve hrvatske kulturne djelatnike – kaže Antun Tomislav Šaban iz HDS ZAMP-a. >> Plenković: Dio tema je realno ostvariv na početku saziva Sabora. Petrov: Ići ćemo prema smanjenju pretplate za HRT 