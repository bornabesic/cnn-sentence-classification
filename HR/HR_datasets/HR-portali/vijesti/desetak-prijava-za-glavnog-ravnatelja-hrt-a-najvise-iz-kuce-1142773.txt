Iako je 45-dnevni rok za prijavu kandidata za novog glavnog ravnatelja HRT-a istekao u subotu u ponoć, pa neke prijave još uvijek mogu stići ako su u posljednji tren poslane poštom, do jučer je na Prisavlje pristiglo desetak prijava. Izgleda da ih je ponajviše sa samog HRT-a. Jer, kako se može doznati iz neslužbenih razgovora, u utrku za mjesto prvog čovjeka Hrvatske radio-televizije, slanjem kandidatura, pripremaju se: sadašnji vršitelj dužnosti glavnog ravnatelja HRT-a Blago Markota (čija je kandidatura i posve očekivana), nedavno smijenjena v.d. ravnateljica prisavskog odjela produkcije Sanja Ivančin, donedavni v. d. glavni urednik Trećeg programa HTV-a Krešimir Čokolić, nekadašnji šef HRT-ove tehnologije Kazimir Bačić, zaposlenica prisavskog odjela poslovne informatike i nekadašnja direktorica prodaje Mirela Despot, povjesničar Josip Jurčević te bivši glavni ekonomist i voditelj HRT-ova programa za inozemstvo Ante Rončević. Potonja dvojica za istu su se funkciju bila prijavila i u svibnju 2016. godine tijekom tadašnjeg natječaja. Dok se imena svih navedenih mogu čuti u prisavskim kuloarima, još ima nekoliko pristiglih prijava za koje se još ne zna tko stoji iza njihova slanja. Za jednu od tih prijava nagađalo se da je u njoj kandidatura Ivane Šoljan, članice uprave softverske tvrtke IN2, no ispostavilo se da to nije točno. Naime, na naše jučerašnje pitanje je li se prijavila na natječaj za čelnu prisavsku funckiju, Ivana Šoljan uzvratila je da se nije kandidirala i da je ta pozicija uopće ne zanima. A koliko će prijava u konačnici zaista biti i tko sve u ovom trenutku želi postati glavni ravnatelj HRT-a doznat će se u srijedu na sjednici Nadzornog odbora HRT-a na kojoj će sve pristigle prijave biti i otvorene. Pošto se provjeri jesu li valjane, Nadzorni odbor proslijedit će ih saborskom Odboru za informiranje, informatizaciju i medije koji obavlja razgovore s kandidatima te Saboru podnosi prijedlog za   imenovanje.      >> HRT tvrdi da je najgledanija nacionalna televizija prošle godine, provjerite čije su emisije bile najgledanije u prosincu