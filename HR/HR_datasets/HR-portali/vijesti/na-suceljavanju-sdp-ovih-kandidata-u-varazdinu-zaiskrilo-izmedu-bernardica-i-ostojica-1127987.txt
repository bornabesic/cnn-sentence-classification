Varaždin je bio domaćin trećeg po redu sučeljavanje kandidata za predsjednika SDP-a pred stranačkim članstvom, na kojem su svi kandidati ocijenili da je Zoran Milanović napravio grešku kada se uoči parlamentarnih izbora sastao s Josipom Klemom, a većina smatra kako bi bilo dobro da stranka samostalno izađe na izbore i tako testira svoju snagu. Nakon Splita i Rijeke, na sučeljavanju u varaždinskom hotelu Turist su se, uz pojedina kašnjenja, pojavili svi kandidati - Davor Bernardić, Karolina Leaković, Orsat Miljenić, Ranko Ostojić, Tonino Picula, Gordana Sobol i Vesna Škulić. Svatko je na početku dobio tri minute da predstavi svoj program i viziju vođenja stranke, a zatim su krenula pitanja članova kojih je u na skupu u Varaždinu bilo nešto više od stotinu. Bilo bi dobro testirati samostalno snagu na izborima Potaknuto je pitanje što s Milanovićevom "ostavštinom". Picula je rekao da se on ne misli baviti njegovom osobom, ali da je dužnost novog predsjednika baviti se ostavštinom prethodnika. Podsjetio je da je stranka u samo godinu dana dva puta izgubila parlamentarne izbore. Sobol vjeruje da će budućnost pokazati stvarnu analizu uzroka pada SDP na zadnja dva parlamentarna izbora, dok  većina kandidata smatra da bi bilo dobro testirati samostalno snagu na izborima. Bernardić smatra da u stranci ne smije biti odbačenih. Leaković je sama rekla da ne želi za sve loše sada kriviti samo jednog čovjeka i da nije "anitmilanovićka". Mišljenja je da za odluku kako na izbore treba napraviti dobru procjenu i analizu. Miljenić kaže da nije za način rada kao HDZ koji "briše svoju predsjednike". Ostojić drži da je vezano uz koaliciju nevažan priča oko koalicija kada se usvoji odluka o tri preferencijska glasa. Dodao je da je SDP skupo platio koalicije, ali da kao stranka nikada sami nisu dobili izbore. Za Milanovića je rekao da je radio greške, ali kao i svi koji rade.  Svi kandidati ocijenili su, odgovarajući na pitanje jednog člana, da je Milanović napravio grešku kada se uoči izbora sastao s Josipom Klemom. Potaknuto je i pitanje treba li se Aleksandra Kolarić vratiti natrag u stranku na što je većina kandidata zaključila je to završena priča jer se i ona sama decidirano izjasnila da se ne želi vratiti u stranku. U zaključnoj riječi Leaković je podsjetila na nužnost definiranja političkog cilja stranke i odgovoriti na pitanje zašto je u ovom trenutku socijaldemokracija na niskim granama. Miljenić drži da postoje dva smjera, jedan je bavljenje Statutom, a drugi programom i kako privući ponovo građane. Zaključio je da je SDP, unatoč svemu, u "ovom trenutku najjača stranka u Hrvatskoj". Ostojić je pozvao da se stranka vrati svojim korijenima odnosno socijaldemokraciji.   Picula je naglasio da je za stranku važno sljedećih 12 mjeseci, a zadatak stranke je da na idućim izborima pobijedi svoje političke protivnike te da kada se, stranka vrati na vlast, izađe u susret i pomogne onima koji su na margini društva i koji se nalaze u teškoj situaciji. Sobol je pozvala članove da u što većem broju izađu na unutarstranačke izbore za predsjednika. Zaključila je da nudi demokratičnu i decentraliziranu stranku. Škulić kaže da se stranka treba baviti blokiranima, nezaposlenima, starima i nemoćnima, svima onima kojima je u ovom trenutku pomoć prijeko potrebna. Završnu riječ zaključio je Bernardić uz poziv na izlazak na izbore i da se stranka konačno nakon tih izbora pokrene. Sve je kandidate pozvao da nakon izbora za predsjednika i stranačke konvencije nastave raditi zajedno. "Zaiskrilo" između Bernardića i Ostojića Inače, tijekom sučeljavanja "zaiskrilo" je između Bernardića i Ostojića. Bernardić je u jednom trenutku, odgovarajući na pitanje članova, rekao da se treba lokalnim organizacijama prepustiti odluka oko kandidata na lokalnim izborima. Naglasio je da je on živi primjer što se događa kada se u to uplete središnjica, aludirajući na odluka s posljednjih lokalnih izbora kada je umjesto njega kandidat bio Rajko Ostojić za zagrebačkog gradonačelnika. Replicirao mu je Ostojić da nije fer od njega da sada tako govori u kampanji jer se tada i sam složio s takvom odlukom. Bernardić je odgovorio da se tada žrtvovao za stranku. Trominutno predstavljanje Na početku današnjeg sučeljavanja kandidati za predsjednika SDP-a su po tri minute predstavljali svoj program i viziju vođenja stranke. Orsat Miljenić je u uvodnom govoru naglasio da se kandidira jer želi pobjednički SDP i vratiti stranku tamo gdje treba biti, odnosno da vodi zemlju. Drži da se stranka unutar sebe treba demokratizirati. Ranko Ostojić govoreći o svojoj kandidaturi naglasio je da je situacija ozbiljna ne samo u stranci nego i u državi. Kaže da socijaldemokraciju treba vratiti u stranku, a onda i među građane. Naglasio  je da ne odustaje od svojih temeljnih lijevih vrijednosti. Spomenu je zaštitu radnika i antifašizam. Tonino Picula smatra nužnim da stranka mora doći u snagu da se pobijedi HDZ kada je i on u snazi, a ne samo kada je na koljenima. Gordana Sobol kandidirala se jer smatra da je stranka na jednom raskrižju i da treba provesti veću demokratizaciju unutar sebe. Zalagat će se za bolju komunikaciju i snažniji dijalog između članova. Vesna Škulić rekla je da neće obećavati ništa velikog jer treba biti realan u vremenu u kojem živimo koje nije lijepo niti van niti unutar stranke.  Davor Bernardić poručio da stranka mora vratiti nadu hrvatskim ljudima, posebice mladima.  Želi vratiti solidarnost u SDP jer će to vratiti i vjeru građana u stranku. Jake organizacije, vraćanje politikama socijaldemokracije edukacija i radništvo neke su od teza koje je istaknuo Bernardić.  Posljednja Karolina Leaković poručila je da je njezina kandidatura odgovor na potrebu da se SDP profilira kao snažna stranka ljevice. >>Komadina o izborima u SDP-u: Milanka Opačić je trebala ostati neutralna >>I Bernardić i Miljenić očekuju Piculin glas 