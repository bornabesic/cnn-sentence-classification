Slovenija je već uplatila 42 milijuna eura koje prema presudi Međunarodnog centra za investicijske sporove duguje Hrvatskoj elektroprivredi (HEP) za neisporučenu struju od sredine 2002. do 19. travnja 2003., potvrdilo je slovensko ministarstvo financija. Isplata je izvršena u utorak kako se daljnjim čekanjem na isplatu odštete ne bi stvarali dodatni troškovi zbog kamata, objasnilo je slovensko ministarstvo. "Taj spor se vukao desetak godina, a na dosuđenu odštetu plaćaju se kamate i zato je bilo umjesno da platimo što prije kako se kamate ne bi dalje kumulirale", navedeno je  u izjavi za medije. Sredstva za odštetu dijelom su dobivena iz proračunske rezerve ministarstva okoliša, a ostatak je prikupljen preraspodjelom neiskorištenih sredstava drugih ministarstava ostalih korisnika proračuna. Slovenska vlada u utorak je donijela zaključak da će povrat sredstava koja je isplatila HEP-u tražiti od slovenskioh elektroenergetskih poduzeća koja su u vrijeme kad je Hrvatskoj bila obustavljana  isporuka iz NE Krškoga tom energijom trgovali, odnosno izvozili je ili prodavali domaćim potrošačima. Međunarodni centar za rješavanje investicijskih sporova (ICSID) sa sjedištem u Washingtonu, donio je 17. prosinca  ove godine pravomoćnu  presudu prema kojoj Republika Slovenija mora isplatiti HEP-u 42 milijuna eura za neisporučenu električnu energiju iz NE Krško u razdoblju od 1. srpnja 2002. pa do 19. travnja 2003. godine, u što su uključene i do sada prispjele kamate. >> Slovenija HEP-u mora isplatiti više od 40 mil. eura za neisporučenu struju iz Krškog