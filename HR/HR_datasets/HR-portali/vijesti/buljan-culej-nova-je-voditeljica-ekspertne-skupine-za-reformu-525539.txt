Savjetnica ministra obrazovanja Pave Barišića, Jasminka Buljan Culej, nova je voditeljica ekspertne radne skupine za provedbu kurikularne reforme. Boris Jokić, donedavni voditelj, tako je ispao iz igre. Buljan Culej dolazi s mjesta načelnice Istraživačko-razvojnog odjela Nacionalnog centra za vanjsko vrednovanje obrazovanja.  U svojim ranijim izjavama o provedbi cjelovite kurikularne reforme Culej je isticala kako u njezinu prijedlogu nije dovoljno zastupljeno STEM područje.  - Nužnost je unaprijediti taj dio kurikuluma jer nam je to budućnost. Budućnost su nam djeca koja mogu kreirati dodane vrijednosti u području medicine, tehnologija - rekla je Culej. Smatra kako je Hrvatska među zemljama s najkvalitetnijim učiteljskim kadrom u Europi. Objasnila je i koji je najbolji put za unapređenje obrazovnog sustava - uskladiti obrazovanje s tržištem rada. Nakon što su objavljeni rezultati PISA istraživanja  prema kojima su hrvatski 15-godišnjaci i dalje ispodprosječni u prirodoslovlju, matematičkim i jezičnim kompetencijama, Buljan Culej je ustvrdila da to nisu porazni podaci nego uvid u stanje. U razgovoru za N1 je objasnila da se Hrvatska prema tim rezultatima može usporediti s Italijom i Austrijom, zemljama koje su bolje smještene na ljestvici OECD-ova istraživanja. Istaknula je da se Hrvatska može podičiti da gotovo 70 posto učenika u Hrvatskoj pohađa strukovno obrazovanje. - To nam je prednost. Uvijek se ističe kao prednost da Hrvatska ima veliki broj učenika u srednjem strukovnom obrazovanju - rekla je. U listopadu 2016. sudjelovala je kao predavačica na skupu u organizaciji udruge U ime obitelji.  Krajem prošle godine rekla je da kurikularna reforma nije zaustavljena.  - Ona je u procesu kad se trebaju donijeti odluke u kojem smjeru dalje krenuti. Treba najprije pitati stručnjake, utemeljiti na rezultatima istraživanja koji su nam dostupni i onda donijeti strateške ciljeve u kojem smjeru ta kurikularna reforma treba ići. Veliki kurikularni zahvati koji se tiču svih predmeta na svim razinama ne tiču se uspjeha. Pristup koji dovodi do uspjeha je postupno unapređenje pojedinih predmeta - kazala je za N1 i dodala da Hrvatska ima najmotiviranije nastavnike u Europi. Buljan Culej stručno se usavršavala na Harvardu, u području kvalitete obrazovanja. U nekoliko je navrata izjavila da se zalaže za individualni pristup u obrazovanju djece, odnosno za obrazovanje u skladu s njihovim psihološkim razvojem.  - Individualni je odgoj važan neovisno o spolu jer individualan pristup omogućava svakom učeniku da postigne svoj maksimum - rekla je.