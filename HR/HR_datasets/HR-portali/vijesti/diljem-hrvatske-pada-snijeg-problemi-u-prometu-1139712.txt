Veći dio kontinentalne Hrvatske jutros se probudio pod bijelim pokrivačem. Snijeg je zabijelio unutrašnjost zemlje a, prema prognozama, padat će i sutra u Slavoniji, Lici i Gorskom kotaru. Nakon toga dva bi dana trebalo biti bez oborina, no ponovno će sniježiti za vikend.  Hrvatsku danas ujutro očekuje oblačno vrijeme, mjestimice uz snijeg, a na Jadranu uz kišu i lokalne pljuskove s grmljavinom. Potom slijedi postupni prestanak oborina i razvedravanje sa sjeverozapada, no na jugu zemlje do kraja dana zadržat će se oblačno s kišom, a u unutrašnjosti Dalmacije sa snijegom. Slab do umjeren sjeveroistočni, u Slavoniji sjeverozapadni vjetar, poslijepodne će okrenuti na jugozapadni. Na Jadranu će puhati umjerena do jaka bura, mjestimice s olujnim udarima, a na krajnjem jugu jugo. Najviša dnevna temperatura zraka od -1 do 4 na kopnu te od 8 do 13°C na Jadranu, javlja DHMZ. Snijeg, mjestimice vrlo gust, pada u Gorskom kotaru, Lici, središnjoj Hrvatskoj i Slavoniji pa za kamione s prikolicama i tegljače s poluprikolicama iz smjera unutrašnjosti prema Dalmaciji i Rijeci i obratno trenutačno nema slobodnog cestovnog pravca, izvijestio je u utorak ujutro Hrvatski autoklub (HAK). Zbog snijega i vjetra, samo za osobna vozila otvorene su sljedeće dionice autoceste: dionica na A1 između čvorova Sveti Rok i Maslenica; dionica autoceste A6 Rijeka – Zagreb između čvorova Kikovica i Delnice (obilazak za ostale skupine vozila, osim za kamione s prikolicama i tegljače s poluprikolicama, moguć je starom cestom kroz Gorski kotar-DC3) i dionica Jadranske magistrale DC8 između Karlobaga i Svete Marije Magdalene DC8. Zimski su uvjeti na većini cesta u Gorskom kotaru, Lici i Karlovačkoj županiji, uključujući dionice autocesta: A1 Bosiljevo – Maslenica, A6 Rijeka – Zagreb između Kikovice i Bosiljeva, kao i staru cestu kroz Gorski kotar DC3 na dionici Kikovica – Zdihovo te DC1 Čeglje – Karlovac – Gračac – Knin. Na većini državnih cesta Karlovačke županije promet je zabranjen za teretna motorna vozila iznad 3,5 tone.  Prognoza za sutra Sutra nas pak očekuje djelomice sunčano vrijeme s promjenljivom naoblakom, ujutro ponegdje u unutrašnjosti s maglom. U prvome dijelu dana na krajnjem jugu malo kiše, a sredinom dana i poslijepodne mjestimice u unutrašnjosti slaba kiša, navečer i snijeg. Vjetar će biti slab do umjeren jugozapadni, na Jadranu sjeverozapadni i zapadni, krajem dana istočnjak i bura. Najniža jutarnja temperatura između -10 i -5, na Jadranu od -1 do 5 stupnjeva Celzijevih. Najviša dnevna između 0 i 5, na Jadranu od 7 do 12 °C. >> Meteorolozi najavljuju: Večeras susnježica i snijeg 