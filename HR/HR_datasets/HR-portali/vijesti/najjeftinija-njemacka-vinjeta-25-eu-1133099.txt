Njemačka će ipak početi naplaćivati korištenje svojih autocesta uvođenjem vinjeta, a one najkraće, desetodnevne, koštat će između 2,5 i 20 eura, ovisno o snazi motora i količini ispušnih plinova. Dio je to dogovora između njemačkog ministra prometa Alexandera Dobrindta i europske povjerenice za promet Violete Bulc, kojim je otklonjena prijetnja Europske komisije tužbom protiv Njemačke pred Sudom EU u slučaju da sustav vinjeta bude diskriminirajući prema ostalim državljanima EU u usporedbi s njemačkim državljanima. Ekološki kriterij Dvomjesečna njemačka vinjeta koštat će između 16 i 30 eura, u tri razreda, opet ovisno o snazi motora vozila i emisiji ispušnih plinova. A najskuplja godišnja koštat će 130 eura. Njemački parlament prošle je godine izglasao zakon o naplati korištenja njemačkih autocesta, koje se sada koriste besplatno. No Europska komisija tužila je Njemačku Sudu EU u Luksemburgu jer izglasani zakon propisuje da se iznos godišnjih vinjeta odbija državljanima Njemačke od njihove porezne prijave, što bi značilo da za Nijemce korištenje autocesta i dalje ostaje besplatno, a da stranci jedini stvarno plaćaju vinjete jer plaćeni iznos ne mogu odbiti od svoje porezne obveze. Dogovorom Dobrindta i Violete Bulc pronađen je kompromis. Njemačka će promijeniti zakon i učiniti sustav naplate autocesta nediskriminatornim, priopćila je Komisija. Uvest će se ekološki kriteriji pri izračunu cijene vinjeta i sva vozila plaćat će veći iznos ako su “prljavija”, a manji ako su “zelenija”. Osim toga, smanjuje se cijena najjeftinije kratkoročne vinjete, kakvu obično koriste strani vozači: dosad je zakon propisivao da je to 5 eura, a ubuduće će propisivati da je to 2,5 eura. Nisu još svi detalji jasni, razjasnit će se tek kad Nijemci usvoje promjenu svog zakona, a nejasno je i kad točno počinje naplata autocesta, no to se ne očekuje prije njemačkih parlamentarnih izbora u jesen 2017. godine. Prijete tužbom Austrijanci su najavili da će detaljno proučiti kompromis Berlina i Bruxellesa te da će se i dalje boriti protiv bilo kakve diskriminacije austrijskih vozača, ako utvrde da takva prijetnja postoji i u ovom kompromisnom rješenju. Slično razmišljaju i u Nizozemskoj i Belgiji, koje također planiraju tužiti Njemačku Sudu EU ako procijene da nizozemski i belgijski vozači nisu u ravnopravnoj poziciji s njemačkim vozačima. Neki austrijski dužnosnici tvrde da je njemačka shema i dalje diskriminirajuća prema strancima, samo je ta diskriminacija sada skrivenija nego prije. Austrijske autoceste također imaju sustav vinjeta, ali cijena je jednaka za sve jer Austrijancima se plaćeni iznos ne odbija od poreza, a u njemačkom slučaju se Nijemcima odbija.