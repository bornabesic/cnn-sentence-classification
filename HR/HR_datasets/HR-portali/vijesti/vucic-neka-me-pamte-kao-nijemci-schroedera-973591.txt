Foto:  Srdjan Stevanovic/Stringer/Getty Images  NA SVOJOJ posljednjoj tiskovnoj konferenciji u svojstvu srbijanskog premijera Aleksandar Vučić izjavio je da svom nasljedniku ostavlja državnu blagajnu u dobrom stanju i kazao da želi da ga pamte onako kao što Nijemci pamte Gerharda Schroedra.   "Srbija će biti veoma dobro mjesto za život. Dok su drugi iscrtavali nekakve granice, ja sam se trudio da ucrtavam auto-ceste i željezničku infrastrukturu", rekao je Vučić i zahvalio građanima na podršci, a ministrima na suradnji.  Vučić je srbijanski premijer bio tri godine, a sutra preuzima dužnost predsjednika države.   Odgovarajući na novinarske upite Vučić je kazao da je njegova predsjednička inauguracija zakazana za 23. lipnja i da će do tada biti imenovana nova srbijanska vlada. Nije, međutim, još odlučio tko će biti novi premijer. Stvarao dobre odnose u regiji  Naglasio je da će uložiti mnogo truda u očuvanje dobrih odnosa u regiji. A njih, kaže, sada karakteriziraju dvije stvari: mnogo tenzija i jasno artikulirani problemi koji se više ne pomeću pod tepih.  "Bar jedni druge ne lažemo. I mi i Hrvati znamo što mislimo. S BiH smo uspjeli izgraditi neku vrstu povjerenja, nisu odnosi idealni, ali postoji povjerenje. S Crnom Gorom i Makedonijom bi uvijek nešto popravljali, ali odnosi nisu loši", rekao je Vučić. Dodao je kako Srbiju očekuju teški pregovori s Kosovom.  Govoreći o dalje o vanjskoj politici, izrazio je uvjerenost da će EU i dalje biti strateški cilj vlade, ali i održavanje dobrih, tradicionalnih i prijateljskih odnosa s Ruskom Federacijom, Kinom i Sjedinjenim Američkim Državama.  Najavio je i da će se uskoro povući s čelnog mjesta Srpske napredne stranke. Želi biti upamćen kao Schroeder u Njemačkoj  "Suprotno od nekih drugih, ne želim vladati 10 godina. Želim da me građani pamte kao Gerharda Schroedera u Njemačkoj, a ne da vladam 10 godina",  istaknuo je Vučić.  Vučić će prisegnuti u srijedu, 31. svibnja kad će mu dosadašnji predsjednik Tomislav Nikolić uručiti državni žig i posebnu zastavu kao novom čelniku države.  Kako je ranije najavio, njegovoj će inauguraciji 23. lipnja nazočiti veliki broj šefova država i vlada zemalja regije, a očekuje da to budu gotovo svi najviši državnici iz okruženja, iz Hrvatske,  Slovenije, Mađarske, Rumunjske, Bosne i Hercegovine, Crne Gore, Makedonije, ali iz Grčke i Austrije i netko iz neke velike europske države".  Za predsjednika države Vučić izabran je pobjedom u prvom krugu na izborima održanim 2. travnja.