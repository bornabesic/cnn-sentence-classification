Poljska će zatražiti izručenje muškarca iz Minnesote kojeg je Associated Press razotkrio kao bivšeg zapovjednika jedinice SS-a, jedne od glavnih nacističkih organizacija, koja je odgovorna za palež i niz smrti civila krajem Drugog svjetskog rata u Poljskoj, objavili su tužitelji u ponedjeljak. Tužitelj Robert Janicki rekao je da su dokazi prikupljeni tokom godina istrage o američkom građaninu Michaelu K. nepobitni te da ga razotkrivaju kao zapovjednika SS-ove divizije koju su činili dobrovoljci ukrajinskog porijekla iz Galicije, piše NBC News. U skladu s poljskim zakonima o zaštiti privatnosti puni identitet mupkarca nije objavljen, no AP navodi da se radi o 98-godišnjem Michaelu Karkocu iz Minneapolisa. Poljska odluka donesena je četiri godine nakon što je AP objavio priču da je upravo Karkoc zapovijedao jedinicom, baziranu na ratnim dokumentima, svjedočanstvima ostalih članova i memoarima koje je Karkoc objavio 1995. na ukrajinskom jeziku. Njegova obitelj negira da je sudjelovao u bilo kakvim ratnim zločinima, njegov je sin doveo u pitanje vjerodostojnost dokaza, a optužbe naziva ‘skandaloznim i besmislenim’. ‘U povijesnim zapisima ne postoji ništa što bi ukazivalo da je moj otac imao bilo kakvu ulogu u bilo kakvom ratnom zločinu’, rekao je Andrij Karkoc. Dodao je da upitnom smatra poljsku istragu jer ‘otac nikad nije skrivao svoj identitet’. Poljski tužitelj Andrzej Pozorski rekao je da će Karkoc dobiti mogućnost dati svoju stranu priče: ‘Njega nitko nije ispitao kao osumnjičenika pa je teško reagirati na njegova objašnjenja obzirom da ih ni ne znamo.’ Profimedia, Zuma Press - News Michael Karkoc, iz njegove autobiografije objavljene 1995.   Tužitelji Instituta nacionalnog sjećanja, koji istražuje zločine nad Poljacima tijekom nacističke i komunističke ere, zatražio je od suda u Lublinu nalog za uhićenjem. Ako ga sud odobri, Poljska će zatražiti izručenje jer ne priznaju suđenje u odsustvu. Janicki je također rekao da godine nisu prepreka za privođenje zločinca pravdi. Ako Karkoca osude za ubojstva civila 1944., prijeti mu doživotni zatvor. Prema izvještajima AP-a, upravo je Karkoc naredio napad na poljsko selo i ubojstvo nekoliko desetaka civila. ‘Associated Press stoji iza svoje priče koja je vrlo dobro dokumentirana i iscrpno obrađena’, rekla je Lauren Easton, AP-ova šefica za odnose s javnošću.