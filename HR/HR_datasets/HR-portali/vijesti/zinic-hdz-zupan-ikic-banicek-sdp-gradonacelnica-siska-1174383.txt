HDZ-ov Ivo Žinić bit će župan Sisačko-moslavačke županije u još jednom mandatu. Uvjerljivo je slavio u drugom krugu protiv SDP-ova Zdenka Vahovca. Žiniću je pobjeda u prvom krugu izmakla za nekoliko stotina glasova, a svog je protukandidata bio još tada nadmašio za 20.000 glasova. Slična je razlika bila i sinoć. I u Sisku bez promjene pa će tim gradom naredne četiri godine nastaviti vladati SDP-ova Kristina Ikić Baniček pobijedivši HDZ-ova Franju Šabana s nešto više od 2000 glasova razlike. Odaziv na izbore u Sisku bio je najveći od svih sjedišta županija u Hrvatskoj, izuzev Gospića. "Sisak me nije iznevjerio, rezultati su očekivani. Rezultati rada su prepoznati, a ono što sam uvijek govorila ljubav pobjeđuje mržnju, a istina neistinu. Hvala svim Siščanima koji su u velikom broju izašli i koji su mi omogućili da s uvjerljivom razlikom dokažem da smo zaslužili još četiri godine." - rekla je u prvoj izjavi nakon što su objavljeni rezultati Kristina Ikić Baniček koju su u kandidaturi podržali i Laburisti te HSS Braće Radić. Drugi krug je donio i novog starog gradonačelnika Petrinje. Tamo će na čelu grada ostati Darinko Dumbović koji je osvojio 5350 glasa, a njegov protukandidat – HDZ-ov Mihael Jurić 4497. Dražen Pavlović (HDZ) ostaje načelnik Velike Ludine. Osvojenih 53,16 posto glasova bilo je dovoljno za pobjedu nad SDP-ovim Tomislavom Bišćanom. HDZ-ov Stjepan Ivoš ostaje načelnik Martinske Vesi s osvojenih 59,59 posto glasova, Nikola Arbutina (SDSS) će i dalje biti načelnik Dvora, a Sunje Grga Dragičević (HDZ). Sve o lokalnim izborima čitajte OVDJE.