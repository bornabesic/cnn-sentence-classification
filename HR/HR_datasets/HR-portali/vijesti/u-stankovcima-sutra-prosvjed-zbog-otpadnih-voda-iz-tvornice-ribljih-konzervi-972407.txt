Ilustracija: 123rf PREDSJEDNIK Mjesnog odbora Putičanje Mario Konjević pozvao je na prosvjed sutra ispred Tvornice ribljih konzervi "Ostrea" u Poslovnoj zoni Stankovcima jer, kako tvrdi, otpadne vode iz te tvornice ugrožavaju zdravlje mještana u općinama Stankovcima i Pirovcu.  "Otpadne vode iz tvornice već mjesecima cure izvan tvorničkog kruga i izvan Poslovne zone, a odnedavno je smrdljivi potok prešao granicu između općina Stankovaca i Pirovca te ugrožava nasade i zdravlje mještana. Mjesecima upozoravamo sve mjerodavne službe u Hrvatskoj, ali bez rezultata", istaknuo je Konjević u pozivu na prosvjed.   Vlasnik plantaže smilja u blizini tvornice Klaudio Smolić rekao je kako je nekoliko puta upozoravao vlasnika tvornice, koji je obećavao problem riješiti, ali nitko nikada ništa nije učinio.   "Bojimo se zaraze. Osobno sam nekoliko puta upozorio vlasnika tvornice, koji je obećavao da će problem riješiti za tri-četiri dana. Ništa nije napravljeno", istaknuo je Klaudio Smolić.