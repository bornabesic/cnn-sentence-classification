Andrej Plenković i dalje je jedini koji je službeno najavio kandidaturu za šefa HDZ-a, usto je već formirao i izborni stožer. Ostali HDZ-ovci, koji još razmišljaju o kandidaturi, drže se potpuno defenzivno. Plenković već pomalo, ipak preuranjeno, zauzima gard novog šefa HDZ-a. Znakovito je bilo u subotu na primanju kod predsjednice RH u povodu Dana državnosti; s Plenkovićem su se svi htjeli rukovati, svi su mu se javljali, a HDZ-ovci su se sjatili oko njega (kao do nekidan oko Karamarka). Zatvaranje “desnog” boka Nije nezapaženo prošao ni izbor čelnih ljudi njegova tima. Tako mu je direktor kampanje umirovljeni general i HDZ-ov zastupnik Damir Krstičević, a glasnogovornik, očekivano, Davor Ivo Stier. U HDZ-u su protumačili da Krstičević Plenkoviću “zatvara” desni bok, odnosno trebao bi mu osigurati potporu desnijeg HDZ-ova članstva, ali i poslati poruku da će se i s izborom Plenkovića držati do domoljublja, Domovinskog rata i sličnih vrijednosti. Stierov izbor za glasnogovornika najmanje čudi. Danas-sutra, Stier bi, poslože li se tako karte, mogao biti Plenkovićev stranački ideolog. Krstičević kaže kako mu se Plenković prije nekoliko dana obratio s ponudom da mu bude voditelj kampanje, da je razmislio i odlučio prihvatiti jer smatra da Plenković HDZ-u donosi pozitivne promjene. Krstičević kaže da će Plenkovićeva kampanja biti pozitivna i afirmativna te da se žele natjecati idejama i programima. Hoće li Plenković imati pravog protukandidata, još nije jasno. Tomislav Tolušić, koji je imao najveće izglede u srazu s Plenkovićem, odlučio je da se ipak neće kandidirati. – Ima dosta potencijalnih kandidata koji zastupaju stavove kao i ja, o HDZ-u kao konzervativnoj stranci desnog centra, i nema potrebe da se i ja kandidiram te eventualno pridonosim podjelama. Svoje povjerenje usmjeravam Andreju Plenkoviću – rekao nam je jučer Tolušić. Odluka idući tjedan Darko Milinović, Ivana Maletić i Zlatko Hasanbegović razmišljaju o kandidaturi, a hoće li se kandidirati otkrit će u drugoj polovici idućeg tjedna (Milinović i Maletić, a Hasanbegović je rekao “kad za to dođe vrijeme”). Milinović još obavlja razgovore, ali i skuplja potpise. Osigurao je podršku u IX. jedinici, a u njegovu krugu smatraju da se ni I. Maletić ni Hasanbegović neće kandidirati. – Bit će ili jedini kandidat Plenković ili će mu protukandidat biti Milinović – smatraju u Lici. Također, u Lici rezoniraju: ako je Tolušić za Plenkovića, to onda znači da Plenković ima podršku i Milijana Brkića. Brkić se pak ne izjašnjava. Ivana Maletić kaže da će i ona, odluči li se na kandidaturu, imati svoj tim, a da je najvažnija konkurencija idejama i programima, ali i zajedništvo. Hasanbegović poručuje da će odluku donijeti kada za to dođe vrijeme temeljem prosudbe što je najbolje za HDZ, ali i za političko-nacionalne vrijednosti koje zastupa.      