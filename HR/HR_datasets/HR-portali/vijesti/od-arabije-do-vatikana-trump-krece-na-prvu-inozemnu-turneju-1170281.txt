Američki predsjednik Donald Trump jasno je rekao da njegovom prisegom počinje novo političko doba u kojem će Amerika biti isključivi prioritet. Ali dok se on priprema na svoje prvo međunarodno putovanje, njegova administracija objašnjava da "prvo Amerika" ne znači i "jedino Amerika".  "Amerika na prvom mjestu nikada nije značilo 'samo Amerika", rekao je Trumpov savjetnik na nacionalnu sigurnost Herbert McMaster nekoliko dana uoči Trumpova odlaska na prvu inozemnu turneju.  "Naprotiv, predsjednik je učinio mnogo na jačanju naših saveza", dodaje McMaster.  Trump u petak kreće na turneju na kojoj će se zaustaviti u Saudijskoj Arabiji, Izraelu, Vatikanu, Italiji i Belgiji.  Cilj je jačanje američkog globalnog vodstva, gradnja odnosa sa svjetskim liderima i širenje poruke jedinstva između tri najveće svjetske religije, objasnio je McMaster. U turneju je uključen summit NATO-a u Bruxellesu i G7 na Siciliji.  Uspjeh turneje ovisit će o tome hoće li Trump izgledati i ponašati se predsjednički na globalnoj sceni, tvrdi Robert Danin iz američkog Vijeća za vanjske poslove.  Turneja će za Trumpa biti puna izazova jer američka administracija još razrađuje pozicije na ključnim vanjskopolitičkim pitanjima poput strategije protiv tzv. Islamske države i Pariškog klimatskog sporazuma.  "Što europski čelnici žele od Trumpove administracije? Mislim da bi svi htjeli kontinuitet", rekao je Jeffrey Rathke iz Centra za strateške i međunarodne studije.  Trump je prvi američki predsjednik u nekoliko desetljeća čije prvo međunarodno putovanje neće biti u jednu od susjednih zemalja, Meksiko ili Kanadu.  "Zanimljivo je da je Trump tijekom kampanje govorio da želi izaći iz ratova na širem Bliskom istoku, a zatim se prvo odluči otići baš na Bliski istok", kaže analitičar Elliott Abrams. Trump se u Rijadu neće samo sastati sa saudijskim kraljem Salmanom, nego razgovarati i s čelnicima dvadesetak muslimanskih zemalja koji će se ondje okupiti. Teme bi mogle biti prodaja američkog oružja, stanje u Siriji, Jemenu i zabrinutost širenjem iranskog utjecaja.  McMaster je u utorak najavio da bi Trump u nedjelju u Rijadu trebao održati govor o "miroljubivoj viziji islama" u kojem kani inzistirati na partnerstvu SAD-a s muslimanskim zemljama. U govoru bi trebao naglasiti, kako je najavljeno, potrebu suočavanja s radikalnim ideologijama i nadu u miroljubivu viziju islama. U Izraelu će razgovarati s predsjednikom Reuvenom Rivlinom i premijerom Benjaminom Netanyahuom i zatim otići na palestinsko područje kako bi se sastao s Mahmudom Abasom.  Najavljeno je i da će Trump tijekom posjeta Jeruzalemu posjetiti Zid plača, a to je pitanje nedavno uzrokovalo spor s uredom izraelskog premijera jer je diplomat koji je pripremao Trumpov posjet spomenuo Zid plača kao dio Zapadne obale. McMaster je u utorak zaobišao pitanje o tome  smatra li SAD to sveto mjesto dijelom Izraela. Ključna su također pitanja hoće li Trump podržati rješenje s dvije države i hoće li poduzeti korake prema obećanoj selidbi američkog veleposlanstva iz Tel Aviva u Jeruzalem.  S Bliskog istoka američki predsjednik putuje u Vatikan, gdje će ga primiti papa Franjo koji Trumpa nije štedio kritika zbog njegovih stajališta prema izbjeglicama i useljenicima.  Bijela kuća najavljuje da će Trump i Franjo razgovarati o borbi protiv vjerskih progona i krijumčarenja ljudi.  U Rimu će se sastati i s talijanskim premijerom Paolom Gentilonijem i predsjednikom Sergiom Mattarellom. Očekuje se i kako će Trumpova nazočnost 'protresti' summit NATO-a 25. svibnja u Bruxellesu neovisno o tome što je ublažio retoriku prema tom Savezu i više ga ne smatra "zastarjelim".  Trump želi ravnomjerno rasporediti proračunski  teret za obranu i pretpostavlja se da će sve članice pozvati da ispune ciljano izdvajanje za obranu od dva posto BDP-a.  Pošto se u Bruxellesu ne očekuje donošenje nekih velikih odluka, Trump će iskoristiti priliku za približavanje onim čelnicima s kojima se još nije susreo.  "To je važan sastanak na osobnoj razini, a ne na političkoj", misli Jorge Benitez iz Atlantskog vijeća.  Gradnja odnosa na osobnoj razini očekuje se i na summitu G7 na Siciliji, gdje će Trump biti jedan od četvero novih čelnika u toj skupini u odnosu na prošli sastanak na vrhu, uz Gentilonija, britansku premijerku Theresu May i francuskog predsjednika Emmanuela Macrona. 