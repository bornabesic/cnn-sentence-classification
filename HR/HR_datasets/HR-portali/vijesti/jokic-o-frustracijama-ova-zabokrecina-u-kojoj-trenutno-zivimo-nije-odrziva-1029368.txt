Što se tiče novih voditelja kurikularne reforme, Jokić smatra da iza ljudi stoje djela Bivši voditelj Ekspertne radne skupine za provođenje cjelovite kurikularne reforme, Boris Jokić, govorio je o obrazovnoj reformi u programu N1 televizije. “Ne radi se o Hrvatskoj ove godine, nego 2030. Kad se stavi dvojba želite li tad biti siromašna zemlja ili bogata znanjem, to je ključna dvojbe te reforme. To bih cijelo vrijeme ponavljao. Tu nema ustaša i partizana, nema vraćanja u prošlost”, kaže Jokić. Iako je reforma započeta u vrijeme vlade Zorana Milanovića, Jokić ne smatra da je zbog toga treba smatrati lijevom. Osim toga, nije se želio deklarirati kao ljevičar. “Sve sam ih vidio, i Milanovića, i Karamarka, i predsjednicu. Reforma negdje mora početi. Strategiju o reformi je bez glasa protiv izglasovao Sabor. Ako je Sabor odlučio tada da je reforma dobra, ovo je sad dnevno-politički. Ne mogu kao čovjek reći nego da treba probati”, istaknuo je Jokić. Što se tiče novih voditelja kurikularne reforme, Jokić smatra da iza ljudi stoje djela. “Difamirat će se svakoga na svaki način. Ako predlažete nešto što je dobro za zemlju, možete se nazivati kako hoćete. Ako se sustav obrazovanja temelji na lažima, za ovu zemlju dugoročno nema šanse”, uvjeren je Jokić koji dodaje da u školama, na fakultetima i na ulici postoji potencijal. “Ova žabokrečina u kojoj trenutno živimo nije održiva. Potencijal koji postoji oko nas govori nam da kao društvo možemo bolje”, zaključio je Jokić.