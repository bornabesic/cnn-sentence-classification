Protiv poznatog osječkog poduzetnika Ivana Šapine (54) i još troje otvorena je istraga zbog, među ostalim, sumnje u zlouporabu povjerenja u gospodarskom poslovanju. Šapinu se, primjerice, sumnjiči za čak 11 takvih kaznenih djela. Uz njega, pod istragom su i 45-godišnjakinja, zatim 44-godišnjak i 38-godišnjak. Predmet istrage je nekoliko tvrtki u Šapininu vlasništvu, a šteta je više milijuna. Sumnja se, tako, da je Šapina, kao direktor jedne tvrtke, u ožujku 2011. prenio bez naknade okrivljenoj ženi poslovni udjel te tvrtke nominalne vrijednosti 137.300 kuna i tako joj, na štetu te firme, priskrbio korist u istom iznosu. Tjedan dana kasnije, po istom scenariju, direktor joj je prenio još 1.214.600 kuna vrijedne udjele. Šapina je, vjeruju istražitelji nadalje, prenio i 20.000 kuna vrijedne udjele svoje tvrtke na 44-godišnjaka. Sumnja se i da su Šapina, kao direktor jedne tvrtke i osoba koja je stvarno vodila poslove druge osječke tvrtke, te 38-godišnjak, kao formalni direktor drugog poduzeća, sklopili ugovor u lipnju 2013., a kojim je Šapina prodao toj drugoj firmi dvije nekretnine za 6250 kuna, "iako su obojica znali da te nekretnine vrijede najmanje 486.151 kunu. Na koncu, pak, nije isplaćena niti ugovorena, niti tržišna cijena. - Postoji osnovana sumnja da je prvookrivljenik 2009. u Osijeku, kao direktor dviju tvrtki, sastavio i svojim potpisima ovjerio ugovor o kupoprodaji u kojem je navedeno da jedno društvo prodaje, a drugo društvo kupuje veći broj nekretnina za iznos 1.754.045,00 kuna, te da je kupoprodajna cijena u cijelosti isplaćena. Učinio je to iako je znao da je tržišna vrijednost nekretnina najmanje 5.150.830,00 kuna i da cijena nije isplaćena – stoji, nadalje, u podugačkom priopćenju Županijskog državnog odvjetništva u Osijeku. Ivan Šapina javnosti je najpoznatiji kao bivši vlasnik Esseker centra, impresivnog zdanja u samom središtu grada koje je od početka bilo poluprazno.