Potpredsjednik Vlade i ministar obrane Damir Krstičević izrazio je u srijedu zadovoljstvo najavom povećanja proračuna Ministarstva obrane, a ono će, naveo je, biti iskorišteno za poboljšanje uvjeta rada pripadnika Oružanih snaga i MORH-a te razvoj sposobnosti vezanih uz osiguranje sigurnosti i pomoći institucijama i stanovništvu u slučaju elementarnih nepogoda.  "Za mene je ulaganje u obranu ulaganje u sigurnost i vlastiti prosperitet", rekao je Krstičević novinarima na marginama svečanog obilježavanja 25 godina izlaženja časopisa "Hrvatski vojnik", te je izrazio zadovoljstvo što je Vlada premijera Andreja Plenkovića najavila da će zaustaviti pad obrambenog proračuna.  Prema smjernicama za izradu proračuna za iduću godinu predviđeno je, naime, povećanje proračuna MORH-a nakon šest godina kontinuiranog smanjenja i to na 1,23 posto BDP-a. MORH bi sljedeće godine tako trebao raspolagati s 4,385 milijardi kuna, što je 348,3 milijuna kuna ili 9,1 posto više nego je predviđeno rebalansom proračuna za ovu godinu.   Krstičević je rekao da Ministarstvo ta sredstva želi "usmjeriti na poboljšanje uvjeta rada vojnika, dočasnika, časnika u Oružanim snagama, namještenika i službenika u MORH-u".  Ta sredstva potrebna su nam i za razvoj novih sposobnosti koje su nam potrebne da naše zadaće možemo ispuniti na najbolji način, kazao je. "Ta nam sredstva trebaju i za još bolju potporu prema civilnim institucijama, našem stanovništvu, a vezano je i uz elementarne nepogode (poplave, požari)", dodao je.  Na upit novinara izjavio je i kako će tim novcima biti razvijane i sposobnosti vezane uz obveze prema NATO-u, kojega je Hrvatska član. "Fokusirani smo najviše na našu sigurnost, razvoj naših sposobnosti, pomoć našim civilnim institucijama, pomoć pučanstvu, jasno i odgovornost vezanu uz aktivnosti NATO-a. Kao partner NATO-a također želimo razvijati i te sposobnosti", rekao je Krstičević. 