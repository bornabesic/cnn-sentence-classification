Na rujanske parlamentarne izbore izaći će opet i stranka Pametno čija je čelnica Marijana Puljak. Kada vidite kako je sve završilo, je li vam sada drago da lani niste ušli u Sabor i postali dio cirkusa? Mi smo već tada znali da će naše vrijeme tek doći, što se upravo i potvrđuje u anketama. Znali smo da će ljudi teško razumjeti zašto smo odlučili ići samostalno i “onemogućili” si ulazak u Sabor. Ali nismo htjeli biti dio te lakrdije i trgovine pozicijama. Želimo dugoročnu i ozbiljnu politiku. Imate li potrebu išta sad reći o Tomislavu Karamarku? Na žalost, nije on ništa drugačiji od većine političkih aktera. Nagledali smo se mi ljudi na pozicijama kojima je sve ispred javnog interesa i dobrobiti zemlje. Što vas je u proteklih osam mjeseci u političkom životu Hrvatske najviše razočaralo? Najviše me, vjerojatno kao i građane, ljuti kad nas prave budalama i kada na scenu izlaze ljudi za koje se pitate kako je moguće da postanu bitni faktori u društvu. Onda oni krenu s ustašama, partizanima, ukidanjem civilizacijskih dosega i ljudskih prava, a nama gori pod nogama i cijela zemlja samo što nije bankrotirala. Ima li šanse da s Mostom ikada više sjednite za stol? Ono što smo mi vidjeli prije ostalih to su svi imali priliku vidjeti zadnjih mjeseci kad je ta ekipa pokazala kakva je. Mi smo dva svijeta i vjerojatno ćemo takvima i ostati. Mi smo za otvorenu, modernu, tolerantnu, obrazovanu i građansku Hrvatsku, a oni su pokazali da nisu. Ankete pokazuju da vas podupire 2% građana. Slažete li se da ćete za ozbiljniji rezultat trebati podršku moćnih financijera? Kada smo se upustili u avanturu prošlih parlamentarnih izbora, neki su nam se smijali i govorili da je glas za nas bačen glas. U kampanju smo uložili 180.000 kuna, a ipak je većina Hrvatske čula za nas. Svakoj ozbiljnoj stranci trebaju i donacije i novac, ali se i skromnim sredstvima može postići puno ako vjerujete u ono što radite i vode vas ideali. Ljudi će to prepoznati, prije ili kasnije. Most bi mogao pokupiti određen broj HDZ-ovih birača, treba li se SDP bojati vas? Zalažem za zdravu konkurenciju jer ona ljude tjera da budu još bolji, uspješniji, napredniji... Da možda baš mi potaknemo i velike stranke da se mijenjaju i da se izvuku iz svojih komotnih pozicija i ideologija te počnu raditi i nuditi najbolji kadar. Ako počnemo tako djelovati na ostale stranke, onda ima nade za zemlju jer ćemo početi pričati o BDP-u, vanjskom dugu, obrazovanju djece... Bude li u rujnu o vama ovisilo tko će zasjesti na vlast, hoćete li HDZ-u i SDP-u postavljati uvjete ili ćete opet tražiti nove izbore? Rano je još reći što bi bilo kad bi bilo. Ono što svakako ne podržavamo jesu stari, potrošeni politički modeli i da isti ljudi uvijek rješavaju iste probleme, kao i to da su im jedini interesi osobni i stranački, a građani i država na zadnjem mjestu. S takvima se mi ne vidimo. U tom slučaju možemo podržati pojedine projekte ili reforme, ali ne i politiku u cjelini. Zalažemo se i za vraćanje digniteta Saboru kao dioniku trodiobe vlasti koji sad uopće ne prakticira svoju predstavničku funkciju, već njime upravlja Vlada. Što Pametno nudi za razliku od onih koje držite neozbiljnima? Mi smo ozbiljnost pokazali već pri izradi programa. Osim toga, jako nam je važna jasna i transparentna organizacija stranke, da se zna tko je u vodstvu stranke, na koji način je organizirana, kako se donose odluke. Važno je shvatiti i da je mjesto saborskog zastupnika jako zahtjevan i odgovoran posao koji se ne može raditi usporedo s drugim poslovima. Razgovarate s bivšim voditeljem ekspertnog tima za kurikularnu reformu Borisom Jokićem, koji poručuje da ga aktiviranje u politici ne zanima. Kojim smjerom onda idu ti vaši razgovori s njim? Jokić i mi dijelimo iste stavove o brojim pitanjima, a mi smo jedina stranka koja je od prvoga dana dala podršku njegovu timu i reformi. Ako on odluči ne baviti se politikom, i dalje ćemo zajedno raditi na boljitku obrazovanja. Zašto suradnja s HDZ-om i SDP-om ne dolazi u obzir – zasad? Postoje neke razlike među njima u svjetonazoru, ali klijentelistička vladavina prisutna je u obje stranke. A mi se protiv toga borimo. Postoje li ipak neki domaći političari koje cijenite? Takve ovih dana ne vidimo. Naravno da nije sve crno-bijelo i da svaki čovjek napravi i nešto dobro, ali to je kod nas često posljedica stihije ili okolnosti, a ne strategije. Recimo da je Hrvatska odlično odradila posao s izbjeglicama u prošlom sazivu Vlade i da je to bio onaj trenutak kada smo bili ponosni građani jer Hrvatska nije dizala žice. Pokazali smo ljudskost, organizaciju i odlučnost. Voljeli bismo takvo ponašanje vidjeti i u reformi pravosuđa, u borbi protiv korupcije... A koga iz utjecajne političke garniture treba maknuti jer je poguban za dobrobit zemlje? Samo se osvrnite posljednjih šest mjeseci na političke aktere pa mi recite – koga ne? Onda pogledajte Vladu prije pa mi recite koga biste zadržali da vam vodi posao ili kućanstvo. Možete li definirati HDZ, SDP, Most, HNS, HSS i Živi zid? HDZ i SDP, osim razlike u svjetonazoru, imaju iste političke modele kroz koje se brinu samo za korist svojih članova umjesto za dobrobit društva. Most je netransparentna organizacija koju nije briga za ozbiljan program, skrivaju svoje izuzetno konzervativne stavove i vezu s Crkvom. HNS je izrazito klijentelistička organizacija. HSS nema pravi identitet, što se sad vidi. A Živi zid je anarhistička neorganizacija.     >>Pametno: Most se boji suočavanja sa svojim biračima pa se bavi političkom trgovinom >>Marijana Puljak: Još ćete čuti za stranku Pametno, nismo tu zbog jednih izbora Neki će reći da ste za stranku odabrali pretenciozno ime. Naziv Pametno potekao je iz građanske inicijative Za pametne ljude i pametan grad, koja je pratila svjetske trendove u razvoju pametnih gradova. Naziv Pametno poziv je svima nama da pametno radimo, pametno biramo. Bit će i onih koji će zamjerati što ste vi i suprug u vrhu stranke. Oni koji nam nemaju što drugo prigovoriti, uvijek će naći nešto pa i to. Mogu im samo reći neka slobodno ulože sve svoje slobodno vrijeme, uz dva zahtjevna i odgovorna posla i troje djece, u nešto od čega nemaju nikakve koristi pa neka u to uključe i bračnog partnera i obitelj. Vidjet ćete kojom brzinom će odustati. Mi smo izabrali taj put upravo zbog naše djece i ulažemo svaki atom snage i svaku minutu slobodnog vremena da im omogućimo bolje društvo.      