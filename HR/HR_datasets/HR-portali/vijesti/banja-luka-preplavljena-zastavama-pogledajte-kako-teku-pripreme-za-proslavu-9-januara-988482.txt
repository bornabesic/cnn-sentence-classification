Usprkos žestokim razmimoilaženjima vlasti u Republici Srpskoj i oporbe, po pitanju Dana Republike vlada jedinstven stav. Srpska će slaviti svoj dan bez obzira na odluke Ustavnog suda BiH, jer na to imaju pravo, poruke su srpskih političara u proteklih nekoliko mjeseci Policija Republike Srpske uvodi izvanredne mjere sigurnosti na području Banja Luke 9. siječnja kada bi u tom gradu trebalo biti organizirano obilježavanje neustavnog praznika nazvanog ‘dan RS’, potvrđeno je u srijedu iz entitetskog ministarstva unutarnjih poslova. Usprkos stalnim napadima iz Federacije, Republika Srpska neće se odreći svog dana, jasni su stavovi svih stranaka iz Srpske. Sve je spremno za obilježavanje 25 godina od nastanka, a to pokazuje i slika iz glavnog grada. Banjaluka je okićena zastavama RS-a. Zastave su postavljene na središnjem gradskom trgu i duž glavnih prometnica, a što najbolje dočarava prilog RTRS-a. Kao i prethodnih godina, predviđeni su tradicionalni prijemi predstavnika zakonodavnih i izvršnih tijela i institucija Republike Srpske, pravosudnih organa, predstavnika Republike Srpske u zajedničkim organima Bosne i Hercegovine, predstavnika vjerskih zajednica, kulturnih i znanstvenih djelatnika, predstavnika braniteljskih organizacija, sportaša, učenika, nagrađenih učenika i medija. U okviru obilježavanja Dana Republike Srpske bit će položeni vijenci na spomenike palim borcima Vojske Republike Srpske i borcima NOR-a, na Spomen kosturnicu, Spomeniku banjalučkim bebama, kao i polaganje vijenaca na spomen-obilježju bivšeg predsjednika Republike Srpske dr. Milana Jelića. Svečana akademija povodom Dana Republike Srpske bit će održana 9. siječnja u sportskoj dvorani “Borik”. Na Dan Republike bit će organizirana i parada policijskih snaga. Kako je naglasio ministar unutarnjih poslova RS Dragan Lukač, ovakva parada do sada nije viđena u Srpskoj. “Ovo je jedan veliki izazov za policiju koja će biti uključena u paradu, ali će je i osiguravati, kao i sva druga događanja u povodu 9. siječnja”, rekao je Lukač. Već od 6. siječnja u RS-u uvodi se zabrana prometovanja vozila koja prevoze eksplozivne tvari, uz iznimku onih koja dopremaju pirotehniku za vatromet koji bi trebao označiti vrhunac proslave 9. siječnja. Na obilježavanje Dana Republike Srpske svoj dolazak je potvrdio predsjednik Srbije Tomislav Nikolić i više ministara iz Vlade Srbije.