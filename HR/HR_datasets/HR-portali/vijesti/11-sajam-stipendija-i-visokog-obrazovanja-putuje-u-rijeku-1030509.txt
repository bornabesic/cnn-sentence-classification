Nakon uspješnog prvog dana Sajma stipendija i visokog obrazovanja u Zagrebu na kojem je bilo više od 10,000 posjetioca, Sajam će se održati i u Rijeci u četvrtak, 15. listopada 2015. na kampusu Sveučilišta u Rijeci u zgradi Sveučilišnih odjela (od 10 do 15 sati). Sajam stipendija i visokog obrazovanja organizira Institut za razvoj obrazovanja, a Zemlja partner ovogodišnjeg Sajma je Slovenija. Na Sajmu u Rijeci sudjelovat će više od 60 izlagača iz 16 zemalja koji će učenicima, studentima i ostalim zainteresiranima predstaviti mogućnosti studiranja i stipendiranja u Hrvatskoj i inozemstvu. Ovogodišnji Sajam će također putem okruglog stola otvoriti raspravu o poboljšanju sustava financijske pomoći studentima u Hrvatskoj. Više informacija o programu Sajma dostupno je na www.stipendije.info i na Facebook stranici Tražim stipendiju. Na ceremoniji svečanog otvorenja Sajma koje će se održati u 9:30 sati u zgradi Sveučilišnih odjela Sveučilišta u Rijeci govorit će prof.dr.sc. Pero Lučin, rektor, Sveučilište u Rijeci, mr.sc. Boris Lalovac, ministar financija, Ministarstvo financija Republike Hrvatske, dr. sc. Marko Rakovec, otpravnik poslova u Veleposlanstvu Republike Slovenije u Zagrebu, Andrej Kotnik, sekretar, Ministarstvo za obrazovanje, znanosti i sport Republike Slovenije, Branka Dekanić, savjetnica za programe odgoja i obrazovanja, Upravni odjel za odgoj i obrazovanje Primorsko-goranske županije te Marko Filipović, zamjenik gradonačelnika, Grad Rijeka. U sklopu Sajma održat će se okrugli stol na temu „Kako unaprijediti sustav financijske pomoći studentima?“ na kojemu će predstavnici Ministarstva znanosti, obrazovanja, i sporta, Agencije za mobilnost i programe EU, Sveučilišta u Rijeci, Hrvatskog Studentskog zbora i Instituta za razvoj obrazovanja raspravljati o dostupnim oblicima financijske pomoći studentima te o tome kako Hrvatska planira unaprijediti sustav studentskih potpora. Središnju prezentacija za posjetitelje Sajma pod nazivom: „Zašto studirati u Sloveniji?“ održat će Leo Šamanić, Predsjednik Društva hrvatskih studenata u Sloveniji i potpredsjednik Društva studenata u Primorsko-goranskoj županiji te Mladen Kraljič sa Sveučilišta u Mariboru. Izdvajamo i predavanje naziva: „Stipendije i mogućnosti za studente na Sveučilištu u Rijeci“ koje će održati Virna Car Jović sa Sveučilišta u Rijeci. Organizaciju ovogodišnjeg Sajma omogućile su potpore brojnih partnera: Ministarstvo znanosti, obrazovanja i sporta RH, Agencija za mobilnost i programe Europske unije, Nacionalna zaklada za razvoj civilnoga društva, Primorsko Goranska županija te Grad Rijeka (Donatori i pokrovitelji), Ministarstvo obrazovanja, znanosti i sporta Republike Slovenije, Centar Republike Slovenije za mobilnost i europske programe obrazovanja i usavršavanja (CMEPIUS) i Veleposlanstvo Republike Slovenije (Zemlja partner), Nacionalna i sveučilišna knjižnica u Zagrebu i Sveučilište u Rijeci (Glavni Partneri) te RIT Croatia, UniWorld i slovenska sveučilišta Sveučilište u Ljubljani, Sveučilište u Mariboru, Sveučilište u Primorskoj (Srebrni sponzori).  