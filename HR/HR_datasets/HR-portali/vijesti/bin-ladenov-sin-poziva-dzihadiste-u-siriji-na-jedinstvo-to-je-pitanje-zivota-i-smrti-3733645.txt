DUBAI - Sin Osame bin Ladena, utemeljitelja terorističke mreže al Qaede, pozvao je džihadiste u Siriji na ujedinjenje i naglasio da borba u toj zemlji opustošenoj ratom otvara put "oslobođenju Palestine". "Islamska nacija se mora usredotočiti na džihad u Siriji i ujedinjenje mudžahedinskih redova", rekao je Hamza bin Laden (23) u audio poruci objavljenoj na internetu. "Nema isprike za one koji žele podjele i svađe sada kada se cijeli svijet mobilizirao protiv muslimana", dodao je ne preciziravši imena džihadističkih skupina kojima se obraća. Sirijski ogranak al Qaede, moćna Fronta al -Nusra, zauzima velike predjele Sirije i nekoliko islamističkih i salafističkih skupina mu se pridružilo. Organizacija Islamska država (IS), veliki protivnik al-Nusre, također kontrolira velike dijelove teritorija. Audio poruka bez datuma sina Osame bin Ladena ubijenog prije 5 godina u zračnom napadu američkih specijalnih snaga u Pakistanu stiže nakon poziva sadašnjeg vođe al Qaede Aymana al-Zawahirija, koji je također pozvao na jedinstvo džihadista u Siriji, usput kritizirajući IS. "Danas je jedinstvo pitanje života ili smrti", rekao je Zawahiri u audio poruci u subotu objavljenoj na internetu, prema skupini za nadzor islamističkih stranica SITE. Bin Ladenov sin drži da je Sirija "najbolje bojno polje za postizanje oslobođenja od Jeruzalema. Put oslobođenja Palestine je danas kraći zahvaljujući revoluciji u Siriji", izjavio je. Prema američkim obavještajnim službama Hamza je najdraži sin Osame bin Ladena, mozga terorističkih napada 9. rujna u Sjedinjenim Državama.