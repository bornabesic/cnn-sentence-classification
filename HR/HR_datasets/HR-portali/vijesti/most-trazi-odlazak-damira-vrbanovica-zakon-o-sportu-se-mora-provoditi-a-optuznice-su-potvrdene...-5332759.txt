Miro Bulj, saborski zastupnik Mosta, pozvao je na konferenciji za medije Damira Vrbanovića, izvršnog predsjednika Hrvatskog nogometnog saveza (HNS), da zbog potvrđene optužnice odstupi s tog mjesta, a najavio je i da njegova stranka u Saboru neće podržati izvješće Hrvatskog olimpijskog odbora (HOO) koje bi se trebalo naći na dnevnom redu početkom iduće godine. - S obzirom da je potvrđena optužnica protiv braće Mamić i Damira Vrbanovića, Most i dalje ustraje na provođenju Zakona o sportu i dobro je da imamo Ured za šport te očekujemo da će se taj ured uskoro ustrojiti, a mi ćemo dati potporu da se ispoštuje Zakon. Također, pozivamo Damira Vrbanovića da odstupi sa svoje dužnosti do isticanja pravomoćne presude s obzirom da je sport mjesto nulte tolerancije na kriminal – poručio je Bulj te dodao kako je Zakon o sportu sada mrtvo slovo na papiru jer bivši ministar Šustar nije ispoštovao ono što je trebao. Naime, u utorak je na Županijskom sudu u Osijeku potvrđena optužnica u kojoj se Damira Vrbanovića zajedno s braćom Mamić teško tereti da su nogometni klub Dinamo oštetili za gotovo 116 milijuna kuna, a državni proračun za 12 milijuna kuna. Marko Sladoljev, saborski zastupnik Mosta, naglasio je pak kako oni neće podržati izvješće HOO-a jer su čelnici te organizacije praktički blokirali financiranje sporta. Most se očito odlučio obračunati sa Zlatkom Matešom, dugogodišnjim čelnikom HOO-a zbog dubioza sa Sportskom televizijom. - Izvješće nećemo podržati, ne iz nekih političkih razloga, nego zato što HOO mora namiriti dugove za SPTV, a naši sportaši moraju posuđivati novac za čamce za Olimpijske igre. Milijuni su uloženi u propali projekt i postoji mogućnost da te obveze blokiraju cjelokupno financiranje sporta. Čelnici HOO moraju odgovarati za financiranje propalih projekata – rekao je Sladoljev. Na konferenciji za medije govorili su i Ivan Veštić, predsjednik Hrvatskog atletskog saveza te Milan Brigljević, predsjednik Hrvatskog šahovskog saveza. - Često možemo slušati i čitati o problemima u nogometu, no oni su prisutni i u većini drugih sportova, pa tako i u mom Hrvatskom šahovskom savezu. Nažalost zbog HOO-a nismo bili u mogućnosti poslati delegata na kongres FIDE u Baku. Cijeli sport pati zbog brojnih unutarnjih problema, a kada ih netko pokuša riješiti, nailazi samo na prepreke onih koji bi trebali pomagati - poručio je Brigljević.Ivan Veštić je pak rekao kako je vrijeme za promjene i poštivanje Zakona o sportu.- Zaboravljamo da je sport vrlo široko područje javnog djelovanja i važan regulator društvenog djelovanja. Potreban nam je kvalitetan Zakon o sportu i strategija, Hrvatska ima kvalitetne ljude koji mogu pripremiti takve strateške dokumente. Izgovora nema i vrijeme je za promjene – aktualna situacija ne smije se nastaviti - rekao Veštić.