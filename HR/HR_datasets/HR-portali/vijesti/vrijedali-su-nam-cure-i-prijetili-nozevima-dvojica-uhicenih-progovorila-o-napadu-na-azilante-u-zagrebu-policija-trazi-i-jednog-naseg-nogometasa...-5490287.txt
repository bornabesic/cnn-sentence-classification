Nakon što je 2. siječnja pedesetak tražitelja azila odlučno prosvjedovalo ispred zagrebačkog hotela Porin kako bi se požalili na probleme, ali i, kako su tada naglasili, ne bi li policiju potaknuli da adekvatno reagira na nasilje nad nekolicinom azilanata na Silvestrovo na par gradskih lokacija, novozagrebački policajci otkrili su dvojicu aktera nasilnog ispada. Za dvostruko nasilničko ponašanje nad 34-godišnjim Libijcem i 30-godišnjim Sirijcem 31. prosinca pred zoru u Importanne centru te na autobusnom stajalištu u novozagrebačkim Dugavama, a onda i u Gomboševoj ulici u neposrednoj blizini Porina, gdje su azilanti smješteni, kazneno su redovnim putem prijavljena dvojica neviđeno upornih Zagrepčana M. R. (34) i I. P. (30). Kako smo doznali, policija traga za još dvojicom mladića koji su bili u društvu s kazneno prijavljenima i koji su im nedostupni, a jedan od njih je u inozemstvu, točnije u Austriji, gdje igra nogomet za jedan klub. Okidač nasilja u noćnim satima zadnjeg dana godine bile su, prema tvrdnjama uhićenih, provokacije na račun djevojaka koje su bile s njima u društvu, ali im je mučna bila i činjenica da su stranci kod sebe imali noževe koje se nisu ustručavali pokazati im. - Jesmo, bili smo i mi pijani, ali cimali su nam cure i potegnuli su nožem na nas pa smo poludjeli - pravdali su se policiji uhićeni napadači. Rezime okršaja su, srećom, lakše ozljede koje su azilanti zadobili, a zanimljivo je da je policija o još jednom napadu doznala upravo na dan prosvjeda ispred Porina. Incidenti na Silvestrovo počeli su u 4.40 sati, kada je policiji dojavljeno da se veća skupina alkoholiziranih mladića nagurava u Importanne centru. Izazvani provokacijama, zagrebački dečki pokazali su silu dok su se “natezali” s četvoricom azilanata koji su čekali autobus za Dugave. Za razliku od Libijca koji je uskočio u autobus, ostala trojica stranaca su se, što je vidljivo na videonadzoru, udaljila na drugu stranu. Trojica zagrebačkih dečki, pak, i dalje uzrujani zato što su ih “gosti isprovocirali pokazujući im prstom preko vrata da će ih ubiti”, ali i zato što je jedan od njih navodno posjekao grlićem boce njihova prijatelja nogometaša, sjeli su u taksi koji je pratio autobus sve do Dugava, gdje su se oko 5.30 sati uhvatili u koštac s odbjeglim azilantom koji je poslije tvrdio policiji da su ga trojica napala palicama po izlasku iz autobusa u Kauzlarićevu prilazu. Sukob je brzo prestao, a napadači su krenuli pješice dalje prema Gomboševoj, gdje su naišli na Sirijca i bezrazložno ga napali. S obzirom na pojačane policijske kontrole u blagdansko vrijeme, ali i oko hotela Porin, kako bi sigurnost tražitelja azila bila na visini, novozagrebački policajci su tog jutra legitimirali na ulicama sve sumnjivce, pa i skupinu mladića u kojoj su bila dvojica kasnije uhićenih M. R. i I. P. Iako su od samog trenutka prijave intenzivno tragali za napadačima na azilante, najviše su im u rješavanju slučaja pomogle snimke nadzornih kamera, kao i taksist koji je kobno jutro, po nalogu putnika, slijedio autobus. Uhićenim napadačima prijete do tri godine zatvora jer su prijavljeni po članku 323a Kaznenog zakona u kojem stoji da su “nasiljem, zlostavljanjem, iživljavanjem ili drugim osobito drskim ponašanjem na javnom mjestu drugoga doveli u ponižavajući položaj bez da je time počinjeno teže kazneno djelo”. Iračanin, 25-godišnji tražitelj azila koji se isticao na prosvjedu ispred Porina, uhićen je 6. siječnja predvečer u Kauflandu u naselju Središće u krađi alkohola vrijednosti stotinjak kuna.