 Ministar poljoprivrede Davor Romić u petak je kazao kako su potpore za proizvodnu 2015. isplaćene u ukupnom iznosu od 3,4 milijarde kuna, način isplate je bio vezan za važeći model, a zajedno s poljoprivrednim proizvođačima i udrugama će se dogovoriti prijedlog novog modela koji će se uputiti Europskoj komisiji do 1. kolovoza. Naime, važeći model izravnih plaćanja koji se sada prvi put primjenjuje u praksi, a definiran je 2014. za mandata bivšeg ministra, posljedica je primjene Zajedničke poljoprivredne politike (ZPP). Jedan od temeljnih elemenata i ciljeva reforme izravnih plaćanja u okviru ZPP-a je ujednačavanje vrijednosti prava na plaćanja do 2019. godine, zbog čega se u razdoblju od 2015. do 2019. primjenjuje obvezan postupak konvergencije. Konvergencija podrazumijeva da se onim korisnicima čija je početna vrijednost prava viša od nacionalnog prosjeka (168 eura po hektaru) stvarna vrijednost prava postupno smanjuje do 2019. godine, a onima čija je početna vrijednost manja, stvarna se vrijednost postupno povećava u istom razdoblju. Na taj će se način do 2019. značajno smanjiti velike razlike među vrijednostima prava. Tako je u Hrvatskoj za 2015. godinu 53.109 obiteljskih poljoprivrednih gospodarstva (OPG) dobilo veće iznose potpora u odnosu na godinu prije, njih 34.205 je dobilo manje iznose potpora, a 11.896 ih je dobilo jednake iznose potpora. Manje potpore dobili su primjerice poljoprivrednici s inicijalno velikim vrijednostima prava - mali broj hektara s velikim povijesnim pravima (učinak konvergencije), zatim poljoprivrednici koji nisu korisnici proizvodno vezanih potpora (krave u proizvodnji mlijeka, krave dojilje, ovce i koze, voće, povrće i šećerna repa), oni koji nisu korisnici IAKS mjera ruralnog razvoja itd. Veće potpore su pak dobili mali kao i mladi poljoprivrednici s malim brojem hektara (bez povijesnih prava), poljoprivrednici koji koriste proizvodno vezane potpore, ekološka poljoprivreda, oni koji koriste IAKS mjere ruralnog razvoja itd. Romić je na konferenciji za novinare izvijestio kako se jučer sastao s udrugama i komorama kako bi im se objasnila metodologija i način isplate. Na sastanku je dogovoren modalitet kako napraviti promjene u proizvodno vezanim potporama i to prijaviti Europskoj komisiji (EK) do 1. kolovoza. Dogovor je da se zajedno s poljoprivrednim proizvođačima i udrugama definira taj model i uputi prema EK, kazao je Romić. Po njegovim riječima, za proizvodnu 2016. godinu osiguran je predujam od 776 milijuna kuna koji bi se poljoprivrednicima trebao isplatiti krajem godine, odnosno u studenom. Također je s Agencijom za plaćanja u poljoprivredi, ribarstvu i ruralnom razvoju dogovoreno da kod sljedećih plaćanja poljoprivrednici u realnom vremenu dobiju informaciju koju potpore su dobili te koliko iznos. Na taj način proizvođači će lakše moći planirati svoju proizvodnju i mogu u realnom vremenu znati koliki iznos potpora i iz kojih izvora su dobili. Na konferenciji za novinare je rečeno i kako je u završnoj fazi istraga vezana uz mjeru 4.1.1. iz Programa ruralnog razvoja. Rješenje je na vidiku i vrlo skoro će se doći do rješenja, kazao je v.d. ravnatelj Agencije za plaćanja Ivan Macanić, napominjući kako ništa od onog što je bilo upitno nije plaćeno, tako da šteta nije ni nastala odnosno jedina šteta je ta što se mjera ne provodi. >> Poljoprivreda će komasacijom zemljišta biti isplativija 