Crobex indeks prošloga je tjedna pao 1,01 posto, na 1.885 bodova, najnižu razinu od 20. rujna, kada je iznosio 1.884 boda. Crobex10 skliznuo je, pak, 0,68 posto, na 1.117 bodova. Redovni promet iznosio je 30,8 milijuna kuna, što je otprilike 8,4 milijuna manje nego u tjednu ranije. Uz to, u blok prometu dionicom Atlantic grupe ostvareno je 2,6 milijuna kuna prometa, po cijeni od 785 kuna po dionici. - Protekloga tjedna obujam redovnog trgovanja na Zagrebačkoj burzi nastavio je trend niske likvidnosti od prethodnog tjedna, ponajprije zbog opreza investitora radi situacije u Agrokoru te obustave trgovanja dionicama iz sastava tog koncerna do konca 15. svibnja koju je naložila Hanfa. Istovremeno najvažniji indeksi – Crobex i Crobex10 zabilježili su dodatnu blagu korekciju, ističe Luka Grgić, financijski analitičar u Zagrebačkoj banci. Unatoč objavama Državnog zavoda za statistiku vezanima za podatke o ostvarenim noćenjima i dolasku turista za prvo tromjesečje 2017. te broju izdanih građevinskih dozvola za isto razdoblje, izostala je snažnija reakcija investitora, iako je građevinski sektor zabilježio snažan rast u ožujku i prvom kvartalu na godišnjoj razini, dok turistički podaci u prvom kvartalu nisu potpuno usporedivi na godišnjoj razini zbog drugačijeg rasporeda uskrsnih praznika, navodi Grgić. Najlikvidnija je prošloga tjedna bila dionica HT-a, s prometom od 7,73 milijuna kuna, a cijena joj je pala 3 posto, na 171 kunu. Slijedila je dionica Valamar Rivijere, s prometom od 2,7 milijuna kuna i padom cijene za 2,5 posto, na 40,33 kune. Dionicom Atlantic grupe ostvareno je, pak, 2,17 milijuna kuna prometa. Cijena joj je ostala na istoj razini kao i tjedan ranije od 780 kuna. Promet veći od 2 milijuna kuna ostvaren je i dionicom Podravke, čija je cijena također ostala nepromijenjena, na 347 kuna. Podravka je odlučila isplatiti stimulaciju radnicima zbog njihovog doprinosa ostvarenju poslovnih rezultata za 2016. godinu. Od važnijih korporativnih vijesti, Grgić ističe pripremu predstečajnog postupka u Viaduktu, nakon čega je cijena dionice oštro pala, zabilježivši tako u protekla 2 mjeseca ukupan pad od 85 posto. U međuvremenu, Viadukt je izvijestio da je Holcim iz Koromačnog podnio prijedlog za pokretanje stečajnog postupka nad Viaduktom. Trgovački sud u Zagrebu u petak je donio rješenje kojim se pokreće prethodni postupak radi utvrđivanja pretpostavki za otvaranje stečajnog postupka nad Viaduktom te da je prijedlog za pokretanje stečajnog postupka podnio Holcim, zbog potraživanja u iznosu od 312,9 tisuća kuna. Dionica Viadukta protekloga tjedna pala je 22 posto, na 69,96 kuna. Još veći gubitak zabilježila je dionica Hidroelektre niskogradnje, za 28,39 posto. I ostale građevinske dionice zabilježile su gubitke, pri čemu Tehnike za 14 posto, Dalekovoda za 8,44 posto, a IGH za 7,94 posto. Tvrtka Končar - Distributivni i specijalni transformatori izvijestila je o sklapanju ugovora o kupnji većinskoga, 74-postotnog vlasničkog udjela u tvrtki Power Engineering Transformatory (PET) iz Poljske, koje proizvodi i prodaje transformatore isključivo na poljskom tržištu. Redovna dionica te kompanije ojačala je 0,56 posto, na 1.700 kuna, dok je povlaštena stagnirala na 1.554 kune. Koestlin je, pak, izvijestio o dokapitalizaciji Maraske u iznosu od 30 milijuna kuna, i to ulaganjem prava koji će tako dio svojih potraživanja pretvoriti u vlasnički udio u zadarskoj tvrtki, čime će dionički udio Koestlina u Maraski porasti s 21,9 na 45,3 posto. Zbog toga je dionica te kompanije ušla u fokus investitora pa je tijekom petka ostvarila 1,2 milijuna kuna prometa. Na tjednoj razini cijena Koestlina porasla je 1,85 posto, na 550 kuna. - U idućem tjednu fokus investitora će i dalje biti na Agrokoru, s obzirom da se zabrana trgovanja dionicama iz sastava koncerna dovršava nakon završetka trgovinskog dana 15. svibnja, pa treba vidjeti što će biti Hanfini daljnji koraci, zaključuje Grgić. Na Wall Streetu su prošloga tjedna cijene dionica pale jer ulagače zabrinjava slabost potrošnje Amerikanaca, dok su na europskim burzama indeksi porasli, zahvaljujući pobjedi Emmanuela Macrona na francuskim predsjedničkim izborima. Na Wall Streetu je prošloga tjedna Dow Jones oslabio 0,5 posto, na 20.896 bodova, dok je S&P 500 skliznuo 0,4 posto, na 2.390 bodova. Nasdaq indeks ojačao je, pak, 0,3 posto, na 6.121 bod. Na samom početku prošloga tjedna cijene su dionica porasle jer je nakon Macronove pobjede na francuskim predsjedničkim izborima uklonjen rizik od previranja na političkoj sceni Europske unije, s obzirom da je njegova protivnica Marine Le Pen zagovarala referendum o izlasku Francuske iz eurozone i EU. No, u drugom dijelu tjedna na Wall Streetu su cijene dionica pale jer su ulagače razočarali slabiji nego što se očekivalo podaci o potrošnji Amerikanaca i kvartalni poslovni rezultati trgovačkih lanaca. Niz trgovačkih lanaca od Macy'sa i Kohl'sa do J.C. Penneya i Nordstroma izvijestili su o padu prodaje u prvom tromjesečju, pa su cijene njihovih dionica potonule po dvoznamenkastim stopama. Na slabost potrošnje Amerikanaca ukazuje i podatak o rastu prometa u trgovini na malo u travnju za 0,4 posto na mjesečnoj razini, što je slabiji podatak u odnosu na 0,6 posto koliko su analitičari očekivali. Kako je potrošnja najsnažniji pokretač rasta američkog gospodarstva, nakon ovog podatka splasnule su nade da će se rast najvećeg svjetskog gospodarstva ubrzati u drugom tromjesečju, nakon podbačaja u prvom. "Brojke su ponovno slabe, čini se da ljudi ne troše više, unatoč rastu zaposlenosti i dohotka. To zabrinjava", kaže Stephen Massocca, potpredsjednik u tvrtki Wedbush Securities. Kako su splasnule nadu u ubrzanje rasta gospodarstva, tako su splasnula i očekivanja o ubrzanju tempa povećanja kamatnih stopa američke središnje banke. Stoga su se, pak, pod pritiskom našle dionice banaka, pa su u posljednja dva dana prošloga tjedna u prosjeku pale gotovo 1 posto. Ulagače zabrinjava i bura na političkoj sceni u Washingtonu nakon što je u utorak predsjednik SAD-a Donald Trump iznenada otpustio direktora FBI-a Jamesa Comeyja. Ulagači se plaše da će taj slučaj ponovno odvratiti pozornost Trumpove vlade od njegovih obećanja o smanjenju poreza i poticanju državne potrošnje, koja su poticala rast cijena dionica na Wall Streetu od 8. studenoga, kada je Trump pobijedio u utrci za Bijelu kuću. Na većini europskih burzi cijene su dionica prošloga tjedna porasle. Londonski FTSE indeks ojačao je 1,9 posto, na 7.435 bodova, a frankfurtski DAX 0,4 posto, na rekordnih 12.770 bodova. Pariški CAC oslabio je, pak, 0,5 posto, na 5.405 bodova. A na Tokijskoj je burzi Nikkei indeks prošloga tjedna skočio 2,3 posto, na 19.883 boda. Na svjetskim valutnim tržištima dolar je prošloga tjedna ojačao, nakon četiri tjedana gubitaka, dok je euro oslabio nakon očekivane pobjede Emmanuela Macrona na francuskim predsjedničkim izborima. Tečaj eura prema američkoj valuti pao je prošloga tjedna 0,6 posto, na 1,0930 dolara. Dolar je ojačao i u odnosu na japansku valutu, za 0,5 posto, na 113,30 jena. Zahvaljujući tome, dolarov indeks, koji pokazuje vrijednost američke u odnosu na šest najvažnijih svjetskih valuta, prošloga je tjedna porastao 0,6 posto, na 99,27 bodova. Na početku prošloga tjedna tečaj eura probio se, po prvi put nakon šest mjeseci, iznad razine od 1,10 dolara jer su tržišta odahnula nakon pobjede Emmanuela Macrona na francuskim predsjedničkim izborima. Ulagači su se, naime, plašili pobjede liderice krajnje desnice Marine Le Pen jer je najavljivala referendum o izlasku Francuske iz eurozone i Europske unije, što je prijetilo još jednim potresom u EU nakon Brexita. Međutim, kasnije su dobici eura splasnuli jer su podršku dolaru pružili američki gospodarski pokazatelji, ponajprije dobre vijesti s tržišta rada o smanjenju broja tjednih zahtjeva za naknade za nezaposlene. Uz to, najnoviji podaci o rastu proizvođačkih cijena u travnju ukazuju na jačanje inflacije, što je podržalo očekivanja da bi američka središnja banka mogla ubrzati tempo povećanja kamatnih stopa. Međutim, i ta su očekivanja splasnula u petak, kada je objavljeno da je promet u trgovini na malo u travnju u SAD-u porastao 0,4 posto u odnosu na prethodni mjesec, manje od 0,6 posto koliko su očekivali analitičari. To ukazuje na daljnji spori rast američkog gospodarstva, nakon podbačaja u prvom tromjesečju, dok su se ulagači nadali naznakama ubrzanja rasta. Nakon razočaravajućeg podatka o maloprodaji, trgovci na tržištu novca sada procjenjuju da postoji 49 posto izgleda da će Fed do kraja godine kamate povećati još u dva navrata, dok su prije objave tog podatka ti izgledi iznosili 54 posto. - Brojke su ponovno slabe, čini se da ljudi ne troše više, unatoč rastu zaposlenosti i dohotka. To zabrinjava, kaže Stephen Massocca, potpredsjednik u tvrtki Wedbush Securities. 