Viadukt priprema dokumentaciju za otvaranje predstečajnog postupka za koji nadležnom sudu još nije podnio prijedlog te je promijenio direktora pa je Krešimira Mikolića na tom mjestu zamijenio Damir Kezele, izvijestili su u četvrtak iz Viadukta. Viadukt je blokiran i nalazi se u postupku pripreme dokumentacije za pokretanje postupka predstečajne nagodbe. Viadukt nije podnio prijedlog za otvaranje prestečajnog postupka nadležnom sudu, kaže se u Viaduktovoj obavijesti na stranicama Zagrebačke burze.   Iz samog Viadukta nisu željeli iznositi više detalja. Damir Kezele je izabran za direktora na zadnjoj sjednici Nadzornog odbora, a naslijedio je Krešimira Mikolića koji je na čelu tvrtke bio od 24. ožujka kada je na tom mjestu zamijenio dugogodišnjeg direktora Joška Mikulića.  Večernji list je u broju od četvrtka objavio kako je Viadukt blokiran 42 dana te da plaće radnicima nisu isplaćene četiri mjeseca. Zbog toga Viadukt masovno napuštaju radnici pa ih je od prošlogodišnjih 1600 ostalo 930, a u predstečajnom postupku vidi spas od stečaja. Većina problema za zagrebačku građevinsku tvrtku započela je kašnjenjem izgradnje mosta kopno - otok Čiovo. Joško Mikulić je krajem ožujka objasnio razloge kašnjenja navevši da će Viadukt zbog gradnje tog mosta pretrpjeti štetu od više desetaka milijuna kuna.   Naveo je niz čimbenika, uz ostalo i loš projekt temeljenja mosta, koji je morao bit nanovo napravljen, a što je platio Viadukt. Uslijedilo je kašnjenje i zbog izrade čelične konstrukcije, za koju je bio zadužen podizvođač Iskra iz Kumanova, da bi potom taj posao bio predan hrvatskim tvrtkama Đuro Đaković Industrijska rješenja i ZM Vikomu iz Šibenika.   U međuvremenu su Hrvatske ceste raskinule  ugovor s Viaduktom o gradnji mosta, a zagrebačka tvrtka i dalje gubi poslove. Primjerice, zbog poteškoća u koje je zapao, glavninu poslova na izgradnji novog mosta između Hrvatske i Bosne i Hercegovine preko Save, koji je dio autoceste na koridoru Vc, od Viadukta je preuzela bosanskohercegovačka tvrtka Hering. 