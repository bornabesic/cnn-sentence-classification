Srbijanski premijer Aleksandar Vučić pozvao je u nedjelju u Prnjavoru u Bosni i Hercegovini vlasti Republike Srpske da smire napetosti i rade na očuvanju mira. "Mir i stabilnost potrebniji su nam nego ikada. Ne grade se autoceste kako bi njima išli tenkovi", kazao je Vučić koji je došao u Prnjavor na otvaranje dionice autoceste na pravcu od Doboja ka Banjoj Luci a taj događaj koincidira s kampanjom za lokalne izbore u BiH.  Okupljanje oko tisuću ljudi praćeno presijecanjem crvene vrpce ponovo je proteklo bez ikakvih obilježja države BiH a kako je to već uobičajeno za Vučićevih boravaka na teritoriju RS intonirana je samo himna Srbije. "Moje je da ne miješajući se i nikada ne pokušavajući izigravati starijeg brata zamolim sve za smanjivanje tenzija i osiguranje mira i stabilnosti", kazao je Vučić u izjavi novinarima dodajući kako je mir podjednako potreban Srbima, Hrvatima i Bošnjacima te kako griješe svi oni u regiji koji sada "prebrojavaju vojnike" i razmišljaju o novim sukobima. Vučić je ovo izjavio u jeku političke krize izazvane najavom vlasti RS o raspisivanju referenduma 25. rujna na kojemu bi se građani tog entiteti izjašnjavali o tome hoće li se provoditi odluka Ustanog suda BiH kojom je dan RS-a 9. siječnja proglašen neustavnim praznikom. Vučić u nedjelju nije želio posebice komentirati tu temu podsjetivši kako se o tome ranije razgovaralo te kako se o raspisivanju referenduma u RS-u stajališta Beograda i Banje Luke razlikuju.  U govoru na ceremoniji otvaranja dionice autoceste Vučić je kazao kako će Srbi "uvijek biti spremni braniti svoja ognjišta no moraju biti spremni i druge braniti od samih Srba". "Nadam se da ćemo umjeti izabrati pravi put. Nama Srbima je mudrosti uvijek nedostajalo", kazao je Vučić poručivši kako se jedino u miru i na temelju mudrih odluka može živjeti s Bošnjacima i Hrvatima u narednih stotinu godina. Predsjednik RS Milorad Dodik je kazao kako je dalje povezivanje tog entiteta sa Srbijom strateški cilj. "Naš cilj je neskriven... On nas dovlači do Srbije i naš cilj je povezivanje sa Srbijom", kazao je Dodik. U nedjelju je u promet puštena dionica autoceste između Doboja i Prnjavora dužine 36,5 kilometara. Gradnja se otegnula na gotovo četiri godine a projekt je stajao 160 milijuna eura osiguranih kreditom Europske banke za obnovu i razvoj (EBRD). Nastavljaju se radovi na drugoj dionici od Prnjavora ka Banjoj Luci slične dužine uz najavu kako će ona biti završena do kraja 2017. Ranije je izgrađena autocesta koja od Banje Luke vodi do graničnog prijelaza s Hrvatskom u Bosanskoj Gradišci. Autocesta Doboj - Banja Luka dobila je naziv "9. siječanj" a to ime dano joj je u jeku žučnih političkih rasprava o tome hoće li vlasti RS nastaviti obilježavati taj datum kao entitetski praznik nakon što je Ustavni sud BiH donio pravorijek kojim je to proglasio neustavnim. 