Udruga U ime obitelji tražila je policijsku zaštitu za svoju predsjednicu zbog naslovnice Novosti, tjednika srpske manjine, s fotomontažom njezina portreta kojom se sugerira da je prikrivena fašistkinja. O tom sukobu s Novostima razgovarali smo sa Željkom Markić. Jeste li dobili zaštitu? Javili su nam se iz Ravnateljstva policije isti dan, dali smo im naslovnicu Novosti objavljenu tri dana nakon što smo objavili rezultate analize tekstova Novosti koji pozivaju na mržnju i netrpeljivost te smo im predali prethodni broj u kojem su se negativistički usmjerili na udrugu U ime obitelji. Jeste li primili prijetnje? Ne. Većinom su nam se javili ljudi koji su nam govorili da ustrajemo u tomu što radimo. Jeste li tužili Novosti? Ne, nikad pa ni sada. Zašto im tako ne uzmete novac? Ali to nije njihov novac, nego naš – poreznih obveznika. Jedan dio poante tuženja je da dokažeš neistinu, a drugi je da isplatom odštete trpe takvu štetu da im se više “ne isplati” lagati. Novosti funkcioniraju s 3,2 milijuna kuna iz proračuna RH. Sada bismo ih novcem doniranim za rad naše udruge trebali tužiti kako bi za neistine i uvrede Novosti platile odštetu od novca koji porezni obveznici uplaćuju u proračun. Odabrali smo drugi put. Ovi napadi, fotomontaže, vrijeđanja... što su sve usmjerili na mene kao predsjednicu U ime obitelji posljedica su toga što smo izašli u javnost s vrlo jasnom analizom koja upućuje na to da im treba onemogućiti da na natječaju ponovno iz proračuna dobiju sredstva za rad iduće tri godine jer su dosad proračunski novac zloupotrijebili kako bi širili netrpeljivost prema većinskom narodu. Citati koje u pozivima na potpisivanje peticije navodite mogu zvučati protuhrvatski, ali istrgnuti su iz tekstova u kojima imaju drukčije značenje? Zar se u Hrvatskoj ne smiju izreći stavovi koji se većini ne sviđaju!? Mi se zalažemo za pravo ljudi da iznose svoje mišljenje. Ali, ovdje je sporno što se 10% proračunskih sredstava namijenjenih manjinama koristi za širenje netolerancije, a ne za ono za što su, vrlo opravdano, namijenjena – da bi manjina ostvarila svoju kulturnu autonomiju, jezik, kulturu... Možda Novosti zadovoljavaju potrebe srpske manjine. Zašto se hrvatska većina time bavi? Zašto ulazite u uređivačku politiku tjednika manjine? Ne, uopće, mi ulazimo samo u ono što je definirano u propozicijama natječaja za sredstva koja su dobili za programe ostvarivanja kulturne autonomije u manjinskom narodu, jer se s pravom podrazumijeva da se te potrebe manjine ne može promicati u drugim medijima. Savjet za manjine sam je odredio, ako se ta sredstva koriste za poticanje i širenje netrpeljivosti prema bilo kojem drugom manjinskom narodu ili prema većinskom narodu, obustavit će se daljnje financiranje i gube pravo na prijavu programa iduće tri godine. To je pristup i standard EU. Ali to je vaš stav, a demantiralo vas je Županijsko državno odvjetništvo u Zagrebu koje je odbacilo kaznene prijave zaključivši da cilj satiričnog teksta “Lijepa naša haubico” u povodu vojne parade za Oluju nije bio izrugivanje himnom. To je pojedinačna odluka jednog državnog odvjetnika koji je zaključio da nema razloga za kazneni progon, ali mi smo izvukli primjere iz Novosti za koje smatramo da jako dobro ilustriraju da dobivena sredstva troše kako ne smiju i to po pravilima Savjeta u kojem sjedi gospodin Pupovac kao osoba koja predstavlja glavnog izdavača Novosti. Temeljni uvjet je prekršen! I zanimljivo, ove su godine taj uvjet uklonili iz natječaja. Mi očekujemo da nam netko odgovori ili da smo sve pogrešno shvatili i da je sasvim O. K. da se takvo što financira iz proračuna, ili da nam daju za pravo. Čemu onda radite pritisak peticijom? Vjerujete li da je 15-ak tisuća potpisnika čitalo Novosti? Peticije se i organiziraju da bi se stvarao pritisak. Nama je bitno i radimo pritisak da pravna država funkcionira i da isti kriteriji i ista odgovornost vrijedi za sve unutar hrvatske države. A među potpisnicima peticije ima puno Srba. Argumentom većine radite pritisak na manjinu, što Novosti doživljavaju kao linč nad njima i srpskom manjinom? “Linč nad manjinom” može biti odličan izgovor za eksploataciju iste te manjine i smatram da je u ovom slučaju riječ upravo o tome. Peticijom smo ljude potaknuli da se aktiviraju. Je li protuhrvatsko njihovo zauzimanje za djecu s Downovim sindromom, socijalu, stvarnu suverenost, sekularnu državu... Kakve to veze ima s izazivanjem netolerancije u društvu? Sve je to u redu, ali novac ne koriste u svrhu za koju su ga dobili. Autor je svoje mišljenje o “šupačkoj Hrvatskoj” zalijepio za važan problem djece s Downovim sindromom. Koja je to manipulacija! Ali to se ne odnosi na Hrvatsku, već na dužnosnike jer donose socijalno neosjetljive propise. Izdvajajući rečenicu iz teksta, iskoristili ste neupućenost dijela potpisnika peticije jer nije svih 15.000 čitalo tekstove Novosti iz kojih su izvučeni citati. To nije istina, ljudi imaju tekst peticije, našu analizu javno dostupnu na portalu i mogu Novosti kupiti na svakom kiosku. Slažem se da treba upozoravati na niz problema u državi, ali naša je pozicija da ovakvo sustavno pisanje širi netoleranciju javnim novcem. Nama se javlja jako puno i Srba koji smatraju da Novosti takvim odnosom prema većinskom narodu njih ne predstavljaju. Nisu li i Novosti dokaz da živimo u zemlji sloboda? Neka troše novac kako žele, ako to odgovara srpskoj manjini. Ovako oni drže da svojom akcijom potičete antisrpsko raspoloženje. Što je laž, mi potičemo antikorupcijsko djelovanje. Korupcija bi bila kad bi državni novac koristili privatno. A za što se ovdje koristi? Ovdje je eventualno riječ o nenamjenskom trošenju novca. Možda pogrešno shvaćaju ostvarenje kulturne autonomije srpske manjine. Novosti se mogu ispričati i reći da nisu dobro shvatili uvjete natječaja. Meni bi bilo drago jer mi je cilj da se tih 3,2 milijuna kuna koristi za svrhu za koju je novac dan. I držimo da to što g. Pupovac sjedi u tri tijela u kojima dodjeljuje, prima i nadzire kako se sredstva troše otvara pitanje sukoba interesa. Uz to što srpsku manjinu stavlja u poziciju permanentnog sukoba s hrvatskom većinom. Poznajem puno Srba u Hrvatskoj koji ne dijele ni poziciju Novosti ni ovakvog odnosa prema Hrvatima, samo što im nitko nije dao priliku da se o tomu izjasne. Ljudi odbijaju govoriti o zloupotrebama iz straha da im ne zalijepe etiketu da su protiv Srba. Tko će se idući usuditi otvoriti neko slično pitanje ako nije spreman da mu se fotomontaža pojavi na naslovnici Novosti!? Nastoji se zatvoriti argumentirana rasprava skrivajući se iza “napada na srpsku manjinu”. Ne, ovo je napad na ljude koji zloupotrebljavaju novac namijenjen srpskoj manjini. Kako bih se provela da sam Srpkinja koja živi u srpskoj sredini i da sam se usudila pitati zašto moje dijete nije dobilo stipendiju, recimo za usavršavanje ćirilice, ili za bolje poznavanje srpske povijesti, umjesto što se 280.000 kuna mjesečno daje za srpske Novosti? >> 'U ime obitelji' traži zaštitu za Željku Markić zbog naslovnice tjednika Novosti