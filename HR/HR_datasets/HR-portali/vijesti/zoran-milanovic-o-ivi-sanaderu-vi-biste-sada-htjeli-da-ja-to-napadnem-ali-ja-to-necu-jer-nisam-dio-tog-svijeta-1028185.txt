Britanski premijer David Cameron primio je danas poslijepodne hrvatskog premijera Zorana Milanovića u svome službenom uredu i rezidenciji u Downing Streetu broj 10 u Londonu, a teme razgovora bile su izbjeglička kriza i daljnji razvoj Europske unije. Milanović je u izjavi nakon sastanka ostavio dojam da se slaže s Cameronovim viđenjem EU kao preglomazne birokracije koja oduzima sve više ovlasti suverenim državama i kojoj treba reći – "dosta". – Nisam za to da Hrvatskom upravljaju činovnici iz Bruxellesa – rekao je Milanović i najavio da je spreman saslušati Cameronove zahtjeve za promjenom temeljnog ugovora EU i podržati ih ako u tome vidi hrvatski interes. – Ja sam protiv toga da se EU širi u sve bližu i tješnju uniju. To je krivo. Dovoljno smo blizu, EU ima dovoljno ovlasti. Bruxelles se dnevno upliće, na zakonit način, u čitav niz aktivnosti države. Tu sad negdje treba podvući crtu i reći da je dosta. Možda čak i previše – dodao je hrvatski premijer na izlasku sa sastanka s britanskim kolegom. U 45-minutnom razgovoru iza zatvorenih vrata dvojica premijera dotaknula su se i kompromitiranog arbitražnog procesa između Slovenije i Hrvatske, iz kojeg je Hrvatska odlukom Sabora izašla nakon skandala i nedopuštenog ponašanja slovenske strane, a koji Europska komisija i dalje podržava i želi da se nastavi. – Razgovarali smo i o tome. To je primjer slučajeva koji Britance najviše smetaju, a ni meni nisu baš najdraži. Europska komisija se bavi nečim što joj uopće nije posao – rekao je Milanović. EK je, naime, poslala pismo hrvatskoj Vladi u kojemu podržava nastavak arbitraže, a Milanović je odgovorio na to pismo. – U tom pismu čak stoji da to nije posao Komisije, ali ipak oni to podržavaju. Meni je to drago čuti. Međutim, taj sporazum je propao zauvijek, on je kompromitiran, Sabor ga je jednoglasno odbacio, on za nas više ne postoji i nudimo druge civilizirane načine pravnog rješavanja spora. Ponovio sam našu spremnost da izađemo pred neko drugo etablirano sudište jer je ova arbitražna komisija jednostavno kompromitirana. Ljudi koji su dali ostavke, po svemu sudeći, učinili su neka kaznena djela. To je bilo zlonamjerno djelovanje – rekao je Milanović. Premijer Cameron nije davao izjave nakon sastanka, no dao je javnu izjavu na početku, nakon što je pozdravio premijera Hrvatske "koja je najnovija članica EU i jaka saveznica unutar NATO-a i EU-a".  – Imamo puno tema za razgovor, prije svega o važnosti jačanja gospodarskog rasta i stvaranja novih radnih mjesta u Europi, zatim o izbjegličkoj krizi i o reformi EU – rekao je Cameron. Po završetku sastanka, Milanović je odgovarao na pitanja novinara i o izlasku bivšeg premijera Ive Sanadera iz zatvora te o predizbornom programu HDZ-a. – Vi želite da ja sad to napadnem, ali ja to neću napraviti zato što ja nisam dio tog  svijeta – rekao je Milanović o odluci Vrhovnog suda o puštanju Sanadera. – Nisam sudjelovao u toj vladi kao neki koji sada žele biti premijeri. Dakle, to je to društvo. Meni su ti ljudi stranci – rekao je. Premijerova prva reakcija na predstavljanje gospodarskog programa HDZ-a bila je izjava da je "super što je objavljen u Zagrebu, a ne u Münchenu". – Tisuću eura za svako dijete? Evo, mi ćemo dati tisuću i sto ako objasne odakle. Rast mirovina od 5 posto? Mi ćemo obećati 6 posto ako oni kažu odakle 5 posto. Ako netko govori o bolnim rezovima, o dolini suza i onda nekoliko tjedna prije izbora donese program u kojem sve to skupa negira i obećava goleme troškove, kako da mu vjerujete? Na temelju čega? – pitao se Milanović komentirajući HDZ. >> Čedo Prodanović: Sanader ima određene prijatelje koji su spremni za njega jamčiti