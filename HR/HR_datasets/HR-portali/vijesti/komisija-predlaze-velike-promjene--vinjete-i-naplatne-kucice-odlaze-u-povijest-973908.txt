Foto: Hrvoje Jelavić/Pixsell  EUROPSKA komisija je u srijedu predstavila opsežni prometni paket s nizom inicijativa, među kojima je i ideja o digitalizaciji naplate cestarina, koja bi značila ukidanje vinjeta, a cijena bi ovisila o ispuštanju stakleničkih plinova.  Komisija ne predlaže uvođenje naplate cestarina, ali onim zemljama koje već imaju naplatu predlaže uvođenje interoperabilnog sustava, koji bi omogućio vozačima da se kreću diljem EU-a ne brinući se za različite administrativne sustave.  Prvo načelo je da građani ne smiju biti neravnopravno tretirani zbog svog državljanstva, primjerice kroz diskriminatorni sustav naplate cestarina.  Drugo, naplata bi se trebala temeljiti na prijeđenoj udaljenosti, a ne na temelju vremenskog razdoblja, na čemu počiva sustav naplate vinjetama. Za elektroničku naplatu cestarina koristila bi se mobilna tehnologija sa standardiziranim digitalnim kutijama u svakom vozilu. Time bi nestale naplatne kućice i kilometarske kolone ispred tih kućica.  Cijene bi se određivale na temelju emisije ugljikova dioksida. Vozila s nultom emisijom imala bi obvezni popust od 75 posto. Prihodi od cestarina trebali bi biti usmjereni u infrastrukturu. Zemlje članice imale bi mogućnost uvođenja nameta koji bi imali za cilj smanjenje buke, gustoće prometa ili onečišćenja zraka. Tranzicijsko razdoblje za uvođenje novog sustava bilo bi do 2023. za kamione, a do 2027. za ostala vozila.