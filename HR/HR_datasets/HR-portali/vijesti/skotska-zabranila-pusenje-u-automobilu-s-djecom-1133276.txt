U ponedjeljak u Škotskoj, u sklopu vladina plana za "generaciju bez duhana", na snagu stupa novi zakon o zabrani pušenja u automobilu u kojemu se nalaze djeca.  Po novom zakonu policija će osobe koje zatekne sa zapaljenom cigaretom u privatnom vozilu u kojem se nalaze maloljetne osobe kazniti sa 100 funta na licu mjesta. Ako slučaj dođe do suda kazna bi mogla dosegnuti i 1000 funta. Zakon su u prosincu jednoglasno usvojili članovi škotskog parlamenta. Nova mjera uvedena je u sklopu plana škotske vlade o smanjenju stope pušenja na manje od pet posto do 2034. godine.  "Nije sigurno zapaliti cigaretu kada je u automobilu dijete kojemu štete opasne razine kemikalija, čak i tijekom kraćih vožnji", rekla je škotska ministrica zdravstva, Aileen Campbell.  Po podacima WHO-a pasivno pušenje povezuje se s razvojem astme, respiratornim upalama, rakom pluća i srčanim oboljenjima. Usvajanje zakona pozdravile su udruge za borbu protiv pušenja, a udruga Ash Scotland smatra da ono šalje jasnu poruku o tome da bi djeca trebala odrastati u okolini bez duhanskog dima.  "Iz razgovora s roditeljima znamo da žele zaštititi djecu od duhanskog dima, no često ne znaju dovoljno o tome u kolikoj je mjeri duhanski dim štetan i koliko dugo se zadržava u zraku čak i kada ga više ne možete namirisati", objasnila je izvršna direktorica Ash Scotlanda Sheila Duffy.  Zakon o zabrani pušenja u vozilima u kojima se nalaze djeca na snazi je u Engleskoj i u Walesu od listopada 2015.