Do jučer popodne saborskom Odboru za Ustav prijavilo se 49 kandidata koji se natječu za deset mjesta u Ustavnom sudu. U prosjeku za jedno mjesto ustavnog suca natječe se pet kandidata. Natječaj je zatvoren 5. svibnja, no običaj je da se čeka još dva do tri radna dana kako bi u Sabor pristigle sve ponude koje su do 5. svibnja u ponoć poslane poštom. Predsjednik Odbora za Ustav Robert Podolnjak izjavio je da će vjerojatno u četvrtak održati sjednicu Odbora na kojoj će se utvrditi lista kandidata koji udovoljavaju propisanim formalnim uvjetima za izbor u Ustavni sud, a već u ponedjeljak bi u Saboru trebalo početi njihovo javno ispitivanje. Među 49 kandidata za ustavne suce imena su pravnika iz različitih područja - sveučilišni profesori prava, suci, tužitelji, odvjetnici, ali i saborski zastupnici, HDZ-ov Davorin Mlakar i SDP-ov Josip Leko te Ingrid Antičević-Marinović. Čak petero sadašnjih sudaca Ustavnog suda natječe se za još jedan osmogodišnji mandat: Snježana Bagić, Mario Jelušić, Duška Šarin i Marko Babić bore se za drugi mandat, a predsjednica Ustavnog suda Jasna Omejec, nakon 16 godina na Ustavnom sudu, želi i treći uzastopni mandat. Iz akademskih krugova na natječaj se javila docentica ustavnog prava s Pravnog fakulteta u Rijeci Sanja Barić kojoj je prošle godine izbor u Ustavni sud izmaknuo za samo dva glasa. Jutarnji je još u travnju izvijestio da su se HDZ, SDP i HNS i prije raspisivanja javnog natječaja za Ustavni sud usuglasili o deset imena - od čega pet s HDZ-ove te pet s liste SDP-a i HNS-a. Sva tada spomenuta imena, osim zastupnika SDP-a Orsata Miljenića, javila su se na kasniji natječaj za Ustavni sud. Veći dio imena koja smo tada naveli, tvrde upućeni saborski izvori, mogla bi se u konačnici i naći u Ustavnom sudu. SDP je i dalje odlučan u Ustavni sud “progurati” dvoje saborskih zastupnika - Josipa Leku i Ingrid Antičević-Marinović, zatim predsjednika Upravnog suda u Zagrebu Andreja Abramovića (umjesto Orsata Miljenića koji je odustao), zagrebačku odvjetnicu Lovorku Kušan, dok je kandidat HNS-a zagrebački odvjetnik Rajko Mlinarić. HDZ u Ustavnom sudu želi vidjeti saborskog zastupnika Davorina Mlakara, suca Vrhovnog suda Branka Brkića, inače podrijetlom iz Kruševa, Karamarkova rodnog sela, zatim odvjetnika Miroslava Šumanovića (ili umjesto njega Željka Olujića), te dvoje sadašnjih ustavnih sudaca - Snježanu Bagić i Marija Jelušića. Iako se spekuliralo da će Most kandidirati saborskog zastupnika Juru Martinovića, Božo Petrov ima drugog kandidata - suca Općinskog kaznenog suda u Zagrebu, Zorislava Kaleba, savjetnika ministra pravosuđa Ante Šprlje. No, postignu li SDP, HNS i HDZ čvrst dogovor oko kandidata, imat će dvotrećinsku većinu i bez Mosta pa Kalebova ambicija može ostati neispunjena. Potpredsjednik saborskog odbora Peđa Grbin odbio je svaki razgovor o imenima kandidata. Ali potvrdio je da će se za ustavne suce ovaj put glasovati javno te da će Odbor za Ustav na izjašnjavanje Saboru poslati upravo onoliko kandidata koliko ih se u natječaju i traži - samo deset. “Tajno glasovanje dovodi u pitanje izbor sudaca, a taj rizik sebi više ne možemo dopustiti”, rekao je Grbin i dodao: “Pokušavamo osigurati dvotrećinsku većinu potrebnu za izbor i to nam je imperativ. Sve drugo je u drugom planu”. Zar u prvom planu ne bi trebala biti kvaliteta kandidata, pitamo ga. “Kvaliteta kandidata je, naravno, bitna, ali u okolnostima u kojima je mogućnost da ne uspijemo prikupiti dvotrećinsku većinu potrebnu za izbor realna, postizanje te većine je prioritet i bit ćemo nažalost obvezni pristajati na kompromise oko kandidata”. Grbin nije precizirao o kakvim je kompromisima riječ.