Visoki predstavnik međunarodne zajednice za Bosnu i Hercegovinu Valentin Inzko ocijenio je u utorak neprimjerenim obilježavanje 9. siječnja kao dana Republike Srpske uspoređujući to sa situacijom u kojoj bi se netko sjetio obilježavati dan osnutka kvislinške Nezavisne države Hrvatske (NDH). "Za međunarodnu zajednicu postoji samo daytonska BiH i RS koja je dobila svoj legitimitet 21. studenog 1995. godine u Daytonu. Ako bismo počeli slaviti 'praznike' kao što je 9. siječnja, onda bi se neki mogli dosjetiti i da se slavi, recimo, 10. travnja, dan kada je osnovana Nezavisna Država Hrvatska (NDH). Mislim da to nikome ne pada na pamet i da treba gledati prema budućnosti, a ne prema prošlosti", kazao je Inzko u izjavi koju je objavio sarajevski portal faktor.ba. Inzko je dodao kako je sada na nadležnim tijelima vlasti u BiH utvrditi je li tijekom obilježavanja 9. siječnja u Banja Luci došlo do kršenja ustava i zakona BiH. Ispostavi li se da je tako, treba reagirati Tužiteljstvo BiH, konstatirao je austrijski diplomat. Pojasnio je kako on nema ovlasti u slučaju moguće zloporabe pripadnika oružanih snaga BiH - koji su u Banja Luci postrojeni u ponedjeljak po nalogu predsjedatelja Predsjedništva BiH Mladena Ivanića - jer Visoki predstavnik tumači civilne odredbe Daytonskog sporazuma dok je za vojne zadužen NATO. "Za vojne aspekte je zadužen NATO i siguran sam da će oni razmotriti ovaj slučaj", kazao je Inzko.