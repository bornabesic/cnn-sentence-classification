Od 33 bolnice obuhvaćene masterplanom 20 ih je u 2015. godini poslovalo pozitivno pa je ukupni bolnički prihod od rashoda veći za 215 milijuna kuna. Predstavljajući poslovanje zdravstvenih ustanova u protekloj godini, ujedno posljednjoj u mandatu Siniše Varge, njegov pomoćnik dr. Dragan Korolija Marinić ustvrdio je da ostavljaju “zdrav bolesnički sustav” i da reformske mjere daju dobre rezultate. – Plaćane po učinku, bolnice su više radile, a pritom nisu stvarale nove gubitke. Bolnički sustav ostavljamo stabilan i učinkovitiji – zaključio je. Pozdravio je izbor novog ministra dr. Darija Nakića kazavši da je pokazao upravljačke sposobnosti dok je vodio zadarsku bolnicu, koja pozitivno posluje i smanjila je svoje obveze za 4,5 milijuna kuna. Pokazatelji u analizi poslovanja za prošlu godinu govore kako su bolnice lani obavile 1,2 milijuna postupaka više, dok su istovremeno za osam posto smanjili duljinu liječenja te liječili 60 tisuća pacijenata u dnevnoj bolnici, 28% više nego u siječnju prošle godine. Povećali su broj zdravstvenih radnika u bolnicama pa sada radi 800 sestara i doktora više, uz istodobno 3,5% manji udio nezdravstvenog osoblja. Smanjene su dospjele obveze u najvećim bolnicama za 266 milijuna kuna. – Usprkos godinama krize, prvi put zdravstveni sustav ne stvara nove dugove, već iz tekućih sredstava vraća stare dugove, a bez smanjenja prava pacijenata povećanjem participacije, uz smanjenje lista čekanja i povećanje broja lijekova, učinkovitosti i kvalitete – rekla je Tatjana Prenđa Trupec, ravnateljica HZZO-a. Bolnice su lani od izlaska iz riznice prvi put dobivale 20% sredstava po izvršenju usluga i pet posto za kvalitetu i učinkovitost. Ukupno su, rekla je Prenđa Trupac, dobile devet milijardi kuna. Oko 2,5 mlrd. kuna iznose ukupne dospjele obveze bolnica 31. prosinca 2015., što je smanjenje za oko 350 milijuna kuna u odnosu na godinu dana prije. Do kraja 2017. ovim bi se tempom riješili svi dugovi bolnica. Lani je HZZO-u uplaćeno 18,17 milijardi kuna doprinosa te 2,4 milijarde iz proračuna. Dopunsko zdravstveno povećalo je broj osiguranika na gotovo 2,6 milijuna. Na teret proračuna je 974.032 polica, ali je država uplatila samo 365 milijuna kuna pa DZO HZZO-a namiruje ostalih 237 milijuna. >> Rebro u plusu, ravnatelj dao ostavku