Malo je falilo, vrlo malo je falilo. To što smo ostvarili na ovim izborima je izuzetan rezultat. Ali on nije dovoljno dobar – izjavila je Sandra Švaljek u obraćanju biračima u svom stožeru u Lounge Baru Matis u koji je došla nešto prije jedanaest sati. Iako je najavljeno da će se pristašama obratiti nešto ranije, čini se da je pričekala ne bi li se rezultat nakon obrade većeg uzorka glasačkih listića još malo popravio. Rezultate je prije toga čekala kod kuće. Vidljivo potresena, pristojna ekonomistica drhtavim je glasom prvo zahvalila na podršci svojim pristašama u stožeru, kojih se okupilo 100-tinjak, a odmah potom čestitala konkurentima koji su ušli u drugi krug. Ono što je najvažnije - zahvaljujem tisućama i tisućama koji su prepoznali naš put, razmišljaju slično nama, drukčije od ustoličenih politika, vjeruju i dalje u stučnost, ozbiljnost i politiku koja svima daje jednake šanse – rekla je Švaljek te dodala da treba ohrabriti i ljude koji nisu nužno iz svijeta svijeta politike, nego imaju stručna znanja da im se pridruže jer takve trebaju kako bi zajedno mijenjali i Zagreb i politiku. Zanimljiva je bila muzička podloga koja se puštala u Matisu; dok su netom prije dolaska kandidatkinje simbolično pustili pjesme Stayin alive i I will survive, nakon njezina obraćanja zasviralo je Zagreb te zove. Ja nikoga neću podržati, oni koji su dali glas za mene glasat će po svojoj savjesti. Mogu podržati samo nekoga s kim dijelim vrijednosti – potvrdila je S. Švaljek ono što je već prije iste večeri za drugi krug izbora rekao voditelj njezina stožera Darinko Kosor. Zanimljiva je bila njezina izjava u kojoj najavljuje buduće korake. Mi ćemo zastupati sve vas u skupštini i uskoro ostvariti i onaj koračić više – značajno je apostrofirala, no na pitanje da pojasni na što misli, jesu li to možda predsjednički ili parlamentarni izbori, samo je kratko uzvratila: pustite me da prespavam. Istaknula je i da bi mnoge velike stranke bile zadovoljne rezultatom koji je ostvarila njezina lista jer je tisuće ljudi prepoznalo program čime su jako zadovoljni. Ostat ćemo u oporbi. Ja sam nudila istinske promjene i očekujem od predstavnika s naše liste da će u gradskoj skupštini promicati nove javne politike i jaku infrastrukturu Zagrepčanima – zaključila je Švaljek.