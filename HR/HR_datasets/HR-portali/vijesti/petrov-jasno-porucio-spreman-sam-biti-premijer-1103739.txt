Mostovac Božo Petrov najavio je da će njegova platforma uskoro predstaviti program koji "nije lista želja" već je "racionalan". Petrov je u razgovoru za Dnevnik Nove TV kazao i kako je spreman postati premijerom. - Kao predstavnik Mosta imam mogućnost biti bolji premijer i od Milanovića i od Plenkovića zbog razloga koje sam naveo, ali Most se neće gurati na bilo kakvu poziciju. Važno nam je da se dogode promjene. Ako će to biti uvjet, Most se tome može prilagoditi. Ali gledajući ih ne vidim zbog čega bi oni bili bolji predsjednici Vlade u odnosu na predstavnika Mosta - izjavio je Petrov. Pozvao je građane i "sve one koji su čisti i nekorumpirani" da se uključe u političko djelovanje. - Jer dok se jer dok se oni ne uključe ljudi poput gospodina Jakovine, Beljaka, Gabrića će zauzimati njihova mjesta - kazao je Petrov.  Smatra da je tripartitna vlada nešto što se ne može provesti "iz onih razloga zbog kojih smo ih poticali".  - Tripartitnu Vladu smo poticali da se lakše dogode promjene, da bude konsenzus oko najvažnijih pitanja i dugoročne strategije za Hrvatsku. Oni ne razmišljaju na takav način. Nadam se da će dovoljno malo vremena proteći da konačno promjene svoje mišljenje - kazao je Petrov koji ne strahuje da će doći do scenarija u kojem bi SDP i HDZ koalirali te tada ne bi bilo mjesta za Most. - Ne strahujem. Meni će u tom trenutku biti žao i građana i države, jer se promjene neće dogoditi, jer ih neće nitko uvjetovati, jer su preslični jedni drugima. Jedini će im problem biti kako podijeliti mjesta, bit će premalo mjesta za one koji traže u takvim strankama mjesta jer se oni bore za fotelje - izjavio je Petrov. Rekao je i kako ne vidi razliku između Plenkovića i Milanovića.  - Odnosno, ljudi koji stoje u njihovim strankama, koji se trude da se određene stvari dogode u hrvatskom političkom sustavu, ali ne na korist građana, nego samo na njihovu korist - pojasnio je Petrov. >> Bandić: Premijer ne može biti ni Petrov ni dva službenika MVP-a 