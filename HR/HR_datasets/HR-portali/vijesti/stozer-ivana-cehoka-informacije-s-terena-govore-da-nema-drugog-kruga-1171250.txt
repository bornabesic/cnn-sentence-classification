- Informacije koje nam stižu s terena govore da drugog kruga neće biti! - objavili su na društvenoj mreži članovi stožera nezavisnog kandidata za gradonačelnika Varaždina Ivana Čehoka. Vjetar u leđa Čehoku, kažu, daju podaci koje su im pristgli iz nekih biračkih mjesta, a neslužbeni rezultati DIP-a potvrdili su očekivanja Ivana Čehoka. Prema ovim rezultatima osvojio je 41,09 posto glasova. Alen Kišić kandidat s liste SDP-a, HNS-a, HSS-a, HSU-a i LABURISTA osvojio je 22,22 posto, dok je HDZ-ov kandidat Damir Habijan osvojio 14,92 posto. Natalija Martinčević s liste Reformista dobila je 6,65 posto glasova, Vlado Sevšek s liste Liga za Varždin osvojio je 6,98 posto glasova, Ladislav Ilčić s liste Hrast - Pokret za uspješnu Hrvatsku ima 2,9 posto osvojenih glasova, a Rajko Dondur iz Živog zida ima 2,18 posto glasova. - Kad imate sedam kandidata onda je ovakav rezultat pomalo neočekivan. No,ono što je važno je da i ja lista dobivamo gotovo 50 posto i da su ljudi prepoznali važnost ekipe i tima. To potvrđuje da Varaždincima treba homogenost i kohezivnost, udruživanje svih sposobnih ljudi s referencama da se grad pokrene - izjavio je za Večernji list nezavisni Ivan Čehok, koji vodi u utrci za gradonačelnika Varaždina, ispred SDP-ovca Alena Kišića i HDZ-ovog kandidata Damira Habijana.  Za HRT je dodao kako se potajno nadao ovakvom izbornom rezultatu.Ivan Čehok je prije šest godina dao ostavku na mjesto gradonačelnika Varaždina jer je pokrenuta istraga i sudski proces s optužbom da je oštetio grad Varaždin za 50 milijuna kuna i u razgovoru za HRT i ovom prilikom Čehok je ponovio kako će dokazati na sudu da je nevin. Upitan je i da li smatra da je moralno to što se prijavio na izbore, Čehok je rekao: Ne bih špekulirao o tome i moral je stvar koja na kraju završi na zadnjoj instanci - vašoj savjesti. Mi ćemo grad voditi na načelima da treba biti pošten u svom radu, a moja savjest je čista! Radimir Čačić na listi Reformista se borio za mjesto župana i osvojio je 35,75 glasova, Predrag Štromar bio je kandidat za župana na listi SDP-a, HSS-a, HSU-a i LABURISTI i osvojio je 29,86 posto glasova. Alen Runac kandidat je HDZ-a i HSLS-a i osvojio je 21,93 posto glasova dok je Snježana Sučić, kandidatkinja HRAST - POKRET ZA USPJEŠNU HRVATSKU i HKS-a  osvojila 5,88 posto glasova.  Najviše glasova za Gradsko vijeće, koje ima 25 vijećnika, u ovom trenutku ima nezavisna lista Ivana Čehoka "Glas za Varaždin", gotovo 30 posto. Slijedi lista SDP-HNS-HSU-HSS s 23 posto, HDZ-a s 14 posto, Narodna stranka - Reformisti sa sedam posto i lista Vlade Sevšeka "Liga za Varaždin" s nešto više od šest posto. Most ima potporu od 4,8 posto, Živi zid 3,4 posto i Hrast tri posto, a slijede stranka Pametno  i Orah s 2,4 posto. Po privremenim rezultatima za varaždinsku županijsku skupštinu, najviše glasova ima koalicija HNS-SDP-HSU-HSS-Hrvatski laburisti, 32 posto, a slijede Reformisti s 22,58 posto, HDZ i HSLS s 21.36 posto, te Most 7,07 posto, Živi zid s 6,59 posto, Hrast na 5,5 posto te koalicija stranaka Pametno i Orah 4,71 posto.