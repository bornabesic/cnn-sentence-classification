Foto: Press U NEDJELJU, 21. rujna, hrvatski građani imaju priliku izabrati novu lokalnu vlast koja će njihove županije, gradove i općine voditi iduće četiri godine. Nedavno provedeno istraživanje za Uber na uzorku od 1.741 korisnika u sva četiri grada u kojima je Uber prisutan - Zagrebu, Zadru, Splitu i Dubrovniku, pokazuje kako je 75% Uberovih korisnika glasovalo na posljednjim izborima, a 83% ispitanika izjasnilo se kako planira izaći na nadolazeće lokalne izbore. Kako bi dao svoj doprinos i motivirao veći izlazak građana na biračka mjesta, Uber je pokrenuo kampanju #povedibakunaizbore koja potiče sve građane da svoje starije ukućane besplatno odvedu do mjesta za glasovanje. Tako će svi postojeći i novi korisnici uz promotivni kod povedibakunaizbore, dobiti besplatnu vožnju u iznosu od 20 kuna do biračkih mjesta u Zagrebu, Dubrovniku, Splitu i Zadru. "Rezultati ankete pokazuju kako su naši korisnici društveno i politički aktivni. S druge strane, svjesni smo kako stariji sugrađani često nemaju priliku otići do biračkih mjesta i upravo zato smo se odlučili pokrenuti kampanju #povedibakunaizbore kako bi motivirali naše korisnike da svoje starije ukućane besplatno odvedu do mjesta za glasovanje. Svakodnevno radimo na tome da građanima Hrvatske pružimo kvalitetnu i povoljnu uslugu, a ovu nedjelju želimo iskoristiti našu tehnologiju i što više ljudi dovesti do biračkih mjesta", istaknuo je Davor Tremac, direktor Ubera za jugoistočnu Europu. Kampanju je prepoznao maturant Viktor koji je svojoj baki Pauli, umirovljenoj profesorici povijesti, već najavio zajednički odlazak na glasovanje u nedjelju ujutro. “Jako sam sretna što se moj Viktor sjetio svoje bake i što ćemo zajedno obaviti građansku dužnost. Uber će nam znatno olakšati odlazak na biračko mjesto, drago mi je da i na nas starije netko misli. Viktor mi je već pokazao kako se koristi aplikacija i vjerujem da ću prvom prilikom s Uberom otići liječniku, frizeru ili na tržnicu”, izjavila je gospođa Paula.  Uberovi se korisnici pozivaju na dijeljenje fotografija i poruka putem društvenih mreža uz hashtag #povedibakunaizbore. Autor najbolje fotografije snimljene u Uberovu vozilu osvojit će pet besplatnih vožnji s Uberom.