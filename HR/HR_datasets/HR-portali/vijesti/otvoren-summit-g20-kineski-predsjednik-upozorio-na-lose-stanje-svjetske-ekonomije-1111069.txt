Kineski predsjednik Xi Jinping otvorio je u nedjelju poslijepodne summit G20 upzorivši na loše stanje svjetske ekonomije kojoj prijete protekcionizam i rast nerazmjera između tuđeg i vlastitog kapitala, prenose agencije i dodaju da stručnjaci upravo Kini zamjeraju zatvorenost i da ona mora više učiniti na otvaranju svog gospodarstva. "Stojimo nasuprot rizicima i izazovima s kojima se suočavamo u globalnoj ekonomiji. Međunarodna zajednica ima visoka očekivanja od G20 summita u Hangzhouu" - poručio je Jinping. Summit G20, ocjenjuju agencije, dolazi u nezgodnu trenutku, nakon neočekivanog glasanja Britanaca za izlazak iz EU-a (Brexit) i američkih predsjedničkih izbora u studenome te analitičari od svjetskih čelnika očekuju da snažnije stanu u obranu slobodne trgovinu i globalizacije, istovremeno upozoravajući na opasnosti izolacionizma. "Globalno gospodarstvo je na ključnoj raskrsnici", kazao je Xi i upozorio na slabu potražnju, nestabilnost financijskog tržišta i skromnu trgovinu i ulaganja. "Pokretači rasta iz prethodne runde tehnološkog napretka polako gube korak i nova runda tehnološke i industrijske revolucije tek treba doživjeti uzlet", rekao je. Summit G20 prilika je da se stavi naglasak na važnost kratkoročnih i dugoročnih politika, smatra kineski predsjednik. Iako Kina osuđuje protekcionizam, mnogi očekuju da će drugi lideri pritisnuti Peking da se pridržava međunarodnih trgovinskih pravila te obuzda prekomjernu proizvodnju čelika koji prodaje ispod tržišnih cijena. "Kineski čelnici možda snažno zagovaraju slobodnu trgovinu, no previše sudionika summita G20 zna da upravo protekcionizam priječi njihovim kompanijama pristup golemu kineskom tržištu", prenose agencije ocjene analitičara. Na summitu u Hangzhou su se, između ostalih, okupili ruski predsjednik Vladimir Putin, japanski premijer Shinzo Abe, britanska premijerka Theresa May, francuski predsjednik Francois Hollande, indijski premijer Narendra Modi i njemačka kancelarka Angela Merkel. Xi se rukovao sa svakim posjetiteljom, a novinarima nije promaknulo kako je ustuknuo kada ga je predsjednik Europske komisije Jean-Claude Juncker poljubio u oba obraza, što je u Kini neuobičajena gesta. Također je primijećeno i da se dugo pozdravljao s Merkel. Agencija dpa prenosi da bi sve zemlje G20, prema nacrtu zajedničke izjave, trebale ratificirati pariški sporazum o klimi, slijedeći primjer SAD-a i Kine. Glavni tajnik UN-a Ban Ki-moon u nedjelju je uoči otvaranja summita pozdravio "povijesni korak" SAD-a i Kine koje su se i službeno pridružile pariškom sporazumu o klimi, ističući da se radi o dvoje najvećih zagađivača okoliša. Pozvao je i ostale zemlje da slijede primjer SAD-a i Kine i ratificiraju spomenuti sporazum koji može stupiti na snagu samo ako ga usvoji 55 država koje su odgovorne za 55 posto globalne emisije štetnih plinova s učinkom staklenika. Potez SAD-a i Kine utoliko je značajan jer te dvije zemlje zajedno ispuštaju skoro 40 posto stakleničkih plinova. Prije SAD-a i Kine sporazum su ratificirale 24 zemlje koje su odgovorne za samo nešto više od jedan posto emisije plinova u svijetu. Zemlje G20 predstavljaju oko 85 posto svjetskog bogatstva i dvije trećine svjetskog stanovništva. >> 'SAD nema pravo davati neodgovorne primjedbe': Obama i Jinping sukobili se oko nekih pitanja