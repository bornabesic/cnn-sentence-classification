U petak navečer izvučen je glavni dobitak u lutrijskoj igri Eurojackpot, i to u iznosu od 373 milijuna kuna. Dobitni listić uplaćen je u Njemačkoj, koja se tako potvrdila kao najsretnija od svih 17 država u kojima se priređuje ta lutrijska igra. U pet godina postojanja Eurojackpota, od ukupno 44 dosad izvučena glavna dobitka, čak njih polovica otišlo je u Njemačku. Druga najsretnija zemlja po tom kriteriju je Finska gdje su uplaćeni listići koji su donijeli četiri glavna zgoditka. U Dansku su otišla tri glavna zgoditka, a u Sloveniju dva. Po jedan glavni zgoditak otišao je u sedam zemalja u kojima se priređuje ta igra, a to su Češka, Španjolska, Norveška, Nizozemska, Mađarska, Italija i Hrvatska. Estonija, Letonija, Litva, Island, Slovačka i Švedska zasad nemaju nijedan glavni zgoditak. Najmanji glavni zgoditak Pri tome su samo dva puta glavni zgodici podijeljeni između više igrača. Tako su početkom ove godine trojica igrača iz Njemačke te po jedan iz Danske i Nizozemske dobili po 136 milijuna kuna, a u veljači ove godine dvojica igrača iz Njemačke i Mađarske osvojila su po 167 milijuna kuna. Najveći pojedinačni glavni zgoditak na Eurojackpotu izvučen je u svibnju 2015. godine i iznosio je 679 milijuna kuna, a otišao je u Češku. U siječnju ove godine igrači Eurojackpota natjecali su se za glavni zgoditak od čak 680,5 milijuna kuna, a podijelilo ga je pet sretnih dobitnika. Najmanji pak glavni zgoditak na Eurojackpotu iznosio je 75 milijuna kuna, a izvučen je u svibnju 2016. godine, obradovavši jednog igrača u Finskoj. U Hrvatskoj je dosad najveći dobitak dobila ženska osoba iz Zagreba uplativši svoju igru preko interneta, a osvojila je 131,7 milijuna kuna 10. siječnja 2014. godine. Prekjučer navečer je Eurojackpot usrećio jednog igrača iz Hrvatske koji je pogodio pet brojeva, što mu je donijelo nagradu od 113 tisuća kuna. Dvoje igrača iz Hrvatske je pak pogodilo četiri plus dva broja, što se svakom od njih donijelo 41 tisuću kuna. U Hrvatskoj se Eurojackpot priređuje od 2013. godine i dosad su Hrvati u toj igri osvojili ukupno 51,8 milijuna eura. Istodobno su u fond dobitaka uplatili 66,7 milijuna eura. Jamčeni glavni zgoditak na Eurojackpotu u sljedećem kolu iznosi 74 milijuna kuna.