Zbog nedostatka trećeg člana sudskog vijeća u ponedjeljak na zagrebačkom Županijskom sudu nije počelo suđenje bivšem pomoćniku ministrice, a kasnije i ministru kulture Berislavu Šipušu, optuženom da je od srpnja 2012. do prosinca 2015. službenom karticom podizao gotovinu ili plaćao svoje troškove i proračun na taj način oštetio za preko 68 tisuća kuna. Sudac Ratko Šćekić kazao je da trećeg člana sudskog vijeća nisu mogli naći, među ostalim i jer je veći broj sudaca bio angažiran u izbornim povjerenstvima na nedjeljnim lokalnim izborima. Novo ročište stoga je zakazano za 5. srpnja kada bi nakon čitanja optužnice trebali biti ispitani i prvi svjedoci. Optužnicom, koju je potvrđena početkom ožujka, Uskok Šipuša tereti da je zlouporabio svoj položaj i ovlasti jer je za osobne potrebe podizao gotovinu i koristio poslovne kreditne kartice Ministarstva kulture. Prema Uskokovim tvrdnjama Šipuš je u gotovini podigao ukupno 17,800 kuna koje je beskamatno koristio, dok je privatne troškove u ugostiteljskim objektima i prodajnim mjestima u Hrvatskoj i inozemstvu plaćao kreditnim karticama u ukupnom iznosu od preko 64 tisuće kuna. Šipuš je naknadno navodno vratio nešto više od 14 tisuća kuna "obustavama na plaći i uplatama gotovine u blagajnu", dok je sebi, prema tvrdnjama tužiteljstva, pribavio 68.600 kuna za koliko je oštetio državni proračun. Svoje ovlasti, smatra Uskok, Šipuš je koristio protivno odluci Vlade o uvjetima korištenja službenih automobila, mobitela, zrakoplovnih linija, kreditnih kartica i sredstava reprezentacije te načinu odobravanja službenih putovanja. Sredinom travnja Uskok je zbog gotovo istog nedjela podigao optužnicu protiv bivše HNS-ove ministrice kulture Andreje Zlatar Violić. Iako je više od 159 tisuća kuna naknadno vratila mjesečnim obustavama na plaći i uplatom gotovine u blagajnu Zlatar Violić je, prema tvrdnjama Uskoka, državni proračun oštetila za nešto više od 99 tisuća kuna, a sebi u gotovo istom iznosu pribavila "nepripadnu imovinsku korist".