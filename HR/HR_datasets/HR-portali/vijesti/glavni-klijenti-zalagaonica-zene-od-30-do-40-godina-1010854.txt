Nakon što su prije nekoliko godina kao gljive širom Hrvatske nicale poslovnice za otkup zlata i srebra, novi su trend – zalagaonice. Zalihe srebra i zlata očito su se pod teretom dugogodišnje krize istopile i više nisu tako unosan biznis, a građanima i dalje treba ''brzi" novac, do kojeg mogu doći bez kreditne sposobnosti i birokracije. Dobar dio zalagaonica upravo su transformirani biznisi za otkup zlata. Primaju i dukate – Uzimamo svašta, ali ne želimo postati Hrelić. Najsretniji smo kad nam klijenti nude zlato, srebro, tablete, mobitele, ''visokoprodajne" stvari koje se mogu relativno lako unovčiti. Uzimamo i stare dukate, a mnogi nude slike i druga umjetnička djela, no uglavnom ih ne primamo. Za umjetnine procjena dugo traje, a ljudima novac najčešće treba odmah pa ni njima ne odgovara čekanje – otkriva nam Ante Baković, vlasnik dviju zagrebačkih zalagaonica, Savski most i Masarykova. Mladi diplomirani pravnik nekoliko je godina pokušavao naći posao u struci, što mu nije uspijevalo, pa je, kaže, proučio tržište i prije pola godine otvorio zalagaonicu te u njoj zaposlio petero isto tako mladih, nezaposlenih ljudi s diplomom. Ubrzo je posao proširio na Šibenik, a nedavno i na Split, gdje je unajmio skladište u kojem čuva založene automobile i motocikle. – Klijentima dajemo oko 80 posto procijenjene vrijednosti založenog, a oni nam do povrata plaćaju ležarinu. Po stvari se vrati većina, otprilike 80 posto vlasnika, dok preostalih 20 posto nikad ne dođe natrag – kaže. Ostali ne bi o poslu Najčešće robu založe na mjesec dana, a onda rok produljuju, u prosjeku na tri mjeseca. Premda im dolaze i stari i mladi, najčešća su klijentela, otkriva, žene između 30 i 40 godina. – Posao ide dobro, kanimo se širiti – govori otvoreno, za razliku od nekoliko drugih vlasnika zalagaonica koji baš i nisu bili razgovorljivi. Premda je kod nas zalaganje stvari očito posve različito od slike iz američkih filmova u kojima je to prva stanica kriminalcima za prodaju ukradenog. Udio osoba koje se po stvari vrate govori da kod nas stvari ne ostavljaju očajnici. Prije će to biti oni koji su na kraju mjeseca malo "kratki" pa im treba brza "premosnica". >>I Zagreb dobio svoje Pawn Stars zvijezde. Imaju i gitaru Marka Knopflera >>Otvorena zalogaonica u Zagrebu – Mačevi, gitara i beštek u zalog 