Članovi Savjeta Vlade Republike Hrvatske za Hrvate izvan RH, njih 55, okupilo se danas u Vukovaru gdje se održava sjednica Savjeta. Tijekom razgovora članovi Savjeta razmatrali su mogućnosti unapređenja i jačanja suradnje na gospodarskom, znanstvenom, kulturnom i svim drugim poljima između Republike Hrvatske i Hrvata koji žive izvan njezinih granica. Na radnoj sjednici Savjeta nazočio je i hrvatski premijer Andrej Plenković koji je rekao kako je suradnja države s Hrvatima izvan Hrvatske veoma važna te da će njegova Vlada insistirati na boljoj i kvalitetnijoj suradnji. Podsjetio je i kako je njegova prva posjeta kao premijera bila u BiH gdje je razgovarao o položaju Hrvata u toj državi kao i na koji način da se taj položaj poboljša i unaprijedi. Ukazao je i na položaj Hrvata u Srbiji rekavši kako je njih kod istočnih susjeda iz godinu u godinu sve manje. Podsjetio je i na Srbi u Hrvatskoj imaju osigurana mjesta u Hrvatskom saboru kao i da participiraju u aktualnoj saborskoj većini te da će, kada se govori o položaju Hrvata u Srbiji, insistirati na reciprocitetu. - Vrlo je važno da Vlada, Hrvatski sabor, predsjednica kao i sva ministarstva i uredi vode računa o doprinosu iseljenika i o perspektivama suradnje s iseljenom Hrvatskoj, rekao je Plenković najavljujući kako će tijekom svoga sutrašnjeg boravka u Njemačkoj s kancelarkom Angelom Merkel razgovarati i o položaju Hrvata u toj najmnogoljudnijoj zemlji EU. U razgovoru s članovima Savjeta premijer je rekao kako je Hrvatska svjesna što je sve iseljena Hrvatska dala u gospodarskom, humanitarnom kao i drugim segmentima života. Kazao je i kako je svjestan manjkavosti sadašnjeg sustava glasovanja pri čemu iseljena Hrvatska daje 3 saborska zastupnika koji redovito dolaze iz BiH. Mišljenja je da treba promijeniti način glasovanja kako bi i sve ostale države, gdje žive Hrvati, imali ravnopravnu mogućnost da postanu dio Hrvatskog sabora. - Mislim da o tome treba razmisliti jer ovakav način je nepravedan, rekao je Plenković koji je članovima Savjeta govorio i o prioritetima u radu Vlade. Istakao je kako će neki od prioriteta Vlade biti gospodarstvo, demografija kao i donošenje novoga Zakona o pravima hrvatskih branitelja. Napomenuo je i da se mnogo ulaže u moderniziranje i poboljšanje uvjeta u oružanim snagama RH. Prema riječima Plenkovića plan je da Hrvatska tijekom 2017. godine ostvari gospodarski rast od 3,2 posto. Predsjednik Savjeta Nevenko Herceg kazao je kako je ovo po prvi put da jedan hrvatski premijer sudjeluje na radnoj sjednici Savjeta kao i da je i to jedan od nagovještaja bolje suradnje. Govoreći o osnovnim zahtjevima Hrvata izvan Hrvatske Herceg je rekao kako su to prije svega omogućavanje većeg broja zastupnika u Hrvatskom saboru, promjena načina glasovanja, odnosno omogućavanje glasovanja i elektronskim putem, izravni letovi za zemlje poput SAD-a i Kanade kao i izbjegavanje dvostrukoga oporezivanja. - Nekada je iseljena Hrvatska imala 12 saborskih zastupnika, a danas imamo 3. Ne tražimo da ponovno imamo 12 mjesta u Saboru ali mislim kako bi neka realna brojka bila 7-8 mjesta kako bi sva područja u kojima žive Hrvati imali svoga predstavnika u Saboru, rekao je Herceg. Istakao je i kako danas izvan RH živi oko 3 milijuna Hrvata čiji godišnji iznos deviznih doznaka u RH iznosi više od jedne milijarde dolara. - A gdje su još turizam, promet nekretnina... Hrvati izvan domovine najjača su gospodarska grana i najveći investitor u Hrvatsku, rekao je Herceg. S članovima Savjeta danas će se susresti i predsjednica RH Kolinda Grabar-Kitarović, a najavljen je dolazak i nekih ministara i državnih tajnika u Vladi RH. >> Želimo sagraditi grad pokraj Zagreba u kojem će živjeti samo iseljenici 