Dan nakon što je formalizirao početak rješavanja 'slučaja Agrokor', hrvatski premijer Andrej Plenković s iznimno jakom ekipom stigao je u Osijek najaviti početak rješavanja 'slučaja Slavonija'. U najveći grad istočne Hrvatske premijer je doveo čak šest svojih ministara na prvu sjednicu Savjeta za Slavoniju, Baranju i Srijem, koordinacijskog tima u kojem su osim članova Vlade još i župani, gradonačelnici, direktori razvojnih agencija... s područja naših pet istočnih županija, a koji bi trebali bistriti projekte za razvoj ovog zapuštenog hrvatskog kraja u koji država u sljedećim godinama planira 'upumpati' 2,5 milijarde eura, uglavnom iz europskih strukturnih fondova. - Od ukupno 11 milijardi eura koji su nam na raspolaganju, 2,5 milijarde mogu biti usmjerene na razvoj istoka Hrvatske. Važno je ostvariti usmjereniji pristup i sinergiju svih aktera, kao i europskih i nacionalnih sredstava, rekao je Plenković istaknuvši kako će se na sjednicama Savjeta koje će se redovito održavati pratiti rezultati i jesu li učinjeni iskoraci. - Naša je zadaća pokušati korigirati negativne trendove, staviti naglasak na razvoj cijele Slavonije te učiniti vidljive, relevantne i prepoznatljive iskorake. Potezi oko konsolidacije i stabilizacije Agrokora vrlo su relevantni za Slavoniju. Već danas je opće ozračje, vijesti s burze, smirenija atmosfera u društvu, u medijima potvrda uspješnosti i ispravnosti zakonskog pristupa i strukturiranog pristupa svih dionika rješavanju ovoga problema. Doći ćemo do rješenja koje neće imati negativne aspekte na hrvatsko gospodarstvo, poručio je premijer, nakon kojeg su ministri Gabrijela Žalac, Tomislav Tolušić, Zdravko i Goran Marić, Slaven Dobrović te Lovro Kuščević, svaki iz svog resora govorili o aktualnim i najavili buduće projekte. Žalac je naglasila da su za područje istoka Hrvatske unazad 6 mjeseci iz EU fondova ugovoreni projekti vrijedni 683 milijuna eura, a iz njezina ministarstva 41 milijun kuna. - Moramo povećati apsorpciju sredstava iz EU fondova, ojačati kapacitete lokalnih dionika te uvesti poseban regionalni Operativni program za razdoblje 2021.-2027., kazala je Žalac, dok je Tolušić najavio projekte u navodnjavanju vrijedne 170 milijuna kuna, ali i ulaganja u drvnu indsutriju te zakone o poljoprivrednom zemljištu i OPG-ovima. Goran Marić, najavio je, pak, s 1. svibnja osnivanje Ureda državne imovine u Osijeku, koji će biti zadužen za rješavanje regionalnih predmeta. U Hrvatskoj je, inače, iz njegova resora čak 60.000 neriješenih predmeta. Uglavnom, svi su ministri zračili optimizmom, što je zaključio i Ivan Vrkić, gradonačelnik Osijeka, koji se pohvalio kako s Vladom izvanredno surađuje 'što je Osijeku donijelo projekte vrijedne 250 milijuna kuna'. U optimističnom i uljepšanom tonu govorili su praktički svi govornici, uglavnom HDZ-ovi dužnosnici i kadrovi, no da ozračje ne bude baš tako idilično pobrinuo se Bernard Jakelić ispred Hrvatske udruge poslodavaca (HUP), kazavši da će on malo drugačije govoriti. - Da ne bude kao da je ovo kongres sjevernokorejske partije, da budemo svi unisoni i slušamo apoteoze o ovoj inicijativi osvrnuo bih se i na neke stvari koje smo davno trebali napraviti, a sad ih ponovno perpetuiramo i onda se neki zapitaju kad ćemo te probleme riješiti, kazao je Jakelić, istaknuvši primjer Hrvatskih šuma za koje tvrdi kako su kao tvrtka preskupe da bi ih financiralo cijelo gospodarstvo, govorio je o problemima parafiskalnih nameta, istaknuvši da „smo preskupi kao država, potičemo kvaziprivatno poduzetništvo, spori smo, neučinkoviti i neefikasni.“ Premijeru se istup Jakelića, inače zamjenika glavnog direktora HUP-a, nije svidio, posebno onaj dio o sjevernokorejskom kongresu. - Nisam shvatio vaš uvodni komentar o sjevernokorejskom kongresu, jer ovdje su svi relevantni čimbenici i predstavnici više političkih opcija. Vlada je puno učinila konkretno na problemu parafiskalnih nameta i vaše kolege iz HUP-a iskazale su zadovoljstvo, a vi ste mi djelovali kao da niste shvatili taj dio dijeloga Vlade i HUP-a, odgovorio je premijer.