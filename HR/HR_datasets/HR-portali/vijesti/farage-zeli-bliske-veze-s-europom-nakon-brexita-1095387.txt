Čelnik britanske eurofobne stranke UKIP Nigel Farage, snažan zagovornik Brexita, izjavio je u utorak da Velika Britanija želi biti dobar prijatelj i trgovački partner preostalih članica Europske unije nakon što Britanija izađe iz EU. – Dobili smo rat. Sada trebamo dobiti mir – rekao je Farage novinarima uoči izvanredne sjednice Europskog parlamenta posvećene ishodu britanskog referenduma. – Mi želimo biti dobri prijatelji, dobri susjedi, dobri trgovinski partneri. Farage je rekao da bi Britanija trebala što prije otići, ali da taj proces treba biti prijateljski. Dodao je da bi Britanija, zbog veličine njezina gospodarstva i bliskih veza s ostatkom EU, trebala dobiti povlašteni sporazum. – Mi smo najveći trgovinski partner eurozone. Možemo dobiti puno bolji sporazum od Norveške – rekao je. Agencija Reuters javlja da su se uoči izvanredne sjednice u Europskom parlamentu susreli predsjednik Komisije Jean-Claude Juncker i Farage te da su kratko i naizgled prijateljski popričali i zagrlili se. Juncker se, međutim, tijekom izlaganja na plenarnoj sjednici okrenuo zastupnicima UKIP-a i upitao ih zašto su tu. – Moramo poštovati britansku demokraciju i to kako se izjasnila (na referendumu) –rekao je Juncker u govoru koji su pljeskom pozdravili zastupnici UKIP-a. – Ovo je posljednji put da ovdje plješćete... i donekle sam iznenađen što ste ovdje. Borite se za izlazak. Britanci su glasovali za izlazak. Zašto ste ovdje – rekao je Juncker prekinuvši čitanje svog napisanog govora. 