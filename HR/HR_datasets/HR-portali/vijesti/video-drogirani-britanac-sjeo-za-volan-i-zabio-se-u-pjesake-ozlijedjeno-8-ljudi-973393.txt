Screenshot: Twitter/ Channel 5 ČAK osam ljudi, uključujući bebu staru manje od dva tjedna, ozlijeđeno je kad ih je britanski turist pokosio automobilom u Marbelli, španjolskom gradu na čuvenoj Costa Del Sol. Kako javlja britanski Express, Britanac je bio pod utjecajem kokaina. Iako je policija u početku mislila da je počinitelj bio pijan, alkotest je pokazalo da mu je razina alkohola u krvi neznatno veća od dopuštene. Nema dokaza da se radi o terorizmu "Ono na što je testiranje bilo pozitivno je droga, kokain u ovom slučaju. Čovjek za kojeg se vjeruje da je bio suvozač bio je pozitivan na kanabis", rekao je izvor povezan s istragom za Expres i dodao kako "nema nikakvih dokaza da je ovo na bilo koji način bilo povezano s terorizmom". Počinitelj star 28 godina navodno je krenuo u krvavi pohod za volanom nakon što je izbačen iz obližnjeg noćnog kluba Ocean Club. Policija je priopćila kako je vozač automobilom napao ljude s kojima se neposredno prije toga posvađao u klubu. Njegov suvozač (29) također je britanski državljanin. Svjedoci tvrde da se svojim Audijem SQ7 u pješačkoj zoni popeo na pločnik i pregazio troje pješaka na njemu prije nego je pobjegao. Iako se policija dala u potjeru, njegov sumanuti pohod završio je tek kad je skrenuo u krivi trak autoceste "Zlatni put" između Margelle i Puerto Banus i zabio se u nekoliko automobila. U jednom od njih ozlijeđeno je troje ljudi, uključujući bebu staru samo 12 tjedana. Traumatizirani očevici i žrtve tvrde da su u prvi trenutak mislili da se radi o terorističkom napadu. "Mislili smo da će netko izaći i početi pucati na ljude", rekao je jedan od njih. Ljudi su se spašavali od jurećeg automobila skačući u grmlje, javlja Sun. Prijeti mu optužba za pokušaj ubojstva Napadač, koji se trenutno nalazi u bolnici i njegov suvozač sutra će biti izvedeni pred istražnog suca. U slučaju da mu se dokaže da je namjerno pregazio pješake, očekuje ga kaznena prijava za pokušaj ubojstva. Prema iskazima svjedoka, napadač se vratio automobilom na isto mjesto na kojem se sukobio s gostima kluba. Gradonačelnik Jose Bernal reagirao je na napad inzistirajući da je Marbella "siguran grad" te kako se radi o "izoliranom incidentu" na koji su službe učinkovito odgovorile. "Ono što se dogodilo jučer je u biti to da su se dvojica drogiranih pijanaca potukli u klubu i otišli u auto i pregazili troje ljudi, koji su srećom preživjeli, u svom ludilu".