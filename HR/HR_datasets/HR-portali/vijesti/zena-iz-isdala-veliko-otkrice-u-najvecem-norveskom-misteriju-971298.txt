ZNANSTVENICI vjeruju da su došli do velikog otkrića u naporima otkrivanja najvećeg norveškog misterija, identiteta "žene iz Isdala", piše BBC.  Misterij star skoro 50 godina  Prije 47 godina u dolini Isdalen u Bergenu pronađeno je spaljeno tijelo žene. Netko je odrezao sve etikete s njene odjeće i riješio se svih dokaza o identitetu.  Skoro 50 godina policija nije uspjela riješiti slučaj. Mjesto na kojem je pronađeno njeno tijelo bilo je poznato kao "Dolina smrti", a oko njega su u ceremonijalnom stilu bili postavljeni nakit, sat, slomljeni kišobran i nekoliko boca. Policija je pronašla i druge tragove - kodirane poruke, lažne identitete - ali nisu uspjeli odgonetnuti što se dogodilo.  U forenzičkom arhivu otkrili očuvanu čeljust  Norveška policija i najveća državna medijska kuća NRK odlučile su ponovo otvoriti slučaj 46 godina kasnije. Istraga NRK otkrila je da je čeljust žene iz Isdala očuvana u forenzičkom arhivu, što otvara mogućnost otkrivanja njenog porijekla modernim znanstvenim metodama.  Nacionalni istražni odjel i sveučilište u Bergenu započeli su analizu njezinih zuba u potrazi za "kemijskim potpisom" koji zubi ostavljaju tijekom formiranja.  Ovo je prvi put da norveška policija koristi ovu tehniku, a zahvaljujući njoj uspjeli su odrediti iz kojeg područja potječe misteriozna žena.  Po prvi put vjeruju da bi mogli otkriti njezin identitet  Znanstvenici su tako izradili kartu Europe s označenim područjima u kojima se žena iz Isdala mogla nalaziti u određenim periodima formacije njezinih zuba.   Najviše područja označeno je u Francuskoj, Velikoj Britaniji i Španjolskoj. Znanstvenici su zaključili da je rođena u istočnoj ili srednjoj Europi te se preselila na zapad u periodu između djetinjstva i adolescencije.  Istražitelji su oduševljeni novim otkrićem koje je znatno suzilo prostor za istragu te po prvi put zaista vjeruju da bi mogli otkriti identitet misteriozne žene.