Premijera Andreja Plenkovića mijenjat će Ljubica Lukačić koja je bila zastupnica u 6. saborskom sazivu. HDZ-ove potpredsjednike Vlade i ministre vanjskih poslova i obrane Davora Ivu Stiera i Damira Krstičevića mijenjat će Majda Burić i Blaženko Boban, Mostova potpredsjednika Vlade i ministra uprave Ivana Kovačića Maro Krstić, zastupnik iz Dubrovnika. Umjesto ministra Tomislava Ćorića u saborskim će klupama sjediti tajnik zagrebačkog HDZ-a, psihijatar Ivan Ćelić, zbog dužnosti ministra zdravstva svoj je mandat "umirovio" Milan Kujundžić, mijenjat će ga Dragica Roščić, ekonomistica iz Baške Vode. Ministra bez portfelja Gorana Marića mijenja načelnik općine Rugvica Mato Čičak, iako se spekuliralo da bi to mogao bivši ministar i zastupnik Ivan Šuker. U Saboru neće sjediti ni vukovarski gradonačelnik Ivan Penava, mijenja ga Marija Balić, zastupnika Dražena Milinkovića mijenjat će Davor Miličević, HDZ-ovac iz Županje. Tko se vraća u saborske klupe? U saborske klupe vraćaju se bivši HDZ-ovi ministri Zlatko Hasanbegović, Darko Horvat, Anton Kliman i Miro Kovač te Mostov Davor Romić, odlaze njihove zamjene Sandra Kulić Makar, Nikolina Babić, Monika Udovičić, Martin Baričević i Natko Felbar. MIP je odluke o zamjenama donio jednoglasno i bez rasprave. 