- Odlazim na Lezbos kako bih izrazio svoju blizinu i solidarnost izbjeglicama i stanovnicima otoka, kao i cijelom narodu Grčke koji je toliko velikodušan u prihvatu migranata, kazao je papa Franjo na koncu današnje opće audijencije na Trgu sv. Petra. Zamolio je da ga se na tom putovanju u subotu 16. travnja prati molitvom, te naglasio kako na otok Lezbos ide zajedno s „braćom carigradskim patrijarhom Bartolomejom i nadbiskupom Atene i cijele Grčke Hieronymusom II“. Preko grčkog otoka Lezbosa prošlo je protekli mjeseci mnogo izbjeglica. Na otok Lezbos papa Franjo dolazi i na poziv carigradskoga ekumenskog patrijarha Bartolomeja, grčkoga predsjednika Prokopisa Paulopoulosa i pravoslavnog nadbiskupa Atene i cijele Grčke Hieronymusa II. Papu će u zračnoj luci Mitilene dočekati grčki premijer Alexis Tsipras. Šef ureda za tisak Svete Stolice otac Federico Lombardi kaže kako je znano da papa Franjo posebnu pažnju ima prema svim velikim krizama današnjega svijeta, a posebno kada je riječ o ljudima koji trpe, kojima je potrebna solidarnost i pomoć. Kao što je otišao na Lampedusu, samo nekoliko mjeseci nakon početka papinstva, kako bi tamo, na granici Mediterana, između Afrike i Italije, izrazio svoju blizinu, tako i sada, kada je stanje vrlo teško na strani Egejskoga mora, Papa želi i konkretno izraziti svoje sudjelovanje i brigu. - Budući da se tu nalazimo na području koje je, sa stajališta kršćanske Crkve, uglavnom pravoslavno, Papa to čini zajedno s nadležnim pravoslavnim vlastima, odnosno s carigradskim patrijarhom i atenskim nadbiskupom - objasnio je Lombardi naglasivši kako je to gesta solidarnosti i kršćanske blizine velikom problemu izbjeglica, prognanih, migranata, koju ekumenski čine predstavnici kršćanskih Crkvi. Taj Franjin potez je, ujedno, poziv svim odgovornim ljudima da se još više zauzmu za pitanje izbjeglica. To je poziv političarima da se zauzmu u traženju čovječnijih rješenja, koja su solidarna i koja poštuju osobe koje trpe u tim velikim problematičnim kretanjima današnjega svijeta, kazao je Lombardi. Konačni program papina posjeta Lezbosu nije zaključen. Zna se da će, nakon kraće molitve, papa Franjo zajedno s patrijarhom Bartolomejom i Hieronimusom II. baciti u more vijenac cvijeća za žrtve, te će posjetiti prihvatilište za izbjeglice i predviđen je ručak s njima. Papa Franjo uvijek naglašava kako bi svi kršćani trebali pomoći izbjeglicama, a ovim simboličkim činom zajedno s dvojicom predstavnika Pravoslavne crkve potiče Europu na humanije držanje prema onima koji pate. >>Tijelo sv. Leopolda Mandića stiže u Zagreb! 