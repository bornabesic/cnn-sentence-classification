U Međimurskoj županiji tvrtke se bore za zavarivače i bravare, a neke čak slobodna radna mjesta oglašavaju na jumbo plakatima postavljenima uz prometnice. Tvrtka Eko Međimurje iz Šenkovca pokraj Čakovca, proizvođač metalnih dijelova, strojeva i opreme, jamči sigurne i redovite plaće 30 posto veće od međimurskog prosjeka. Radnici s iskustvom mogu zaraditi do 8000 kuna. Nudi im se smještaj i topli obrok, isplaćuje im se 13. plaća, božićnice, uskrsnice i naknade za godišnji odmor, dijele se stimulacije, a svi prekovremeni sati plaćaju se, tvrde u tom poduzeću, 50 posto više. No, unatoč svemu tome ne uspijevaju pronaći dovoljan broj radnika! Traže zavarivače, strojobravare, CNC tokare i CNC glodače. – Ljudi se javljaju, ali premalo je prijava u odnosu na naše potrebe. Problem je što školstvo ne prati potrebe gospodarstva. Ravnatelj Tehničke škole Čakovec kooperativan je, trudi se, no ne može ništa bez Županije, a Županija opet ne može ništa bez Ministarstva. Djece će valjda biti dovoljno upisano taman kada ta zanimanja više ne budu potrebna jer će ih zamijeniti roboti – kaže predsjednik uprave Saša Novaković. Nedostatak radne snage problem je s kojim se susreću poslovni partneri u cijeloj Europi, no razlika je što je u Hrvatskoj stopa nezaposlenosti oko 15 posto, a kod njih četiri do pet posto. Gdje su, pita se, svi ti nezaposleni? Tvrtka radi na dovođenju ljudi iz Siska i Slavonskog Broda jer u Međimurju nedostaje radnika s obzirom na to da je sve veća konkurencija, a otvaraju se i dolaze nove tvrtke. Eko Međimurje ima i program prekvalifikacija. Ramona Cafuk (23) na prekvalifikaciju za zavarivača odlučila se na prijedlog HZZ-a. – Po struci sam arhitektonska tehničarka, ali posao je bilo nemoguće pronaći – požalila se. Novaković kaže da kod njih plaće nisu male. – Svi gledaju njemačke plaće i htjeli bi ih imati doma. Mi, na žalost, to ne možemo. Veliki je problem nama izvoznicima jaka kuna koja nam ne odgovara. Sa slabijom kunom mogli bismo povećati i plaće – tvrdi. Razmišlja i o uvozu radne snage, poput kolega koji to već rade, no tu je problem sustav kvota koji, tvrdi, pogoduje brodogradnji. – Uspjeli smo se lani izboriti da se kvote prošire, no metaloprerađivačka industrija dobila je samo 150 dozvola. Slovenija, na primjer, ima praksu da objavi oglas na burzi i, ako im se u roku od 14 dana nitko ne javi, mogu dovesti čovjeka izvana – kaže Novaković. Ravnatelj Tehničke škole Dražen Blažeka kaže da su isključivo na traženje poslodavaca za iduću školsku godinu predvidjeli dva odjeljenja bravara umjesto jednog. – Za sve više od toga trebaju se uključiti Županija i država – kaže. >>Uzbuna na tržištu rada: Hrvatskoj treba još 16.000 stranih radnika. Pogledajte koji radnici se traže! >> Hrvatskoj nedostaju stotine profesionalnih vozača >> U svibnju rokovi za završetak, ali hotele nema tko graditi