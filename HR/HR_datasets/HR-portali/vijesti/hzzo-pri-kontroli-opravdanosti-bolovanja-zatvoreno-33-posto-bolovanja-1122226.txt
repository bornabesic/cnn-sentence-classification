Kontrolori Hrvatskog zavoda za zdravstveno osiguranje (HZZO) u akciji kontrole bolovanja, koja je trajala od polovice rujna do polovice listopada, obavili su kontrolu u 260 ordinacija obiteljske medicine te zbog neopravdanosti zatvorili 33 posto otvorenih bolovanja. Po podacima HZZO-a, obavljena je kontrola 886 osiguranika te je zaključeno 294 bolovanja. Najviše bolovanja zatvoreno je u Splitsko-dalmatinskoj županiji (43 posto) i Primorsko-goranskoj županiji (39 posto). V.d. ravnatelja HZZO-a Fedor Dorčić ističe kako je do pojačanih kontrola došlo zbog ekspanzije bolovanja u zadnje vrijeme, u ukupnom broju i danima trajanja bolovanja, koji su porasli s 39.000 na 46.000 dana. "To predstavlja iznimno financijsko opterećenje, koje godišnje iznosi između 100 i 150 milijuna kuna, pa je to bio razlog zašto smo krenuli u kontrole", kaže Dorčić. Ističe kako cilj kontrole nije kažnjavanje liječnika koji propisuju bolovanja, iako će za veće propuste biti sankcija, te najavljuje nastavak pojačanih kontrola. Dorčić smatra da za smanjenje ukupne stope bolovanja treba ubrzati rad Jedinstvenog tijela vještačenja koje donosi ocjene radne sposobnosti u slučaju dijela osoba koje su na bolovanju, jer se na ocjene sada čeka više od godine dana. >> Dorčić: 'U HZZO-u su zaposlene 72 osobe, većina na određeno vrijeme i to kao zamjena' 