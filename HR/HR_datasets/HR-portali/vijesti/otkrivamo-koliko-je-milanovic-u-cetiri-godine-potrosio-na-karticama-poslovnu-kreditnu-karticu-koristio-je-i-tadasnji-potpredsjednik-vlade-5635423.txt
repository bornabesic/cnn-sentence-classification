Bivši premijer Zoran Milanović na račun Vladinih poslovnih kreditnih kartica tijekom četverogodišnjeg mandata potrošio je ukupno 303.410 kuna na putovanjima u inozemstvu.  Najrastrošniji je bio 2014. godine, kad je potrošio 111.523 kune, a najmanje je potrošio u posljednjoj godini mandata, 2015., kad je “ispeglao” 53.990 kuna. Godine 2012. Milanovićev trošak iznosio je 57.102 kune, a 2013. potrošio je 80.795 kuna. No, bivši premijer Milanović nije osobno koristio Vladinu poslovnu kreditnu karticu, kažu nam u Vladi, nego su njegove račune na službenim putovanjima plaćali oni koji su se koristili njima. U Uredu predsjednika Vlade od 2011. do 2015. godine to su bili, kažu u Vladi, predstojnik Ureda Tomislav Saucha, njegov zamjenik Dalibor Dvorny te savjetnici predsjednika Vlade za diplomatski protokol Ivan Mašina i Natalija Bukovec-Osmičević. Njih četvero su po poslovnim kreditnim karticama tijekom 2012., 2013., 2014. i 2015. godine potrošili nešto više od milijun kuna. Najviše je potrošeno 2014. godine, kad su ukupni troškovi iznosili 490.907 kuna, 2012. su iznosili 144.656 kuna, 2013. - 228.383 kune te 2015. - 227.899 kuna. Bivši premijer Milanović je, čini se, u svog predstojnika Ureda Sauchu imao veliko povjerenje. Tako mu je prepustio, osim brige o službenim putovanjima, troškovima ureda, reprezentacije itd., da koristi Vladinu poslovnu kreditnu karticu te plaća i njegove račune. I sam Milanović je zadnjih dana, otkako je uhićen Saucha, ponavljao da je to njegova “politička i moralna odgovornost, ali pravna nije”. “Ako idemo u Bruxelles ili New York, normalno je da ja kažem tko ide sa mnom na put. To se poštuje, ali kakva je sama procedura, ja to ne znam. Nisam u tome sudjelovao. Ima razloga za to, da se premijera zaštiti upravo od ovakvih situacija. Jer premijer, barem ja, potpisuje političke odluke Vlade, sve ono što je odlučeno na sjednicama Vlade i međunarodne ugovore, što također radi rijetko. Recimo, kada je na nekim međunarodnim konferencijama, kada to rade premijeri, ali za to treba punomoć Vlade”, izjavio je bivši premijer Milanović za televiziju N1. Poslovnu kreditnu karticu 2012. i 2013. godine koristio je, stoji u odgovoru iz Vlade, i tadašnji potpredsjednik Vlade Neven Mimica koji je tijekom te dvije godine potrošio ukupno 135.269 kuna. Tijekom 2016. poslovne kreditne kartice u Uredu premijera koristili su predstojnik Ureda Neven Zelić i njegov zamjenik Tomislav Pokaz. Ukupni troškovi po poslovnim karticama za 2016. iznosili su 109.013 kuna. Tom karticom podmireni su i troškovi bivšeg premijera Tihomira Oreškovića tijekom službenog puta u inozemstvo u iznosu od 37.774 kune (smještaj na službenom putu i reprezentacija). Troškovi Milanovićeve Vlade privukli su pažnju protekli tjedan nakon uhićenja njegova nekadašnjeg predstojnika Ureda Tomislava Sauche koji je, kako ga tereti DORH, od 2013. do 2015. godine preko fiktivnih putnih naloga na imena posebnih savjetnika podigao više od 540 tisuća kuna akontacija za dnevnice.