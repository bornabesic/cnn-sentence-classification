Stanovnici sirijskog grada Raqqe žive u strahu jer, zarobljeni u jednom od posljednjih uporišta Islamske države, koja je taj grad proglasila prijestolnicom svog samozvanog kalifata, služe kao ljudski štitovi u finalnoj bitci koja se odvija između ISIS-a i koalicije predvođene SAD-om. Čitav pojas od nagaznih mina i kontrolnih točaka okružuje grad. Unutra je svim muškarcima naređeno da nose prepoznatljive džihadističke hlače i duge majice - kako se civili ne bi puno razlikovali od islamista. Stotine, ako ne i tisuće Sirijaca koji su napustili druge dijelove države sada žive u šatorima na ulicama Raqqe, i zapravo su meta borbenih zrakoplova koji ih neprekidno nadlijeću, a u opasnosti su i od svakodnevnih borbi koje se odvijaju na tlu, pred njihovim očima. Između blokova zgrada raširene su velike cerade kako bi se od špijunskih aviona i satelita sakrila kretanja militanata. Procjenjuje se kako u gradu živi oko 300.000 prestravljenih ljudi koji ne znaju kako pobjeći na sigurno. Milijuni letaka koje su koalicijski zrakoplovi danima bacali bili su zbunjujući - jedni su sugerirali da ljudi koji žive u šatorima krenu prema Eufratu jer su područja prema rijeci sigurnija, dok su drugi upozoravali da će brodovi koji pokušaju prijeći rijeku biti uništeni jer islamisti koriste brodove za prijevoz oružja. REUTERS   Masovna panika izbila je u nedjelju kada je Islamska država objavila putem zvučnika na minaretu jedne od džamija da će u zračnim napadima koalicijskih snaga biti pogođena brana na zapadu Raqqe, pokrajine koja nosi isto ime kao i grad. Stanovnicima je rečeno kako moraju pobjeći pred poplavom, i tisuće su ih poslušali. Militanti su im dopustili da dođu na područje pod njihovom kontrolom, ako za sobom ostave sve što posjeduju, kazao je aktivist koji je u kontaktu s ljudima u gradu. Nekoliko sati kasnije, islamisti su objavili kako je sve bila lažna uzbuna i pozvali sve da se vrate. - Ljudi ne znaju kamo poći - ispričao je aktivist agenciji Associated Press napominjući kako su zarobljeni između nagaznih mina, zračnih udara i boraca Islamske države koji šeću među civilima. REUTERS   Do informacija je vrlo teško doći, a džihadisti stalno traže 'špijune'. Jedan aktivist ispričao je kako je dvoje ljudi nedavno ubijeno jer su sumnjali da kontaktiraju s koalicijskim snagama. Pristup internetu dozvoljen je u samo nekoliko kafića gdje su vlasnici morali dati svoja imena i adrese, a islamisti ih redovito kontroliraju - upadnu u kafić i narede svima da dignu ruke kako bi pregledali što im je na ekranima. Islamska država poslala je većinu svojih europskih boraca iz Raqqe prema istoku, što je vjerojatno znak da žele zaštititi strane borce, zbog propagande ili pak kako bi izvršili terorističke napade u njihovim domovinama, tvrde aktivist Tim Ramadan i Eyas Dass, urednik Al Raqqa Posta, portala koji dokumentira zvjerstva koja su počinili borci Islamske države i sirijska vlada. Sirijci i Iračani u Raqqi vode obrambene snage, a podupiru ih oni koji su se izvukli iz Mosula i drugih dijelova Iraka. Dass tvrdi kako oko 2000 muškaraca i njihovih obitelji stiže iz Iraka, a Ramadan tvrdi kako je puno njih već stiglo u Raqqu. Rami Abdurrahman, čelnik Sirijskog opservatorija za ljudska prava, procjenjuje kako je u gradu već 4000 boraca. Kurdsko-arapski borci okupljeni u Sirijskim demokratskim snagama (SDF) došli su na poziciju na oko 8 kilometara od grada. Koalicijske snage uništile su 18 mostova, uključujući i one glavne koji vode prema Eufratu. Zračnim napadima obrušili su se na najveću islamističku bazu sjeverno od grada i uništili većinu zgrada u njoj, tvrde aktivisti. Pobjeći iz Raqqe preskupo je za većinu stanovnika. Krijumčari - uglavnom islamisti koji se nadaju dodatnoj zaradi - naplaćuju posao između 300 i 500 dolara po osobi, a ponekad cifra za bijeg iz grada raste i do 1000 dolara, tvrdi nekoliko aktivista i humanitaraca koji su upoznati sa situacijom. REUTERS   No, ni kada izađu iz grada, nisu sigurni - suočavaju se s brojnim nagaznim minama. Jedan humanitarac koji je želio ostati anoniman kazao je kako je čovjek koji je pobjegao iz grada izgubio dijete zbog bombi koje su postavljene duž ceste, a i on sam je teško ozlijeđen. Oni pak koji dođu u područja koje kontroliraju SDF-ovci bivaju vraćeni natrag ukoliko nemaju nikoga tko će jamčiti za njih. Naime, nekima je odbijen ulaz zbog sumnje da se radi o infiltratorima ili simpatizerima ISIS-a, tvrdi aktivist Muhab Nasser. Cijena za bijeg iz države košta pak između 3000 i 4000 dolara po osobi, tvrdi turski aktivist Sarmad al-Jilane. Stoga je samo nekoliko ljudi iz Raqqe dospjelo do juga Turske gdje se nalaze stotine tisuća drugih Sirijaca koji su pobjegli od rata. Sarmad al-Jilane tvrdi kako još uvijek nema izbjegličkog vala iz Raqqe - što je jeziv dokaz o tome koliko je teško iz tog grada pobjeći. Islamisti se u Raqqu useljavaju s obiteljima kako bi se što bolje uklopili među civile. Stanovnici moraju kopati rovove, puniti vreće s pijeskom i graditi nasipe kako bi 'obranili grad'. Djeca su prestala ići u školu. - Ako želite nastavu, idete u džamiju - kazao je Hamad, bivši stanovnik Raqqe koji je i dan danas iz Bejruta u redovnom kontaktu sa stanovnicima. Hrana i dalje dolazi do grada, iako su cijene papreno narasle nakon što su srušeni mostovi. Medicinska pomoć gotovo da ne postoji jer je većina liječnika otišla davnih dana, a u bolnicama nedostaje opreme, priča Hamad koji nije želio otkriti svoje prezime zbog sigurnosti svoje obitelji i prijatelja koji još uvijek žive u Raqqi. No, podzemne klinike za borce Islamske države dobro su opremljene, tvrdi Hussam Eesa, jedan od osnivača aktivističke organizacije Raqqa is Being Slaughtered Silently koji se trenutno nalazi u Turskoj. - Preko zvučnika govore ljudima da je ovo bitka protiv islama, kako nas napadaju svi narodi i kako je Prorok kazao da se moramo ujediniti. Stvaraju psihološki pritisak na stanovnike - zaključuje Eesa.