Foto i video: Index SASTANAK u Banovini nije pomogao, napetosti na relaciji Darko Miladin - Udruga AAA nastavile su se. Prolaz u spornu prostoriju u Dioklecijanovoj ulici, u samom središtu Splita, 30 metara od Peristila, nekoliko puta je probijan i zatvaran, policija je više-manje dolazila svaki dan. Rješenje o vraćanju u prvobitno stanje, koje je Grad Split izdao Milanu, nije, čini se, nikada prispjelo na poslanu adresu tako da je ostalo mrtvo slovo na papiru, a predsjednik Udruge Antej Jelenić danas je optužio pročelnika za gradske prostore Ivicu Pavića da pogoduje Miladinu jer iz njihovog ugovora želi izbaciti prostoriju oko koje već dobrih mjesec dana traje sukob. Znak pažnje za Ivicu Pavića Danas su aktivisti Udruge AAA i Radničke fronte pred Banovinu donijeli 30 vreća šuta u sklopu performansa nazvanog "Znak pažnje za Ivicu Pavića". Na vrh je postavljena crna ptica. Jelenić kaže da je to kormoran koji je upao u naftu te da simbolizira potpunu katastrofu koja nas je pogodila. Aktivisti udruge i Radničke fronte medijima su se pojadali kako nitko nije stao na njihovu stranu te da pomoć nemaju ni od policije, koja ih, tvrde, privodi i prijavljuje premda su žrtve napada. Zoran Burić iz Radničke fronte tvrdi da ga je Miladin potegao šipkom, spominju da su ih napali i aparatom za varenje, a prošli tjedan svjedočili smo neugodnoj sceni napada mladića koji je došao s Miladinove strane. U Banovini čekaju izbore pa će objaviti priopćenje Performans je pred Banovinu privukao i značajne policijske snage. Legitimirali su aktiviste, čini se kako nije bilo posebnih problema. Miladin u Dioklecijanovoj preuređuje prostor u luksuzan hotel, a soba na drugom katu "ušla" mu je u objekt. S udrugom se koncem prošle godine dogovorio da će prostoriju renovirati, no prije mjesec dana zazidao je prolaz. Banovina bi u ponedjeljak trebala objaviti priopćenje oko cijele situacije. Upravo u ponedjeljak će se definitivno znati i tko je Baldasarov nasljednik, Kerum ili Opara.