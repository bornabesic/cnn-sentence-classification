Vlada je danas za posebnog povjerenika koji bi trebao uspostaviti red u Agrokoru imenovala Antu Ramljaka, partnera u tvrtci Texo Management d.o.o. koja se bavi pružanjem usluga financijskog savjetovanja prilikom prodaja, spajanja ili preuzimanja kompanija, te usluga financijskog i investicijskog konzaltinga. U odnosu na druga dva kandidata, Branimira Bicelja i Uwea Gregoriusa, Ramljakova prednost je poznavanje domaće poslovne mreže, te brojni kontakti u poslovnoj i financijskoj zajednici. Ante Ramljak rođen je 1967. u Splitu, rastavljen je i otac troje djece. Završio je Srednju pomorsku školu u Splitu, studirao na Pomorskom fakultetu u Rijeci te završio Ekonomski fakultet u Zagrebu gdje je i doktorirao. Od 1992. do 1996. radio je u tvrtki Investco, domaćoj brokerskoj kući, kao financijski analitičar i project menadžer u Odjelu spajanja i preuzimanja (M&A). Tada je radio i na savjetovanju domaćih i stranih klijenata u privatizaciji najvećih hrvatskih kompanija, a te transakcije su uključivale: izdanje prvih hrvatskih municipalnih obveznica za Grad Zadar, MBO Tankerske plovidbe, green field investiciju u prehrambenoj industriji i akviziciju najveće hrvatske pivovare. Od 1996. do 2007. radio je u CAIB-u, investicijskoj banci, članici Bank Austria Groupa, kao project manager u odjelu Corporate Finance. Potom je promoviran u člana Uprave CAIB-ova lokalnog ureda, a zatim dolazi na mjesto predsjednika Uprave CAIB-a Zagreb. Karijeru 2008. nastavlja u investicijskoj tvrtki Quaestus gdje je aktivno uključen u praćenje i nadziranje svih Quaestusovih projekata kako u Hrvatskoj tako i u cijeloj regiji, da bi 2012. postao specijalni savjetnik Radimira Čačića, potpredsjednika Vlade i ministra gospodarstva za energetski sektor, te član Uprave Centra za praćenje investicija u energetskom sektoru (CEI). Od 2014. do danas radi u tvrtki Texo. Ramljak je sudjelovao, kako se neslužbeno moglo doznati, u pripremi zakona o prinudnoj upravi, odnosno lex Agrokor, pa je i ta okolnost možda prevagnula u ovom slučaju jer poznaje duh i slovo zakona u dušu, njegove snage i slabosti. Još jedna Ramljakova prednost jest to što je nekoliko godina kao profesionalac koji nije član niti jedne stranke proveo u politici na savjetničkim i izvršnim pozicijama, a kako će vođenje postupka prinudne uprave zahtijevati iznimno mnogo pregovora s vjerovnicima - bankama, obvezničarima i dobavljačima, ali i politikom - i taj njegov angažman otprije nekoliko godina u Vladi donosi dodatnu prednost.