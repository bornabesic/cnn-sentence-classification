“Kurikularna reforma važan je nacionalni projekt na kojem treba uključiti sve strukture društva jer zacrtava i usmjerava za desetljeća na ono što se tiče odgoja i obrazovanja, pa se s tim projektom ne bi trebalo žuriti i valja mu posvetiti dostatnu pozornost i vrijeme”, komentirao je najnovija zbivanja oko kurikuluma predsjednik HBK mons Želimir Puljić, nadbiskup zadarski. Ne smije biti kratkog daha – Imam dojam iz ovih javnih rasprava kako je „skupina entuzijasta“ radila na povjerenom zadatku dosta „samostalno“, bez strukturalne povezanosti s određenim institucijama koje bi im po logici stvari imale što reći i savjetovati. Pogotovu ako se radi o materiji kojom se te institucije desetljećima bave – kaže mons. Puljić, dodajući kako oni koji su sada ili će biti uključeni u taj projekt moraju “u duhu reformske korektnosti i znanstvene poniznosti raditi sa sviješću kako je školstvo nastalo i funkcioniralo stoljećima te da svijet ne počinje od nas“. – Postoji solidna podloga znanosti, iskustava i materijala koje treba uzeti u obzir. Kurikularna reforma mora usvojiti znanstvene i antropološke principe koji će joj garantirati trajnost i „dug život“. U protivnom riskira se učiniti nešto što će biti vrlo kratkog i prolaznog daha. A to nije smisao reforme – kaže mons. Puljić. – Očito je školstvo nije onakvo kakvo bi trebalo biti i da promjena treba. Ne smije se zazirati od toga da ta promjena bude najkvalitetnija moguća i, ako neke stvari nisu dobro napravljene, da ih se treba preispitati kako bi bile najbolje što mogu biti. Nisam protivnik kurikuluma jer ovo što sada imamo ne funkcionira, ali ne znam zašto se svaki govor o tome da se nešto treba doraditi drži napadom na kurikulum – kaže biskup dubrovački mons. Mate Uzinić, dodajući da je HBK dao svoje priopćenje prije tri godine o spornom modulu zdravstvenog odgoja. – Da Crkva stoji iza bilo čega, nema nikakva temelja, premda Crkva i biskupi žele najbolje za našu djecu i, kao i svi drugi, želi promjenu sustava školovanja. Ali sadržaj koji će se ponuditi treba biti što je moguće bolji, a ne da bude površnosti ili podloga za neka ideološka prepucavanja ili nečije druge interese – rekao nam je mons. Uzinić. “Oholi stručnjaci” – Treba biti mudriji i ništa ne lomiti na brzinu. Prije su tražili da se uključi što više stručnjaka u izradu kurikuluma i pozivali su ih, a sada, kada su predloženi novi stručnjaci, ponašaju se oholo. Također, kažu kako se politika ne smije miješati u to pitanje, a politika ih je dovela i sad ponovno traže od politike da ih podupre. S odgojem djece i znanošću treba biti iznimno oprezan – upozorio je sisački biskup mons. Vlado Košić. 