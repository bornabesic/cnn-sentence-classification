Foto i video: Dario Dalmacija/Index ANKA Mrak Taritaš lovi šest postotnih poena zaostatka za Milanom Bandićem u borbi za gradonačelničko mjesto u Zagrebu. Na sve moguće načine pokušava uvjeriti glasače da ovo nisu obični izbori, nego da je riječ o referendumu za ili protiv Milana Bandića i da je zapravo manje važno tko mu se suprotstavlja, već da je najvažnije da ga se nakon 17 godina makne. Referendumsko pitanje je, po njoj: "Ili Zagreb ili On". Međutim, čini se da je njena kampanja previše mlaka da bi Zagrepčane uvjerila u to. Nema svjetonazora u komunalnim temama "Čini vam se da je mlaka jer aktualni gradonačelnik izbjegava bilo kakvu mogućnost sučeljavanja. Komuniciram od izborne noći i jasno sam rekla da bih da sam bila treća pozvala građane da podrže izazivača", kaže Anka Mrak Taritaš priznajući time da je Milan Bandić ignoriranjem donekle minirao njene namjere te pokazuje svoje razočaranje Sandrom Švaljek. No, zato joj je došla neočekivana potpora s desnice. Iz krugova bliskih Zlatku Hasanbegoviću i Bruni Esih može se čuti da joj daju tihu potporu i preporučuju svojim biračima da glasaju za nju. "Kad sam krenula u kampanju, rekla sam da želim da kampanja bude nadstranačka jer je Zagreb važniji od bilo koje stranke. Za uspjeh se mora dobiti potpora široke platforme, pa čak i od ljudi koji vam nikada ne bi dali glas na parlamentarnim izborima. Samo jednim velikim valom možemo doći do promjene. Čak i na ekstremnoj desnici su svjesni da ako žele promjenu, moramo maknuti gospodina Bandića. I ljudi koji su svjetonazorski negdje drugdje imaju priliku izabrati gradonačelnicu koja će Zagrebom upravljati na drugačiji način", rekla je Anka Mrak Taritaš, smatrajući da teme u Zagrebu nisu svjetonazorske nego komunalne. Mijenjala bi ime Trgu maršala Tita "Bez obzira na to glasa li netko desno ili lijevo, voli imati vodovod, što bolji javni prijevoz, da mu dijete ide u vrtić ili ima jednosmjensku nastavu u školi. Trg maršala Tita je sporedan, možda je svjetonazorski važan, ali ovdje nije bitan", kaže kandidatkinja koja bi i sama mijenjala ime Trgu maršala Tita. "Promijenila bih mu ime u Trg Josipa Broza Tita. Kad bi Skupština odlučila održati referendum o imenu tog trga, to bi bilo legitimno i ne bih imala ništa protiv referenduma. Bandić je imao puno prilika održati taj referendum, ali nije, kao što nije održao ni ogroman broj svojih drugih obećanja", kaže Mrak Taritaš. Dok smo razgovarali s Ankom Mrak Taritaš, trajao je pretres i uhićenje Petra Pripuza koji je s Milanom Bandićem već dijelio pritvorske dane. Drugi gradovi zarađuju na otpadu, a Zagreb plaća Pripuzu "Vrlo je neobično da se to događa u ovom trenutku. Ja o tome relativno malo znam, ali pouzdano znam da je za glomazni otpad u Zagrebu napravljen ugovor s tvrtkom u vlasništvu gospodina Pripuza, što je neobično, budući da drugi gradovi zarađuju na glomaznom otpadu, a ne plaćaju nekom drugom da ga zbrinjava. Očito su te veze dugogodišnje. Kad je u pitanju otpad, puno toga vidimo u B i C produkcijama američkih filmova. Međutim, ne bih željela da gospodin Bandić u finišu kampanje opet završi u Remetincu. Utemeljeno je nepovjerenje građana u sudstvo i ja imam upitnik iznad glave. Voljela bih da gospodin Bandić bude poražen na izborima i da tako dođe do smjene vladavine koja u Zagrebu traje 17 godina", rekla je Mrak Taritaš. Što je još Bandićeva izazivačica rekla u intervjuu za Index, pogledajte u videu.