Screenshot: Index ANDRO KRSTULOVIĆ OPARA odlučio je sinoć prošetati Splitom nakon što je stigla vijest da je pobijedio Keruma. Spustio se preko Matejuške na Rivu, napravio đir preko Peristila i Pjace, zapjevao i zazviždukao "Don't worry, be happy". "Uvijek idem pješice, uvijek sam među ljudima, koliko god oni govorili da sam elitist i da hodam s tjelohraniteljima. Ovo je moj grad, šećem s ljudima, želim se susresti sa sugrađanima, kao što radim to svaki dan, ovo je u mojoj mentalnoj mapi. I u Banovinu ću vjerojatno biciklom, koju su toliko puta ismijavali. Ne mijenja se ništa u mom odnosu prema građanima i gradu", kazao nam je Opara.  "Grad Split pokazao je svoju gradskost" Evo što nam je kazao novi splitski gradonačelnik. "Pobijedio je Split, idemo sutra raditi posao. Trudit ću se učiniti Split za sve. I za one koji mi nisu dali glas, čak i one kojima je teško bilo izaći na biralište. To iskreno mislim. Svjestan sam odgovornosti, ali to ćemo odraditi. Imamo snage, imamo znanja, imamo potporu. Zadovoljan sam. Grad Split je pokazao svoju gradskost, pokazao je svoju spremnost na shvaćanje važnosti ovog trenutka. Ovo je pobjeda svih građana, i onih koji mi nisu dali glas. Bit ću i njihov gradonačelnik", kazao je Opara. "Nema nijednog ozbiljnog vijećnika koji voli Split da neće dati potporu za proračun" HDZ čeka težak posao sastavljanja većine u Gradskom vijeću. Njihovih je 11 mandata, a s druge strane stola nalaze se Kerumov HGS sa 8, Pametno sa 7, MOST-ovih pet i 4 iz koalicije SDP-HNS. Na Keruma Opara ne računa, ali računa na njegove HGS-ovce. Koliko je to moguće?  "Imamo većinu u Gradskom vijeću. Svi oni vijećnici, a ima ih 34, koji vole ovaj grad, neće dopustiti da Grad funkcionira bez proračuna. Nefunkcionalan smo grad, najnezaštićeniji sugrađani traže pomoć svog grada, a on ga ne može dati. Nema nijednog ozbiljnog vijećnika koji voli ovaj grad koji neće dati potporu za donošenje proračuna. Mi moramo radi građana donijeti proračun. Ne očekujem trgovinu i koalicije, nego koaliciju za Split, koaliciju za građane. Moramo donijeti proračun. Kada se smire strasti, složit ćemo kvalitetnu većinu koja će omogućiti ravnomjeran razvoj grada i primjenu programa Split za sve", smatra Opara.  Oparu nisu poljuljale ni izlazne ankete Pitali smo ga i što će mu biti prva stvar kada uđe u Banovinu. "Sakupit ću sve pročelnike i čelnike službe, saslušati ih, podijeliti zadatke za pripremu donošenja proračuna. Ne možemo dopustiti da drugi najveći grad u državi, koji po svemu može biti prvi, ne funkcionira. Očekujem od povjerenice Ramljak, koja je sjajno obavila posao, da obavimo primopredaju što je prije moguće", kazao je Opara. Kako se osjećao kada su izlazne ankete u 19 sati dale prednost Kerumu? "U svakom trenutku sam znao da je jedina anketa na terenu. Obilazio sam teren, svakog dana kilometre među ljudima. Sjetite se mojih riječi na početku kampanje 22. studenog prošle godine. Mi pobjeđujemo. To se i dogodilo."