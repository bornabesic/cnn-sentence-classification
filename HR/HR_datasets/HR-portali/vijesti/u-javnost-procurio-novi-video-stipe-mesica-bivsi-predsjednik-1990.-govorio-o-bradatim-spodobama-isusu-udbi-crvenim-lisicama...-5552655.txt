Samo dva dana nakon snimke u kojoj se vidi kako Stjepan Mesić tijekom jednog sastanka relativizira zločine koji su se dogodili u Jasenovcu, pojavila se nova snimka iz ožujka 1990. na kojoj Mesić govori o Udbi, Isusu, Srbima... Snimku je na Facebooku objavila Radio emisija KROS, koja se na hrvatskom jeziku emitira u njemačkom gradu Karlsruheu, prenosi N1.   'Stipe Mesić je 18.3.1990. održao govor u Karlsruheu kojeg se sigurno više ni ne sjeća i iza kojeg sigurno više ne stoji. Ipak je to bilo u mladenačkim danima. Kada pogleda video, možda se sjeti što je govorio, malo o crvenim lisicama, o Udbi, Isusu, Srbima… Ako ne možemo i ne trebamo zaboraviti zločine koje su pojedinci svjesno ili nesvjesno činili u ratnim sukobima, kako možemo zaboraviti riječi koje je netko izgovarao pri punoj savjesti. Zato i postoje dokumenti koji istinito svjedoče o nekim zbivanjima, ne radi revizionizma, nego radi istine. Uvijek je pitanje kad čovjek ne zna što je - nisam ja ustaša (pa dobro), nisam ja partizan (pa u redu), nisam ja čovjek (pa valjda znaš što si i čiji si produkt), nisam ja ovo, nisam ja ono, na kraju se ČOVJEK ipak mora odlučiti što je', stoji u opisu snimke. 'Srbi u Hrvatskoj imaju pravo na autonomnost, ali kulturnu, to im nitko ne dira. Svoj jezik mogu znati. Ali nema nitko pravo, pa ni Srbi u Hrvatskoj Hrvate prozivati kako će zvati svoj jezik. Mi ga više od tisuću godina zovemo hrvatski i hrvatski će ostati', rekao je Mesić. 'Mi nemamo vremena nadmudrivati se s Partijom', dodao je te dodao da im na riječ 'više ne možemo vjerovati'. 'Ovaj narod im je 45 godina vjerovao na riječ, a sad bi to morao biti šašav narod koji bi im opet povjerovao', rekao je Mesić i dodao kako je 'noć trajala 45 godina'. ''Nitko u Hrvatskoj ne može imati ni milimetra manje zato što nije Hrvat, ali ni pola milimetra više', kazao je Mesić. 'HDZ mnogi napadaju, vidjeli ste da ima puno pokreta koji su i radikalniji od nas. Ali njih nitko ne napada, mogu govoriti što žele', govorio je Mesić. 'Vlast HDZ-om plaši Srbe u Hrvatskoj. Svaki Srbin u Hrvatskoj mora znati, ukoliko Hrvatsku smatra svojom domovinom, dobrodošao je, ali mora raditi na dobrobit te domovine, a ne za Miloševića i Šešelja. Ne za one bradate spodobe koje nam se prijete mitinzima', zaključio je bivši predsjednik Republike Hrvatske.