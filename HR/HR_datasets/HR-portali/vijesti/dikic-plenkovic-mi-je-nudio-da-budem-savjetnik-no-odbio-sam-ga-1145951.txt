Hrvatski znanstvenik Ivan Đikić otkrio je razloge zbog kojih se odlučio osobno javiti premijeru Andreju Plenkoviću vezano uz slučaj Pave Barišića i optužbi za plagijat. U posljednja je tri mjeseca, kaže, dobio više desetaka upita o 'slučaju Barišić' te je odbijao ulaziti u javnu raspravu. Zbog osjećaja odgovornosti prema znanstvenicima odlučio se osobno javiti premijeru. - Javno sam istupio tek nakon što je Etički odbor Hrvatskog sabora donio odluku da je ministar Barišić počinio plagijat, ali se nije dogodila očekivana reakcija. Tada sam odlučio javno apelirati na premijera da podrži demokratske standarde zemalja EU o netoleriranju plagiranja - kazao je Đikić u razgovoru za Novi list.  Objašnjava kako njegova trenutna djelovanja nemaju nikakve veze s hajkom iz 2006. godine !jer je ona bila povezana s djelovanjem tadašnjeg ministra Dragana Primorca, a ne njegovog pomoćnika Barišića". - Zanimljivo je pratiti kako Dragan Primorac u ovom slučaju nije podržao svog bivšeg pomoćnika glede njegova plagijata, nego naprotiv javno kritizira premijera Plenkovića da je neodlučan političar - kazao je Đikić. Rekao je i da ga je bivši ministar Željko Jovanović zvao da mu bude posebni savjetnik, no on je to odbio jer se "ne želi baviti politikom u znanosti". - Premijer Plenković mi je također nudio da budem savjetnik te me pozvao da odemo na kavu i osobno se upoznamo. Zbog istih razloga i svojih principa odbio sam i njega. Prema tome, nisam bio savjetnik, formalni ili neformalni, bilo kojem političaru u Hrvatskoj - rekao je Đikić. Plagiranje i napade na one koji otkriju plagiranje naveo je kao "ozbiljan problem koji priječi njen napredak". Naveo je i njemačke ministre koji su dali ostavke zbog plagiranja ali i predsjednik Mađarske Pal Schmitt koji je iz istog razloga podnio ostavku. - Takve društvene standarde trebamo i u Hrvatskoj, jer bi se tada i naši političari od vrha do dna ponašali odgovornije - objasnio je znanstvenik. >> Đikić analizirao Barišićev rad i poručio Plenkoviću: Ministar će trebati odstupiti ako želite održati ikakve demokratske standarde zemalja EU 