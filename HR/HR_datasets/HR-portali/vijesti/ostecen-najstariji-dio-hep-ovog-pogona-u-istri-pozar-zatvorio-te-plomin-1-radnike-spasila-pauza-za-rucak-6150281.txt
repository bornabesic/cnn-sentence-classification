Jučer ujutro dogodila se eksplozija u Termoelektrani Plomin 1 nakon čega je buknuo požar. Na sreću nije bilo ozlijeđenih jer je zgrada termoelektrane odmah evakuirana, a i požar nije bio većih razmjera. Dojava je u policiju stigla jučer u 11.18 sati, nakon čega su policajci iz Policijske uprave istarske odmah izašli na teren s vatrogascima iz Javne vatrogasne postrojbe Labin. Požar je, na svu sreću, buknuo baš kada su radnici bili na pauzi za ručak, iako je na njih itekako djelovao potresno, posebno kada su čuli eksploziju. A ni prizor elektrane iz koje suklja crni gusti dim nije pružao optimizam. Ipak, vatrogasci su umirivali. - Rješavamo problem i požar će tijekom dana biti ugašen. Riječ je o požaru koji je zahvatio područje gdje se nalaze glavni kabeli koji su nužni za rad termoelektrane, a gašenje otežava gusti dim. Na teren smo izašli s 15 vatrogasaca i sedam vozila te gasimo svim mogućim raspoloživim sredstvima. Termoelektrana zasad ne radi. Čim je buknuo požar, svi su radnici evakuirani - rekao je samo kratko oko 16 sati glavni zapovjednik Javne vatrogasne postrojbe Labin Darko Vitasović. Tada je i istaknuo da je požar pod kontrolom te da bi ubrzo trebao biti i ugašen. Županijski vatrogasni zapovjednik Dino Kozlevac naveo je da požar koji je zahvatio treći i četvrti kat termoelektrane nije bio većih razmjera, ali da je zato bio tehnički vrlo zahtjevan za gašenje. Policija je pratila odvijanje događaja. - Kada se ugasi požar, počet će očevid koji će pokazati zbog čega je došlo do požara - rekla nam Suzana Sokač iz Policijske uprave istarske. U HEP-u tek kratko priopćenjem objašnjavaju da je u TE Plomin 1 došlo do požara prilikom starta motora ventilatora dimnog plina na prvom bloku TE Plomin. Zatvori Slika 1/11 Objavljeno: 29.05.2017. Goran Šebelić / CROPIX Objavljeno: 29.05.2017. Goran Šebelić / CROPIX Objavljeno: 29.05.2017. Goran Šebelić / CROPIX Objavljeno: 29.05.2017. Goran Šebelić / CROPIX Objavljeno: 29.05.2017. Goran Šebelić / CROPIX Objavljeno: 29.05.2017. Goran Šebelić / CROPIX Objavljeno: 29.05.2017. Goran Šebelić / CROPIX Objavljeno: 29.05.2017. Goran Šebelić / CROPIX Objavljeno: 29.05.2017. Goran Šebelić / CROPIX Objavljeno: 29.05.2017. Goran Šebelić / CROPIX Objavljeno: 29.05.2017. Goran Šebelić / CROPIX “Tada je došlo do oštećenja energetskog kabela, što je izazvalo požar u kabelskom prostoru. Nadležne službe promptno su obaviještene o ovom događaju te je Javna vatrogasna postrojba Labin pristupila gašenju požara”, priopćuju iz Sektora za korporativne komunikacije​ HEP-a. Detalje oko požara nisu iznosili, niti koliko je radnika evakuirano i koliko je požar uistinu opasan. Na naše pitanje hoće li i kako požar, odnosno gašenje termoelektrane zbog ove nesreće utjecati na opskrbu električnom energijom, u HEP-u tvrde da neće. Međutim, na niti jedno drugo pitanje nismo dobili objašnjenje iz HEP-a - niti kakvog je razmjera požar, koliko je on opasan ili koliko je radnika evakuirano. Nije bilo ni dodatnih pojašnjenja kada bi se termoelektrana vratila ponovno u normalnu funkciju te kakva će šteta nastati zbog tog požara, međutim neki portali tvrde da je upitno hoće li ovaj dio elektrane više biti u pogonu. Naime, riječ je o dijelu pogona čije je gašenje predviđeno za 2018. godinu. ​U sindikatu HEP-a iznenađeni su viješću o požaru, a nisu nam mogli reći nešto više o tome kakav bi utjecaj taj požar mogao imati na daljnje funkcioniranje elektrane. - Ovo mi je prva informacija - tvrdi nam sindikalist u HEP-u Denis Geto. Čak vijesti o tome nisu stigle ni do njihova sindikalnoga povjerenika Frane Bojića u TE Plomin koji je taj dan radio u noćnoj smjeni. - Radio sam u drugoj smjeni tako da je ta vijest doprijela do mene tek kada sam se probudio. Ali sve skupa mi je to malo čudno jer nikakvih problema u termoelektrani dosad nije bilo - tvrdi nam Bojić. Inače, u cijelom je pogonu zaposleno oko 200 radnika.