Uber" i "Cammeo" obavljaju čisti taksi-prijevoz i to rade nezakonito. U Zakonu o prijevozu u cestovnom prometu točno je definirano što je to autotaksi prijevoz, a riječ je o djelatnosti koja se obavlja osobnim automobilom ako se putnik ili skupina njih uzima na jednome mjestu, a prijevoz se obavlja na temelju jedne narudžbe i uz jedno plaćanje naknade za obavljeni prijevoz. Također, najam vozila s vozačem, što spomenute tvrtke ističu kao svoju djelatnost, također po njihovoj klasifikaciji spada u autotaksi prijevoz – izjavio je to za "Slobodnu" Stipe Dedić, cestovni inspektor za splitsku županiju, s kojim su u utorak novinari razgovarali o aktualnim inspekcijskim aktivnostima nakon što je na ulicama eskalirala situacija pojavom konkurencije "klasičnim" taksistima.Prema njegovim riječima, od početka "Cammeova" rada u gradu pod Marjanom u prekršaju su zatečena tri njihova vozila. Prvom je izrečena novčana kazna, dok je drugi automobil, kako smo prvi pisali, isključen iz prometa uz jednotjedno oduzimanje registracijskih pločica i plaćanje globe. Inspektor će na temelju sastavljenih zapisnika izdati rješenja kojima se zagrebačkoj tvrtki "Star logistika", koja formalno stoji iza "Cammeovih" vozila, zabranjuje obavljanje taksi-prijevoza putnika na području Splita do ishođenja licencije.– U kaznenim odredbama spomenutog Zakona navedeno je da se vozilima bez pripadajuće licencije može oduzeti vozilo. Ako mjere isključivanja iz prometa koje smo počeli provoditi ne budu dale željene rezultate, pribjeći ćemo i toj, najstrožoj sankciji.Na taj smo način u vrlo kratkom roku riješili problem kružnih taksija prije desetak godina. Prije toga su im se ispisivale puste prijave, a oni su se samo množili. Kad je donesen zakon da se mogu oduzimati vozila, vrlo brzo su nestali – ističe Dedić.Inače, situacija u Splitu u pogledu prijevoza putnika u posljednje je tri-četiri godine kaotična, tvrdi inspektor, osobito za vrijeme turističke sezone. Prema njegovim saznanjima, tada je na gradskim ulicama bilo više od 100 "Uberovih" vozača. To se i vidi iz 135 obavljenih inspekcijskih nadzora, ali i izrečenih kazni koje je ispisao naš sugovornik od početka godine – od ukupno 1,65 milijuna kuna za prekršaje, 924.000 kuna odnosi se na kazne iz kategorije auto-taksi prijevoza!– Ako se u prijevozu putnika ubrzo ne spriječe prijevoznici koji ga obavljaju bez licencije i preko aplikacije, taksi-prijevoz će propasti. "Uber" svojim načinom rada zapravo potiče nezakonit rad prijevoznika koji rade za njega, te smatram da bi i on, kao poticatelj takvih aktivnosti, također trebao biti kažnjen, što sada nije slučaj – zaključuje Dedić.S problemom nelojalne konkurencije susreću se i dubrovački taksisti, a Božo Miletić, predsjednik tamošnjeg Udruženja obrtnika autotaksi prijevoznika, kaže nam kako se legalni prijevoznici preko svih državnih institucija bore protiv "Ubera", no da u Ministarstvu prometa imaju problem s različitim stavovima prema toj vrsti usluge.– Na zajedničkom sastanku u srpnju naš voditelj Službe za inspekciju cestovnog prometa kazao je kako je suglasan s definicijom da "Uber" obavlja djelatnost najma vozila s vozačem, te da to Zakon dopušta. Ali to nije točno, jer je u Zakonu jasno navedeno da takvu vrstu prijevoza propisuju jedinice lokalne samouprave, a znamo da ni jedan grad to nije učinio – ističe Miletić i dodaje kako je Udruženje tražilo od Ministarstva financija da se očituje o tome radi li tvrtka "Uber Hrvatska" u skladu s fiskalnim zakonima, na što su dobili odgovor da je to – poslovna tajna. 20.000 do 100.000 kuna – neposjedovanje licencije za obavljanje autotaksi prijevoza za pravnu osobu, te od 15.000 do 20.000 kuna za upravitelja prijevoza15.000 do 70.000 kuna – za neposjedovanje uvjerenja o stručnoj osposobljenosti vozača za tvrtku, te 5000 kuna za upravitelja prijevoza5000 do 25.000 kuna – ako vozilo ne udovoljava posebnim uvjetima za obavljanje taksi-prijevoza Na drugome je mjestu po broju prekršaja u nadležnosti cestovnih inspektora linijski prijevoz putnika, pa smo pitali inspektora Dedića što je sa sankcioniranjem prijevoznika "Dalmatinac" i "Denis", u koje godinama prstom upiru iz "Prometa".– Oni imaju dozvole, ali se ne pridržavaju uvjeta iz njih, posebno u pogledu voznog reda, što je naša nadležnost. Za nadzor ostalih prekršaja, kao što su zaustavljanje na postajama javnoga gradskog prijevoza, odgovorni su prometni redari i policajci – tvrdi Dedić i navodi kako je za nepoštovanje voznog reda određena kazna od 15.000 do 60.000 kuna, koju inspektori uredno zaračunavaju.