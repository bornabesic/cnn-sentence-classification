Ubodne i rezne rane po licu, vratu i ruci ostat će trajan biljeg 45-godišnjem policajcu iz Baranje kao ružan podsjetnik na nešto što je trebalo biti rutinsko privođenje 41-godišnje žene. No kako se u ovom slučaju radilo o američkoj državljanki Vanessi Raney, koju je SOA proglasila prijetnjom za nacionalnu sigurnost, a Općinski kazneni sud u Zagrebu još 27. ožujka za njom raspisao tjeralicu nakon što je prethodnih šest mjeseci nisu mogli pronaći da bi joj sudili zbog nametljivog ponašanja, jasno je da ova priča nije mogla drugačije završiti. Nesretni policajac još je dobro i prošao. Ozljede su mu u KBC-u Osijek kvalificirane kao lakše. No iza ovoga krvavog epiloga ostali su brojni upitnici na koje smo pokušali pronaći barem dio odgovora. Kada je i kako točno Raney stigla u Baranju nismo uspjeli doznati, no iz razgovora s ljudima koji su je vidjeli i s njom komunicirali uspjeli smo demistificirati 24 sata njezina boravka ondje, od nedjelje malo iza 19 sati do ponedjeljka oko 18 sati kada je napala policajce koji su je kanili privesti. Raney se u sandalama, izgorjelog lica i vrata u nedjelju iza 19 sati pojavila u Autokampu Family u Kopačevu. Tamo je bio vlasnik Bela Bak. - Bila je sva izgubljena i vidno umorna. Govorila je hrvatski jezik s nekim naglaskom tražeći prenoćište jer nema novca za taksi kako bi se vratila u Osijek gdje studira, a da je inače iz Kanade. Bilo mi je žao žene i otvorio sam joj jednu kamp-kućicu i rekao da tamo može prespavati, a kada se ujutro probudila, tražili smo osobne dokumente da je prijavimo, pri čemu joj noćenje nismo htjeli naplatiti. Onda je rekla da nema nikakve isprave te da će doći navečer i donijeti i dokumente i novac, na što joj je moja djelatnica rekla da mora prijaviti policiji ako nema dokumente. Ova joj je odgovorila da ide do dućana i da će se vratiti nazad, ali nije - ispričao nam je Bak, a njegova priča veže se na priču Ljiljane Koch iz Bilja, vlasnice kafića. Raney je prepješačila 3,5 km od Kopačeva i oko 11 sati sjela na terasu njezina kafića naručivši sok. - Bila je iscrpljena, u izraubanim sandalama, ali iznimno kulturna i pristojna. Pitala me za ljekarnu i bankomat te mi ostavila dvije kune bakše. Nije pokazivala nervozu niti da je riječ o bolesnoj osobi. Imala je fascikl koji je bio pun papira. Ostala je do 17 sati i krenula dalje, a tek kasnije sam čula o kome je riječ i što se dogodilo - ispričala nam je Ljiljana Koch, koja se kasnije sjetila da je Raney i lani bila kod nje u lokalu. Žena s tjeralice cijeli je dan provela u centru Bilja, u pekarnici je kupila pecivo, a potom krenula pješice prema Kopačevu gdje ju je presrela policijska patrola kojoj se lažno predstavila. Policajci su je bez ikakvog pregleda i vezanja posjeli na zadnje sjedište vozila, a onda je 300-tinjak metara dalje tijekom vožnje izvadila nož iz ruksaka, posjekla sebi ruke i potom napala jednog od policajaca. Na kraju su je jedva svladali jer se opirala i udarala policajce, kojima je na kraju pomogao i mještanin. Očevici su čuli su kako su se policajci među sobom žalili da su krivo postupili ne pregledavši 'lice s tjeralice'. Analiza postupanja osječke policijeŠto su policajci krivo napravili 1. Opasnost u rutinskom pristupu Najverojatnije je da je pri dojavi o traženoj osobi policijski tim koji je išao u potragu i uhićenje konkretnoj zadaći pirstupio rutinski i bez ozbiljne pripreme ne informiravši se o profilu tražene osobe. Ali, profil osobe koju traže trebala im je “servirati” služba za potrage ili služba analitike radi pripreme akcije. 2. Podjela uloga Pri intervenciji je trebala postojati podjela uloga u policijskom timu. Da je postojala podjela uloga u timu i razrađen plan intervencije, , da je netko i napravio neki propust kolega bi ga upozorio na propuste u postupanju.  3. Propuštanje obavezne radnje Pretraga osobe i njezinih stvari spada u školske postupke prilikom privođenja. Zašto u ovom slučaju policija nije pretražila osobu trebalo bi se ustanoviti u analizi događaja. Zaprepašćujuće je da zbog prometnog prekršaja osječka policija veže i baca na tlo bespomoćnu ženu, a agresivnu osobu vozi a da je prethodno nisu ni pregledali, kao i sadržaj njezine torbe. 4. Rizičan prijevoz  S obzirom na sve okolnosti koje su im bile poznate, policajci su se sami kako su to i priznali doveli u rizičnu situaciju, a posebno jer uhićenu osobu nisu vezali lisicama. Pitanje je je li postaja u tom trenutku imala na raspolaganju slobodnu “maricu” za prijevoz. 5. Strah od kontrole Iako je navedena situacija bila čista za primjenu sile, policajci joj ponekad nerado pribjegavaju i zbog straha od “maltretiranja” unutarnje kontrole i postupaka revizije kojima nekad često budu izloženi i zbog pritiska javnosti, a često nisu ni zaštićeni u svojim pravima. ---------------------------------------- Kako su trebali postupiti 1. Priprema i procjena rizika Kad su dobili dojavu građana da je osoba koju traže viđena, policajci su se trebali pripremiti za intervenciju prema osobi koja je i dosad ispoljavala agresivnost. Ako već ne sami, njihov rukovoditelj morao ih je upozoriti da se radi o osobi koja je agresivna, da iako zakon nalaže obzirno postupanje prema osobama s duševnim smetnjama, morali su prije svega voditi računa o zaštiti svojih života. 2. Pretraga osobe  Policajci su sami priznali da su napravili grešku jer nakon što su je uveli u automobil nisu pretražili sadržaj njezine torbice. Pretraga osobe je jedna od temeljnih policjiskih radnji koja se svladava već nakon prvih mjeseci policijske škole ili tečaja i iskusni poilcajci upozoravaju da je to jedna od temeljnih radnji i prilikom obuke policajaca demonstriraju im kako se može sakriti vatreno i hladno oružje koje ih može smrtonosno ozlijediti. 3. Vezivanje osobe lisicama Zakon i pravilnik o postupanju opisjuju u kojim se situacijama primjenjuju sredstva za vezivanje. NIje nužno da bi se ona primijenila da će osoba biti nasilna prema policajcima, već je za primjenu sredstava dovoljna i procjena da bi osoba mogla sebe ozlijediti. Kod agresivnih osoba, bez obzira imaju li dijagnozu ili ne, nužno je upotrijebiti lisice ili traku za vezanje. 4. Prijevoz u marici S obzirom na to da je agresivna osoba bila predmet intervencije, u planiranju uhićenja trebalo je staviti na raspolaganje za intervenciju  maricu, a ne osobno vozilo. 5. Uhićenje prepustiti specijalcima Bez obzira što se radilo o ženi i možda mislilo da će s njom lako izaći na kraj, osječki policajci trebali su traženu osobu samo locirati, a uhćenje prepustiti pripadnicima specijalne policije. (piše Dušan Miljuš)