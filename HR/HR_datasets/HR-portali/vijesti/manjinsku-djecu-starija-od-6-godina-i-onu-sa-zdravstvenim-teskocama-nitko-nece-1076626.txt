Godišnje više od 500 djece u Hrvatskoj ispunjava uvjete za posvajanje, ali ih čak 70 posto ostaje u sustavu socijalne skrbi. Riječ je o teže posvojivoj djeci: starijoj od šest godina, onoj iz višebrojnih obitelji, pripadnicima manjinskih etničkih skupina te djeci s razvojnim i zdravstvenim poteškoćama. Istovremeno u Registru potencijalnih posvojitelja nalazi se 640 ljudi, čulo se danas na konferencija „I ovo dijete treba obitelj“ koju je organizirala Adopta, udruga za potporu posvajanju. Adopta je krajem 2015. godine među potencijalnim posvojiteljima provela istraživanje o preprekama posvojenju teže posvojive djece. Kod posvojenja starije djece ispitanici su kao ključnu prepreku naveli bojazan od djetetove prošlosti i njezin utjecaj na budućnost, a kod posvojenja djece manjinskih etničkih skupina strah od društvenih predrasuda i diskriminacije. Kod posvajanja djece s braćom i sestrama potencijalni su posvojitelji ograničeni socioekonomskim uvjetima, a kod posvajanja djece s razvojnim i zdravstvenim poteškoćama osobe zainteresirane za posvojenje najvećom preprekom smatraju neodgovarajuću dostupnost zdravstvenih usluga i sustava podrške. - Kako bi se stanje promijenilo, neophodna je izrada nove sveobuhvatne javne politike vezane uz posvajanje koja bi sadržavala niz održivih aktivnosti u potpunosti prilagođenih potrebama posvojitelja i pojedinih kategorija djece. To, među ostalim, podrazumijeva unapređenje učinkovitosti sustava posvojenja, organiziranje kampanja za promicanje posvojenja s naglaskom na različite kategorije djece, osnaživanje potencijalnih posvojitelja te pružanje podrške posvojenoj djeci i njihovim obiteljima - kazala je predsjednica Adopte Dunja Bonacci Skenderović. Konferenciju je otvorila izaslanica predsjednice RH Hrvatske Kolinde Grabar-Kitarović, ministrica socijalne politike i mladih Bernardica Juretić. - Želja nam je da što manje djece odrasta u institucijama, a što više u obiteljima. Kako bismo u tome uspjeli, trebamo riješiti administrativne prepreke za posvojenje. Preduge postupke treba pojednostaviti na način da se djeca maksimalno zaštite, a potencijalnim posvojiteljima skrati čekanje na dijete. Tako djeca ne bi godinama odrastala u domovima i ulazila u školsku dob kada postaju teže posvojiva. Trenutačno se radi na zakonu koji bi omogućio jednostavniju proceduru posvojenja - rekla je ministrica Juretić. U sklopu konferencije „I ovo dijete treba obitelj“ u subotu, 16. travnja, od 9.30 do 14 sati u hotelu Panorama Zagreb održat će program namijenjen posvojiteljima i onima koji to žele postati. U sklopu njega potencijalni će posvojitelji moći doznati sve o odabiru posvojitelja u odnosu na dobrobit djeteta, a posvojitelji kako s djetetom graditi privrženost te kako s njim razgovarati o posvojenju. >> Austrija mora omogućiti posvajanje djece u gay zajednici 