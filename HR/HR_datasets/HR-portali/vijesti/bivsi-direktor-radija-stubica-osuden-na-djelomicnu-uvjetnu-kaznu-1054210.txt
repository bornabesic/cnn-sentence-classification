Zlatko Bunčec, bivši direktor Radija Stubica na zagrebačkom Županijskom sudu nepravomoćno je osuđen na djelomičnu uvjetnu kaznu od godinu i 10 mjeseci zatvora. Prevedeno, od dosuđene  kazne u zatvoru će izdržati 11 mjeseci, dok će mu se ostatak kazne zamijeniti uvjetnom kaznom uz rok kušnje  od tri godine. Bunčec je na spomenutu kaznu osuđen zbog pronevjere, krivotvorenja isprave i zloporabe povjerenja u gospodarskom poslovanju, a uz kaznu mora vratiti i oko 243.972 kuna nepripadajuće imovinske koristi te mora platiti 12.730 kuna sudskih troškova. Istom presudom koju je donijelo vijeće pod presjedanjem suca Ratka Šćekića, Bunčec i Željko Hižak nepravomoćno su oslobođeni optužbi da su naplatili zadužnicu od 100.000 kuna, zbog čega je Radio Stubica završio u blokadi. Prema optužnici Bunčec se teretio  da  je  od 1. siječnja 2007. do 29. prosinca 2010. dizao novac koji  nije  bio njegov, već Radija Stubice te da je taj novac koristio za plaćanje privatnih stvari sebi i svojoj obitelji, ali i svojim poznanicima.  Na  sebe i obitelj potrošio je oko 70.000 kuna, a za druge osobe oko 29.000 kuna. U troškove koje je plaćao na taj način podignutim novcem, spadala su obiteljska putovanja do Korčule, troškovi u restoranima, autoservisi... Uz to, Bunčec se teretio da je lažirao putne naloge, kako bi opravdao podizanje novca  s  računa  radija, te da je nakon odlaska s mjesta direktora zadržao raznu  opremu radija, vrijednu 15.000 kuna. Što se tiče Hižaka, Bunčec se teretio  da  je njegovom knjigovodstvenom servisu potpisao bjanko zadužnicu od 100.000 kuna, kako bi ovaj mogao naplatiti dugovanje Radija Stubica, a u optužnici se tvrdilo da je riječ o nepostojećem dugu.  No sud je za tu točku optužnice Bunčeca i Hižaka oslobodio, a sudac Šćekić je u obrazloženju naveo da se radilo o stvarnom dugu te da potpisivanje bjanko zadužnice nije značilo i aktiviranje iste. – Ta  je zadužnica aktivirana  nakon što je Bunčec smijenjen s mjesta direktora, pa on nije mogao znati da će Radio Stubica zbog toga završiti u blokadi. Tužiteljstvo u odnosu na ovu točku optužnice nije dokazalo svoje tvrdnje – kazao je sudac Šćekić. Obrazlažući  osuđujući dio presude, sudac Šćekić je kazao da se ona temelji na iskazima svjedoka, nalazu knjigovodstveno – financijskog vještaka, ali i Bunčecovoj obrani u kojoj  je djelomično  priznao to za što ga se teretilo. >> Na račun Radio Stubice plaćao ručkove i odmore