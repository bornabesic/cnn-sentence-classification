Screenshot: Youtube DOBRO djelo Stephena Jonesa, beskućnik iz Manchestera koji je nakon terorističkog napada u Manchesterskoj areni hrabro priskočio u pomoć ranjenicima, nije ostalo nenagrađeno. >>JUNACI IZ MANCHESTERA Beskućnik čupao čavle iz ruku i lica uplakane djece Jones je za televizijski program ITV News ispričao što je napravio kad ga je eksplozija u Manchesterskoj areni trgnula iz sna, pošto je spavao na ulici pored arene. "Bilo je mnogo beskućnika koji su ostali i pomogli i to smo i mi napravili. I naravno da, kad smo vidjeli djecu u tom stanju, krvavu...morali smo izvlačiti čavle i druge stvari iz njihovih ruku, a ja sam izvukao jedan iz lica jedne djevojčice. Da nisam pomogao, ne bih mogao živjeti sa sobom zato što sam otišao i ostavio djecu u tom stanju", rekao je Jones. Predsjednik West Hama i njegov sin ponudili Jonesu platiti šest mjeseci najma za stan Kako javlja CBS, nakon što su vidjeli prilog o Jonesu, supredsjednik nogometnog kluba West Ham United, David Sullivan, i njegov sin Dave Jr, bili su dirnuti do suza. "Kad je rekao, 'samo sam pomogao prijateljima, svatko bi učinio isto', samo sam pomislio - kako mu ja mogu pomoći? Mogu mu pomoći. S mojom obitelji - možemo mu pomoći", rekao je Dave Jr Sullivan za CBS. Kako je objasnio Dave Jr, njegov otac, koji je s njim gledao na televiziji intervju s Jonesom dan nakon napada u Manchesteru, rekao mu je: "Ako ga možeš pronaći, ja ću mu platiti šest mjeseci najma za stan." Dave Jr se složio i dodao kako bi htio podijeliti trošak s ocem popola. Zatim je na Twitteru objavio svoj naum u nadi da će mu drugi korisnici pomoći naći Jonesa.     Uz pomoć Twittera i ITV-a, uspio je naći Jonesa za samo nekoliko sat i objasniti mu da mu želi pomoći. Osim plaćanja najamnine, planira kupiti Jonesu zalihe hrane i odjeće. "Samo se nadam da više neće biti beskućnik. On je krasan čovjek i pokazao je da je vrlo hrabar čovjek. Zaslužuje biti nagrađen. Svatko zaslužuje drugu šansu. Ne znam njegovu priču ni što mu se dogodilo, ali nadam se da će ponovo srediti svoj život", istaknuo je Sullivan. "Vratio mi je vjeru u čovječanstvo" No solidarnost građana Manchestera nije ostala na Sullivanima. Drugi sugrađanin ponudio je Jonesu posao u svojoj firmi. Osim njih, dvoje ljudi pokrenulo je zasebne crowdfunding akcije. Stotine ljudi diljem svijeta uključile su se i skupile 34.000 $ u jednoj akciji i 51.000$ u drugoj. "Obično ne radim ovo, ali ono što sam vidio bio je čovjek koji mi je vratio nešto od vjere u čovječanstvo",  napisao je pokretač jedne od akcija. Dave Jr Sullivan nazvao je cijelu reakciju na heroizam Jonesa "svjetlom u tami" u Engleskoj nakon stravičnog napada. "Ovo je bio strašan incident, ali reakcija ljudi Manchestera bila je hrabrost, zajedništvo i otpornost - obilježje svega što Englesku čini tako fantastičnim mjestom. Steve je bio samo jedan od stotina ljudi koji su zaboravili na vlastitu sigurnost i priskočili u pomoć drugima, i oboje smo dirnuti ovom pričom", poručio je David Sullivan na web-stranici West Ham Uniteda u ime sebe i svog sina.