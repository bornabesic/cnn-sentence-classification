Na konferenciji za medije kandidatkinja za gradonačelnicu Zagreba Anka Mrak - Taritaš (HNS) pozvala je građane da izađu na drugi krug lokalnih izbora te poručila da su ovo izbori za promjene u gradu. - Mi želimo promjene u gradu. one su moguće i treba nam jedna sekunda za to. Svi vole reći da su stvarne ankete kad su izbori. Stvarna je anketa pokazala da je Bandić dobio 40 000 glasova manje, rekla je Mrak - Taritaš. Kazala je da neće sjesti za stol sa Švaljek, Tomaševićem i Prgometom, ali će njihove glasače pozvati da daju glas za promjene. - Želim biti gradonačelnica svih građana u Zagrebu. Sve koji su glasali za Švaljek, za Tomaševića, za Prgometa pozivam da izađu 4. lipnja i da glasuju za promjene jer su u prvom krugu rekli da te promjene žele, izjavila je. Osvrnula se na stanje u zagrebačkom prometu te objasnila na što će se usredotočiti u kampanji za drugi krug izbora. - Dovoljno je pogledati kad ste dolazili kakvo je stanje s prometom u Zagrebu. Jednostavno, nešto sustavno nije dobro. Želim da mi ispred ureda ne stoji nitko. Kada je to tako, to znači da sustav funkcionira. Mi ćemo voditi veselu i okupljajuću kampanju, zaključila je Mrak - Taritaš. Osvrnula se i na najavu Milana bandića o referendumu o Trgu maršala Tita. - Gospodin Bandić je referendum o Titi mogao provesti već odavno, mi smo jasno rekli svoje stavove. Skoncentrirani smo na kampanju. Na pitanje o skupštini poručila je da razgovoru o formiranju većine počinju 5. lipnja.