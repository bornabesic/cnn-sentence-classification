Foto: FaH  NAKON što je danas na sjednici Vlade premijer Plenković odobrio pet milijuna kuna Državnom odvjetništvu za provođenje istrage u Agrokoru, popričali smo s političkim tajnikom Mosta Nikolom Grmojom.  Grmoja je u razgovoru za Index ustvrdio kako mu je upalo u oči da je DORH i dosad tražio dodatna sredstva za svoj rad, ali ti zahtjevi se nikad nisu odnosili na neku konkretnu istragu - kao što je sada slučak s Agrokorom.  "Bilo bi čudno da vlada nije odobrila taj zahtjev, ne smije se dovesti u takvi situaciju. Božo Petrov je danas dobro primjetio da je očekivao još samo zajedničku pressicu Cvitana i Plenkovića, na kojoj bi najavili dodjelu sredstava DORH-u uoči lokalnih izbora, a obzirom da je Plenković već iskoristio glavnog državnog odvjetnika za svoju promociju", rekao nam je Grmoja, kojeg smo potom pitali što je Plenković pokušao postići javnom dodjelom novca DORH-u za istragu kriminala u Agrokoru.  "Pokušaj spašavanja rejtinga prije izbora"  "Plenković pokušava smanjiti štetu, jer mu je sve ovo što se događalo u Saboru sa zaštitom ministra Marića jako narušilo i ugled i rejting, tako da je ovo pokušaj da se vrati rejting prije lokalnih izbora", tvrdi Grmoja.  Zanimljivo je da je Plenković dodijelio sredstva DORH-u za istragu koja bi u budućnosti mogla obuhvatiti i samog Zdravka Marića, kojeg je Plenković očajnički branio u parlamentu.  "Ne samo to, nego sada imamo i izjave koje potvrđuju da nema nikakve šanse da Marić nije znao što se događa u Agrokoru. Bivši direktori daju izjave o dvostrukim izvješćima. Je li Marić i kazneno odgovoran, to će pokazati istraga, ali postoji moralna i politička odgovornost zbog koje je morao odstupiti, a da ne pričamo o tome da se Marić izuzeo iz donošenja bitnih odluka koje su vezane uz hrvatski gospodarski sustav", smatra Grmoja.  "Možemo li vjerovati DORH-u nakon slučaja Saucha?"  "Plenković pokušava sebe oprati pred javnošću, to se vidi i po njegovim poslanicama i uvodnim obraćanjima sa sjednice vlade, koje koristi kako bi si popravio rejting uoči lokalnih izbora i da sa sebe skine teret zbog ove sramotne trgovine u Saboru i tog očitog štićenja situacije u Agrokoru. Odobrio je DORH-u novac za istragu Agrokora, ali postavlja se pitanje koliko uopće možemo vjerovati DORH-u nakon slučaja Saucha i trgovine u Saboru", zaključuje Grmoja.