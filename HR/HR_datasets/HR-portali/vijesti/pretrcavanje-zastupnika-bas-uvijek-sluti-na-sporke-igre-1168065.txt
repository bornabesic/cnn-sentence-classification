Najbolja anketa rejtinga stranaka nakon kaotičnih političkih zbivanja bit će 21. svibnja, u prvom krugu lokalnih izbora. Međutim, prvo istraživanje, napravljeno u jeku političke krize, između 2. i 4. svibnja, ne ide u prilog HDZ-u. Premda je Most zaljuljao politički brak s HDZ-om, sve ostale poteze povukao je šef HDZ-a Andrej Plenković. Iz političke bitke izišao je na nogama, ali uz teret političke kombinatorike i pretrčavanja zastupnika iz jednog tabora u drugi (posebno iskače bivši milanovićevac Saucha) koje uvijek, ali baš uvijek sluti na šporku igru. Crodemoskop pokazuje da 76 posto punoljetnih građana smatra da Hrvatska ide u krivom smjeru, što je slično rezultatu za vrijeme vrhunca prošlogodišnje krize vlasti. Iako je Plenković, zasad, uspio spasiti Vladu od pada, a Karamarko je lani doživio osobni i politički poraz, gotovo jednak postotak građana smatra da to nije dobar put. Plenković je na čelo države i HDZ-a došao kao uglađeni, bruxelleski političar potpuno čistih ruku. Nimalo ne insinuiram da ih je sada na bilo koji način uprljao, ali mijenjanje dresova zastupnika, koji su tobože zainteresirani za stabilnost države, a ne za neke osobne interese, pa makar to bilo prolongiranje saborske plaće (što je legitiman interes), jednostavno ne ostavlja dobar dojam. Plenković je u trenutku neviđeno mirnog odstrela Mostovih ministara bio slavljen kao političar s integritetom i gardom iako smo ga doživljavali kao nježnog “briselca”. I umjesto da iskoristi taj trenutak slave i najavi odmah nove izbore, Plenković se sa Šeksom, kojem su političke drame i zavrzlame životni eliksir, upustio u hazardersku političku igru. Na saborskom terenu pobijedio je u prvom poluvremenu, ali anketa mu pokazuje što građani o tome misle. Također, HDZ bilježi pad iako je i dalje vodeća stranka, a SDP unatoč svim greškama i vrludanjima bilježi rast. I Most je u laganom rastu i drži svoje treće mjesto. Ključno je pitanje koga će građani manje kazniti zbog ovog političkog potresa. Moguće je da će to ipak biti Most.      