Supruga prvog potpredsjednika Vlade, Ana Karamarko, u svom je pisanom odgovoru za Novu TV definirala o kojem se vremenskom periodu radilo u slučaju suradnje s Jozom Petrovićem. - Suradnja Drimije i Peritus savjetovanja započela je 01. veljače 2012. godine i raskinuta je 31.12.2015. godine. Ta suradnja bila je obična i dostupna informacija, u skladu sa svim zakonima i običajima profesije, a kako vidite započela je i prije nego je moj suprug postao predsjednik HDZ-a', stoji u priopćenju. Suradnja je trajala do kraja prošle godine i okončana je prije nego je Karamarko postao prvi potpredsjednik Vlade. Drugih ugovora u ovoj godini, kazala je Ana Karamarko, nije bilo, a evo kako odgovara na upit misli li da je radom za MOL-ovog lobista Petrovića ugrozila nacionalne interese. - Nisam državni službenik, u privatnom sam sektoru i vodim samo jednu od marketinških agencija. Ugovorena suradnja ticala se poslova savjetovanja o medijima, medijskim strategijama i trendovima određenih industrija. Ništa što radimo niti za jednog klijenta nema veze ni s politikom ni s nacionalnim interesima. Ovo je samo ružan napad na mojeg supruga u kojem me netko koristi kao sredstvo. I pokušaj kompromitiranja, narušavanja ugleda i atak i na moju osobu, moju reputaciju, moj posao i najvažnije, na moje dostojanstvo - zaključila je u priopćenju Ana Karamarko piše Dnevnik.hr.