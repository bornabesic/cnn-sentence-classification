Posljednjih nekoliko tjedana Donald Trump započinje i završava dan s - Barackom Obamom. Gotovo svaki dan neki njegov tweet sadrži ime bivšeg predsjednika, optužuje ga za sve i svašta. Počelo je s klasičnim kritiziranjem Obamacarea, potom ga je popljuvao zbog puštanja 122 zloglasnih terorista iz Guantanama (iako je to djelo Georgea W. Busha), a kao šlag na tortu stigla je optužba da je Obama ozvučio i prisluškivao njegov ured u Trump Toweru. - Užas! Upravo sam otkrio da je Obama ozvučio ured u Trump Toweru neposredno prije izbora. Ništa nije otkriveno. Obama je zao (ili bolestan) čovjek - napisao je Trump bez da je predočio ijedan dokaz.Wall Street Journal potvrdio je ono što su svi znali - da je došlo do potpunog raspada odnosa između bivšeg i sadašnjeg predsjednika. Iako se kod preuzimanja vlasti činilo da bi moglo sve proteći glatko i pristojno, Trump se potrudio da sve završi svađom i optužbama. Zašto? Očito mu je netko bacio 'bubu u uho' da ljudi lojalni Baracku Obami i danas sve rade kako bi sabotirali Trumpa i potkopavali njegove ideje. - Trumpovi ljudi su iz nekog razloga uvjereni da je Obama u ratu s njima. Pazite, predsjednik je od prvog dana iznapadan od medija i Obaminih ljudi, tako da nije čudno da je u jednom trenutku puknuo i reagirao - rekao je Christopher Ruddy, vlasnik konzervativne medijske kuće Newsmax i Trumpov dugogodišnji prijatelj koji mu često pravi društvo u klubu Mar-a-Lago u saveznoj državi Floridi. - Iskreno, vjerujem mu! Ljudi lojalni Obami koji i dalje rade u Bijeloj kući zadaju Trumpu puno problema... Ovakav rasplet priče malo tko je očekivao. Obama je kod preuzimanja vlasti ponudio Trumpu pomoć u savjetima kako bi se što brže prilagodio Washingtonu, a Trumpa je to oduševilo. 'Sipao je bombone iz usta' i hvalio Obamu na sva usta. Međutim, do raspada sistema došlo je brže nego što je to itko očekivao. Od dana inauguracije Trump i Obama nisu prozborili niti jednu riječ. - Nepisano pravilo u povijesti predsjedništva je da se prema svom prethodniku odnosiš dostojanstveno. U povijesti se dogodilo nekoliko okršaja među predsjednicima, ali ovako nešto se ne pamti. Da sadašnji predsjednik bivšeg optuži za kazneno djelo... Ne, ovo se nikad nije dogodilo - rekao je ugledni povjesničar Douglas Brinkley i objasnio zašto je ovakva situacija neodrživa. - Stvara se osjećaj nestabilnosti. A to nikako nije dobro... Dok s jedne strane pršte uvrede i optužbe, druga strana šuti. Obama se nakon odlaska iz Bijele kuće maksimalno pritajio, odlučio je uživati u odmoru, ali prema pisanju Wall Street Journala, preko jedne stvari nije mogao prijeći. Optužbe da je ozvučio Trumpov ured Obamu su totalno izbacile iz takta. WSJ piše da je bivši predsjednik bijesan, da je sve kritike mogao istrpjeti, ali priča o prisluškivanju je prešla sve granice. - Temeljno pravilo Obamine administracije je bilo se nijedan službenik Bijele kuće ne smije miješati u istrage Ministarstva pravosuđa. Upravo zbog toga Obami, niti bilo kome drugome, ne bi palo na pamet narediti prisluškivanje nekog američkog državljanina. Trumpove optužbe bez ikakvih dokaza jednostavno su lažne - rekao je Obamin glasnogovornik. S druge strane, novinar NBC-a Peter Alexander najbolje je opisao Obaminu reakciju kad je čuo što je Trump napisao. - Samo je zakolutao očima - napisao je Alexander koji je dodao da je Obamu najviše iživcirala činjenica da je Trump s ovom izjavom potkopao integritet predsjednika SAD-a. - Nije to shvatio osobno iz jednostavnog razloga. Zato što to nije učinio!