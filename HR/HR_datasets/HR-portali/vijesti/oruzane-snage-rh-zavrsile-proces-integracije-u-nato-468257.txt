Načelnik GS OSRH general-pukovnik Drago Lovrić i zamjenik zapovjednika Savezničkog zapovjedništva za transformaciju (ACT) poljski general zbora Mieczyslaw Bieniek danas su svečano potpisali Deklaraciju o završetku integracijskog procesa OSRH u NATO-strukture, javlja Ministarstvo obrane. Potpisivanje je uslijedilo nakon Završne integracijske konferencije u Časničkom domu HVU-a "Petar Zrinski". U izjavi nakon potpisivanja Deklaracije general Lovrić istaknuo je da je proces integracije bio vrlo kompleksan i izazovan te da je ona podrazumijevala usklađivanje rada u svim funkcionalnim područjima. – Važno je istaknuti da smo u tom procesu vodili računa o našim specifičnostima, koje ćemo i dalje razvijati, a da se pri tome uklapamo u NATO-ove standarde – rekao je Lovrić. Tijekom izjave zahvalio je svima iz NATO-a i OSRH-a koji su sudjelovali u integracijskom procesu te naglasio spremnost da se hrvatska iskustva prenesu i na oružane snage zemalja regije koje aspiriraju k članstvu u Savezu. General zbora Bieniek pozdravio je napore koje je OSRH uložio u proces integracije, kao i njegov razvoj unutar NATO-a, kojim je dokazao da su pouzdan član koji pridonosi svim razinama aktivnosti Saveza. Hrvatska je integracija bila dobro koordinirana i dovršena je u relativno kratkom roku od tri godine, istaknuo je Bieniek, dodavši da je naša zemlja pokazala odlučnost u provođenju reformi obrambenog sektora.