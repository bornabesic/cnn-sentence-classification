Nakon jučerašnjeg drugog kruga francuskih predsjedničkih izbora na kojima su Francuzi odlučivali između Emmanuela Macrona, kandidata pokreta En Marche! koji je sam i utemeljio, i Marine Le Pen, kandidatkinje Nacionalne fronte koju je osnovao njezin otac Jean-Marie Le Pen, francuski birači u lipnju će ponovno na birališta. U dva kruga trebaju izabrati novi parlament i tada će se znati kako će vladati novi francuski predsjednik. Jer, prvi put u povijesti Francuske Republike u Elizejskoj palači ne sjedi ni predstavnik Socijalističke niti Republikanske stranke, dviju stranaka koje su se tradicionalno izmjenjivale na vlasti. Porazili su ih nezadovoljni birači. A takvih je sve više u svim europskim državama. O tome kako će biti sastavljen budući parlament, odnosno hoće li i koje stranke imati većinu od 577 mjesta, ovisit će i moć šefa francuske države. U sadašnjem parlamentu većinu su imali socijalisti dosadašnjeg predsjednika Françoisa Hollandea, ali kako su u prvom izbornom krugu za ovogodišnje predsjedničke izbore doživjeli pravi debakl, pitanje je hoće li se moći oporaviti do parlamentarnih izbora. Zanimljivo je i to da većina današnjih francuskih radnika svoj glas daje krajnjoj desnici, odnosno Nacionalnoj fronti. Nekada su radnici glasali ili za komuniste ili za socijaliste, a sada biraju nekad omraženu im desnicu. Zašto? Jer im nudi “zaštitu” time što najavljuje protekcionističku ekonomsku politiku. Radnici, dakle, ne žele globalizirani svijet. A što je s proglasom “proleteri svih zemalja...”? Potvrđuje se, čini se, da ekonomske politike krajnje desnice i krajnje ljevice i nisu toliko različite ako mogu privući glasove proletera. A posljednji dvoboj Macrona i Le Pen bio je toliko odvratan da je i papa Franjo, napominjući da govori kao običan čovjek, a ne kao papa, kazao da mu se nije svidjelo to kamenovanje. Ljude treba obrazovati za dijalog. Ogovaranja uništavaju.      