Sedamnaestero djece umrlo je od ospica u Rumunjskoj od rujna prošle godine, dok je više tisuća oboljelo od te izrazito zarazne bolesti u zemlji koja je od 2016. pogođena ozbiljnom epidemijom zbog niske razine procijepljenosti. Umrla djeca nisu bila cijepljena, priopćio je ministar zdravstva Florian Bodog, dodavši da je najnovija žrtva djevojčica od dvije i pol godine iz grada Satu Mare na sjeveru zemlje. Po njegovim riječima, od veljače 2016. tom se bolešću zarazilo 3400 osoba. Godinu dana ranije bilo je sedam slučajeva zaraze, bez ijednog smrtnog slučaja. Ministarstvo zdravstva uputilo je poziv stanovništvu na cijepljenje. "To je jedini učinkoviti način sprečavanja bolesti", kazao je Bodog. Pojasnio je da je procijepljenost stanovništva od ospica 80 posto za prvu dozu i 50 posto za drugu. Svjetska zdravstvena organizacija (WHO) preporuča procijepljenost od 95 posto. Uzroci tog fenomena leže u siromaštvu, nedostupnosti zdravstvenih usluga, ali i povećanom broju roditelja koji odbijaju cijepiti svoju djecu. Prema izvješću Europskog centra za prevenciju i kontrolu bolesti u šest europskih zemalja ospice su endemske. Radi se o Belgiji, Francuskoj, Njemačkoj, Italiji, Poljskoj i Rumunjskoj. > > 'Ako procijepljenost padne bit ćemo suočeni s epidemijama. Vratit će se bolesti koje mogu značiti i smrt' 