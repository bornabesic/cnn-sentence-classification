Udruga Specijalne policije i Zbor udruga veterana hrvatskih gardijskih postrojba izrazili su u četvrtak nezadovoljstvo prozivanjima njihova suborca i saborskog zastupnika Mosta Miru Bulja istaknuvši kako su promjenom vlasti očekivali da će se takva praksa zaustaviti. "Ponukani nekorektnim napadima na našega suborca, saborskog zastupnika Miru Bulja izražavamo duboko razočarenje retorikom kojom se koriste pojedini političari. Prozivanje hrvatskih branitelja u dnevno – političke svrhe imali smo priliku gledati u proteklim godinama. S promjenom vlasti očekivali smo da će se takva praksa zaustaviti. Posebno da si to neće dozvoliti stranka koja je u predizbornoj kampanji imala usta puna hvale prema braniteljskoj populaciji", poručili su u priopćenju predsjednici tih dvaju udruga, Josip Klemm i Dražimir Jukić.  Smatraju kako je krajnje licemjerno s jedne strane tražiti zaštitu digniteta Domovinskog rata, a s druge strane neosnovano prozivati i napadati hrvatskog branitelja koji niti u čemu nije prekršio zakon, niti je oštetio hrvatsku državu. "Poslije rata, ratnike najviše napadaju oni koji u ratu nisu bili, oni koji nisu imali hrabrosti staviti se na raspolaganje i riskirati vlastiti život za slobodnu i neovisnu Domovinu. To je realnost koju hrvatski branitelji svakodnevno doživljavaju", stoji u priopćenju Udruge Specijalne policije i Zbora udruga veterana hrvatskih gardijskih postrojbi. Predsjednik zagrebačkog HDZ-a Andrija Mikulić prozvao je Bulja za prodaju stana, ustvrdivši da ga je kupio po povlaštenim uvjetima te za njegov invaliditet.  Bulj je odgovorio kako je s kupoprodajom njegovog stana kao i invalidnošću koju je „zaradio“ u Domovinskom ratu sve „po zakonu“ i kako je spreman da se to i službeno provjeri, a Mikulića je pitao što je on radio za vrijeme Domovinskog rata.