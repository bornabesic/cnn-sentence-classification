Nakon sjednice Predsjedništva SDP-a u Zagrebu na Iblerovu trgu, novinarima se obratio čelnik stranke Davor Bernardić. - Predsjedništvo je dalo punu potporu našim kandidatima u drugom krugu, ali i osudilo istupe članova i članica koji su direktno naštetili kandidatima uoči drugog kruga. Njegujemo pluralizam, ali nikada da se šteti stranci, kazao je te dodao kako se radi na jačanju stranke. - Nitko u SDP-u ne smije štetiti stranci i kandidatima. Sve koje su izbačeni, prozivani zbog verbalnog delikta pozivamo da nam se vrate u SDP. Na mene se ljute oni koji su izgubili od mene prije šest mjeseci. Situacija je jasna. Zadnjih šest mjeseci sam radio na konsolidaciji. I ovaj rezultat lokalnih izbora, koji je u većim gradovima dobar, negdje obećavajući. Rezultat lokalnih izbora je rezultat mojih prethodnika. Analizu ćemo raditi nakon drugog kruga, kazao je šef SDP-a. Upitan smatra li se odgovornim za loš SDP-ov rezultat u Zagrebu na razini gradskih četvrti i mjesnih odbora, dosta lošijem nego na prošlim i pretprošlim izborima, a s obzirom da je zagrebački SDP vodio godinama, Bernardić je odgovorio kako je SDP-ova lista druga najjača i da to nije sjajno, ali da zajednička kandidatkinja ima velike šanse u drugom krugu i "da će se promjene dogoditi". Na ponovljeni upit priznao je kako je rezultat bio dosta slabiji te da od toga ne bježe u SDP-u. Osvrnuo se na i na to kako Hrvatska već mjesec dana nema imenovane ministre niti stabilnu vladu. - U interesu je hrvatskih građana da idemo na izbore, rekao je Bernardić te dodao kako je uvjeren da može pobijediti na parlamentarnim izborima.