Ministar poljoprivrede Tomislav Tolušić u srijedu je s čelnicima Hrvatske poljoprivredne komore (HPK) razgovarao o problemu malih poljoprivrednih proizvođača koji su dobavljači tvrtkama iz sastava koncerna Agrokor te im prenio potporu Vlade u zaštiti malih obiteljskih gospodarstava. Kako je priopćeno iz Ministarstva, glavna tema sastanka ministra Tolušić s predsjednikom HPK Matom Brlošićem i članom Predsjedništva HPK Antunom Vrakićem bila je upravo zaštita malih i srednjih poljoprivrednih proizvođača koji su dobavljači tvrtkama iz Agrokor koncerna. "HPK procjenjuje da oko 1.000 poljoprivrednih gospodarstava izravno radi s tvrtkama iz koncerna Agrokor, a putem organizatora proizvodnje i nekoliko tisuća više. Iz tog razloga predsjednik HPK Brlošić zatražio je od Vlade RH da mali i srednji dobavljači imaju prioritet tijekom isplate potraživanja, jer bez tog novca mala poljoprivredna gospodarstva ne mogu opstati", navodi se u priopćenju. Brlošić je, kako se nastavlja, od Vlade također zatražio da, ako krene provedba zakona o postupku izvanredne uprave u trgovačkim društvima od sistemskog značaja za RH, u vijeću vjerovnika svakako bude i predstavnik koji će zastupati interese malih poljoprivrednih gospodarstava. Ministar Tolušić prenio je čelnicima HPK "potporu Vlade RH u zaštiti malih obiteljskih poljoprivrednih gospodarstava čija je opstojnost od najvećeg interesa za RH". "Vlada RH odlučna je istim modelom zaštite braniti ugrožene interese kako velikih tvrtki tako i svih malih poljoprivrednih gospodarstava", prenio je ministar. Kako se ističe, Tolušić je "iskazao potporu glede Brlošićeva zahtjeva da u radu vijeća vjerovnika, dođe li do te situacije, sudjeluje i zastupnik malih, odnosno obiteljskih poljoprivrednih gospodarstava".   Ministar Tolušić je također podsjetio da je Vlada ove godine "isplatom 1,4 milijarde kuna prve rate izravne potpore poljoprivrednicima još u veljači, kako se ne bi morali zaduživati za pokrivanje troška repromaterijala za sjetvu, učinila povijesni presedan jer tako rano nikada potpore nisu isplaćene te je i time potvrdila koliko poljoprivredu smatra važnom". Nadalje, od početka ove godine na repromaterijal i hranu za životinje PDV je smanjen sa 25 na 13 posto. Ministar je vodstvu HPK najavio isplatu druge rate izravne potpore poljoprivrednicima od više od milijardu kuna, nakon Uskrsa. "Agencija za plaćanja u poljoprivredi upravo radi na pripremi slogova za isplatu, a priljevom tog novca  poljoprivrednici (ujedno i dobavljači tvrtkama iz koncerna Agrokor) moći će lakše pokriti troškove i nastaviti svoju proizvodnju", zaključuje se u priopćenju.