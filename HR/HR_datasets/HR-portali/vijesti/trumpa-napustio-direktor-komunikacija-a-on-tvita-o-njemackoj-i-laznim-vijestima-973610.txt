Screenshot: Youtube/CNN DIREKTOR komunikacija predsjednika SAD-a Donalda Trumpa, Michael Dubke, dao je ostavku - samo tri mjeseca nakon što je stupio na tu poziciju. Kako javlja USA Today, Dubke je predao pismo ostavke još 18. svibnja, ali je ipak pristao ostati na funkciji za vrijeme prve Trumpove inozemne turneje, prilikom koje je posjetio Saudijsku Arabiju, Izrael, Palestinu, Italiju, Vatikan i Belgiju. "On je izrazio svoju želju da napusti Bijelu kuću", rekla je Trumpova Kellyanne Conway za Fox News. Dužnosnici Bijele kuće navode kako Dubkeov posljednji radni dan još uvijek nije određen. Dubke, za razliku od nekih drugih pripadnika Trumpove administracije, nije sudjelovao u njegovoj predizbornoj kampanji i nije poznavao Trumpa. Trump i dalje preokupiran "lažnim vijestima" o aferi s Rusijom Trump se zasad nije oglasio o ostavci svog direktora komunikacija. Umjesto toga, jutros je tvitao o trgovinskom deficitu s Rusima i aferi s istragom oko ruskog uplitanja u izbore koje je dobio prošle godine. "Imamo MASIVNI trgovinski deficit s Njemačkom, plus što plaćaju PUNO MANJE nego što bi trebali za NATO i vojsku. Vrlo loše za SAD. To će se promijeniti", tvitao je američki predsjednik u 7 ujutro po lokalnom vremenu.     Nedugo nakon toga, objavio je još jedan tvit u kojem je, po tko zna koji put, odbacio vijesti o aferi prema kojoj se njegov predizborni stožer povezuje s ruskom akcijom uplitanja u izbore, nazivajući mainstream medije lažnim vijestima: "Ruski dužnosnici sigurno se smiju SAD-u kada vide kako je jadna izlika demokrata za gubitak izbora preuzela lažne vijesti".