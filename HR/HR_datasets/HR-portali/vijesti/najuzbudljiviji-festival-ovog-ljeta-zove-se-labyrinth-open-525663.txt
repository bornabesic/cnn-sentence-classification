Naša prekrasna obala u posljednjih je nekoliko godina postala dom brojnih glazbenih festivala koji privlače entuzijastične posjetitelje željne dobrog provoda sa svih strana svijeta. Najnoviji u nizu zove se Labyrinth Open, svoju premijeru imat će ovo ljeto početkom srpnja, a po mnogočemu se razlikuje od ostalih festivala.     Ekipa koja stoji iza festivala popularna je nizozemsko-belgijska promotorska agencija Labyrinth Promotions, iza sebe imaju gotovo desetljeće iskustva rada s najboljim i najkvalitetnijim imenima iz svijeta elektroničke glazbe, a ove godine odlučili su organizirati prvi open air festival u sunčanoj Hrvatskoj. Čovjek koji stoji iza cijelog projekta, Ugur Akkus, objasnio je: "To nam je oduvijek bio plan, samo smo čekali pravi trenutak i pravu lokaciju“. Dugo su tražili savršenu lokaciju za svoj festival, a pronašli su ju u malom pitoresknom dalmatinskom gradu Omišu, poznatom po prelijepoj pješčanoj plaži i visokim strmim stijenama koje se poput zida nadvijaju nad njim. Omiš će tako ovog ljeta ugostiti neka od najatraktivnijih svjetskih house, techno i elektronskih imena, poput fenomenalnog Dubfire, techno velikana Sama Paganinija, sjajnog litvanskog DJ-a Ten Walls, berlinsku ikonu elektroničke glazbe Rodhada, jednog od najpoznatijih techno dvojaca današnjice Pan Pot i još mnogi drugi. Domaće snage branit će, između ostalih, Marina Karamarko, poznatija i kao Miss Soulfly, pobjednica Burn Residency natjecanja 2012. godine i stalna DJ-ica  na Ibizi, zatim Petar Dundov, pionir domaće techno scene te Pero Fullhouse, jedan od najpoznatijih hrvatskih klupskih DJ-a i promotora elektronske plesne glazbe na ovim područjima.   Pored fenomenalnog line-upa, posjetitelji festivala imat će priliku sudjelovati u zanimljivim radionicama i seminarima, na kojima će iz prve ruke saznati sve novosti iz svijeta digitalnih trendova, muzičke industrije te na raznim panel diskusijama.  Samo za tu prigodu, kamp Galeb transformirat će se u pravu malu glamping oazu, koja će uključivati luksuzni smještaj sa svim potrebnim sadržajima, poput brojnih bazena i direktan pristup plaži. Pored premium smještaja, svim polaznicima festivala bit će omogućen i nešto povoljniji smještaj u šatorima, koji će također biti osiguran u samom kampu. Vrhunska gastronomska ponuda i nezaboravni boat partyji upotpunit će ovaj sjajni novi festival na hrvatskoj obali, koji će nesumnjivo osvojiti srca svojih posjetitelja. Labyrinth Open festival održat će se od 08. do 11. srpnja 2017., stoga rezervirajte svoje karte na vrijeme i priuštite si četverodnevnu avanturu u srcu Dalmacije ispunjenu plesom, suncem, morem i doživljajima koje ćete pamtiti cijeli život. Kupnja ulaznica moguća je na Entriu, kao i na službenoj stranici festivala, na kojoj možete saznati više informacija. Bitno da napomenuti kako do 01.06. svoju ulaznicu možete  nabaviti po promotivnoj cijeni. Tema: Promo sadržaj