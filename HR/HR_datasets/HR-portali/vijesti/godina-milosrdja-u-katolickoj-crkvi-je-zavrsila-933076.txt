Foto: FaH  Papa Franjo je u nedjelju zaključio Svetu godinu milosrđa tijekom koje je više puta iznenadio javnost svojim gestama, kao kad je poveo migrante u Rim u svom zrakoplovu i dočekivao u Vatikanu skupine ljudi s ruba društva.  Papa je u nedjelju u podne zatvorio teške brončane vratnice Svetih vrata na Bazilici svetog Petra.  Zatim je zastao u molitvi s raspelom u rukama, nakon čega je služio misu na otvorenom na kojoj je sudjelovalo 70.000 vjernika i svi kardinali, na Trgu svetog Petra koji je bio ispunjen, ali ne prekrcan.  "Molimo milost da nikada ne zatvorimo vrata pomirbe i opraštanja, nego da znamo prevladati zlo i razlike", istaknuo je Sveti Otac u homiliji, nakon čega je pozvao vjernike da "pruže priliku drugima".  Godina milosrđa su započeli papa Franjo i papa u miru Benedikt XVI.  Papa je otvorio Sveta vrata 8. prosinca 2015. u nazočnosti pape u miru Benedikta XVI. koji danas nije bio prisutan.  U okviru Godine milosrđa Papa je jednom u mjesecu, i to petkom, obilazio djecu u bolnicama, liječene ovisnike, bivše prostitutke, bivše svećenike koji su se oženili ...  Po procjeni Vatikana, Rim je u Svetoj godini posjetilo više od 20 milijuna vjernika.  Izvanredna Sveta godina milosrđa proglašena je na 50. obljetnicu završetka Drugog vatikanskog sabora koji je Crkvu otvorio prema suvremenom društvu.