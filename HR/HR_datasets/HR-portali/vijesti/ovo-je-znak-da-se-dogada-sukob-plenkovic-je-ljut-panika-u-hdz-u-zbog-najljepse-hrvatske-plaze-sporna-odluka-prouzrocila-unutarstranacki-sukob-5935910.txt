Odluka Skupštine Splitsko-dalmatinske županije da se koncesija za korištenje najljepše hrvatske plaže, Zlatnog rata u Bolu dodijeli zagrebačkoj tvrtki bez prihoda i zaposlenih izazvala je burne reakcije ne samo mještana Bola, oporbe te Mosta, nego i u samom HDZ-u. Koncesiju je, naime, dobila tvrtka Sport B d.o.o. čiji je direktor Božo Krmek, a osnivač Davor Matijević, inače blizak Višeslavu Vukojeviću, sinu Vice Vukojevića. Matijević i Višeslav Vukojević, koji je ujedno i poslovni partner Zorana Gopca, kako su prenijeli mediji, zajedno su osnovali tvrtku Sporticus u čijem je okrilju i ugostiteljski objekt Cro Pub koji slovi kao omiljeno okupljalište nekih HDZ-ovaca. Među ostalim i Milijana Brkića, zamjenika predsjednika HDZ-a. Ne čudi stoga što su se u HDZ-ovim kuloarima odmah pojavile informacije kako je u priču o dodjeli koncesije umiješan i Plenkovićev zamjenik te da je u HDZ-u počeo još jedan obračun. - Ovo je znak da se u HDZ-u događa veliki sukob - rekao je naš izvor iz stranke upoznat s prilikama. Samog premijera i šefa HDZ-a Andreja Plenkovića, kako doznajemo, jako je razljutila ova situacija, čemu u prilog govori njegova brza reakcija. Premijer je, naime, od Ministarstva mora, prometa i infrastrukture zatražio da se hitno preispita zakonitost dodjele koncesije na plaži Zlatni rat, nakon čega je ministar Oleg Butković odmah zatražio svu dokumentaciju iz županije. Butković je jučer novinarima rekao kako vjeruje da je županijski Odjel za pomorstvo zakonito proveo postupak. - Ako nije, morat će se poništiti - rekao je Butković. Izvori iz HDZ-a kažu da je u stranci nastala prava panika zbog slučaja Zlatni rat. S jedne strane tu je, kažu, mogući sukob na relaciji Plenković - Brkić, s obzirom na to da je Plenkovićev zamjenik, kako ističu, blizak krugu ljudi koji stoje iza tvrtke koja je dobila koncesiju. - Plenković je zasigurno jako ljut jer u protivnom ne bi osobno reagirao. U stranci se sada svašta priča, pa i o umiješanosti Brkića. Znam da je on dobar sa županom Zlatkom Ževrnjom, ali Brkić je tamo bliži s nekim drugim ljudima koji vuku glavne konce u županiji. No, je li to sve povezano, teško je tvrditi - govori naš izvor iz HDZ-a. Ističe, ipak, kako ga u svemu čudi potez Ževrnje jer to i njemu nanosi štetu. Drugi istaknuti član stranke smatra da bi Ževrnja zbog cijelog slučaja mogao imati problema. - Čim Vlada traži da se preispita odluka, znači da je u problemu - govori naš sugovornik. Uvjeren je da će na kraju doći do poništenja natječaja. Sam župan Zlatko Ževrnja odbacuje mogućnost da je bilo ikakvih nezakonitosti te kaže kako Milijan Brkić nema veze s koncesijom. - Sada ima najnevjerojatnijih konstrukcija. Pa, kako uopće možemo znati tko će se javiti na natječaj. On je raspisan za cijelu Hrvatsku, ponude dolaze zapečaćene, a njihovo otvaranje je komisijsko. Do kraja je sve transparentno - ističe Ževrnja. Kaže kako podržava Vladinu odluku da se sve preispita. - Uvijek smo radili transparentno i dosad nismo imali nikakvih problema. U zadnje dvije godine dobili smo i bezuvjetno mišljenje Državne revizije. Što se tiče plaže u Bolu i kritika o ‘rasprodaji’, tvrdim da neće biti nikakve prodaje, niti jednog kamena, niti bora, a neće biti niti ograničenja da bilo tko dođe na plažu - govori Ževrnja. Pojašnjava kako je stara koncesija istekla 1. srpnja prošle godine, da je u međuvremenu uknjiženo pomorsko dobro te da su u prosincu prošle godine stečeni svi zakonski uvjeti da se ide u novi natječaj za koncesiju. - Županijska skupština je 17. veljače donijela jednoglasnu odluku o raspisivanju natječaja, a tu su bili i oporbeni vijećnici. I općina Bol je sudjelovala u proceduri sa svojim prijedlozima, od kojih su velik dio stručne službe i uvažile. Sve to govori o transparentnosti postupka - kaže Ževrnja. Na pitanje kako to da je koncesiju dobila tvrtka bez prihoda i zaposlenih odgovara kako postoji Vladina uredba o postupku dodjele koncesije na pomorskom dobru koja propisuje kako se i što vrednuje. - Postoje tri parametra - ponuđeni fiksni iznos, ponuđeni varijabilni iznos te visina ulaganja u unapređenje plažnih objekata. Ne propisuju se neki drugi uvjeti, poput prihoda ili ranijih iskustava, niti županija može uvesti neki svoj uvjet - pojašnjava župan i dodaje kako natječaj nije ograničen na jednu županiju, nego vrijedi za cijelu Hrvatsku. Zlatko Ževrnja, koji je HDZ-ov kandidat za župana na predstojećim lokalnim izborima, uvjeren je kako mu ova situacija neće naštetiti. - Ne vidim zašto bi mi naštetila. Stalno su neki izbori, ja radim svoj posao, odluke se moraju donositi, nema mjesta čekanju - kaže Ževrnja koji je o cijelom slučaju razgovarao i s premijerom Plenkovićem. - Čuli smo se i ukratko sam mu naveo proces i proceduru - rekao je Ževrnja. HDZ-ov kandidat za splitskoga gradonačelnika Andro Krstulović Opara rekao nam je jučer kako nije županijski vijećnik te da nije sudjelovao u odluci, ali da je bio na konzultacijama o političkim implikacijama te odluke. - Vladina odluka da se provede nadzor posljedica je tih konzultacija - rekao je Krstulović Opara. A panika je u HDZ-u i zbog reakcija njihova partnera u Vladi Mosta te oporbe zbog slučaja Zlatni rat, tim više što su izbori pred vratima. Most je tako zatražio poništenje natječaja za koncesiju, navodeći među ostalim da će ovakva odluka oštetiti proračun Bola, Splitsko-dalmatinske županije, ali i cijele države. Miro Bulj, Mostov kandidat za župana i konkurent HDZ-ovu kandidatu Zlatku Ževrnji, poručio je u medijima da se “ne smije dopustiti koncesioniranje hrvatske obale onima koji su najpodobniji, a ne najkvalitetniji ponuđači, jer ti sigurno neće raditi u korist županije, nego u korist svog džepa”. Arsen Bauk, SDP-ov kandidat za splitsko-dalmatinskog župana te saborski zastupnik, na Facebooku je, pak, naveo da će trećina članova saborskog Odbora za pomorstvo, promet i infrastrukturu (članovi SDP-a i HNS-a) zatražiti sazivanje sjednice Odbora te da će biti jedna točka dnevnog reda - informacija o rezultatima upravnog nadzora o postupku dodjele koncesije na pomorskom dobru, za plažu Zlatni rat, koji je od Ministarstva zatražio predsjednik Vlade. Bauk je napisao kako se sjednica mora održati u roku od osam dana od dana zaprimanja zahtjeva. “Zahtjev premijera je školski primjer ‘sanacije štete’, županija je išla po principu APP - ako prođe, prođe”, komentirao je Bauk na Facebooku.