Prvi privremeni rezultati drugog kruga lokalnih izbora pokazuju da je u Varaždinu Ivan Čehok osvojio 68,50 posto glasova, dok je njegov protukandidat Ivan Kišić osvojio 27,76 posto glasova.  S obzirom na veliku prednost Čehoka, očito je da će se vratiti na poziciju gradonačelnika u Varaždinu. Nakon šest godina ponovno će biti gradonačelnik. - Dopustite da se zahvalim svim Varaždinkama i Varaždincima na podršci koja nas još više obvezuje i čeka nas puno posla i sutra sam spreman pružiti svima ruku - rekao je za HRT Čehok i osvrnuo se na novi proračun grada. - Proračun moramo donijeti do kraja godine. U što kraćem roku moramo donijeti proračun jer ima još puno projekata koje možemo napraviti do kraja jeseni - rekao je i odgovorio na pitanje što će s balama smeća koje se nalaze na ulazu u Varaždin. - Rekao sam da ćemo dio bala koje nisu pod koncesijom da ćemo ih početi odvoziti uskoro, a onaj dio koji je pod koncesijom i s obzirom da postoji spor oko toga pokušat ćemo to riješiti i sanirati i tamo napraviti novu gospodarsku zonu. Jamčim da ćemo nastaviti raditi istom brzinom kao i prijei napravit ćemo bolje standarde za građane - poručio je.  - Očekivali smo pobjedu 70 prema 30 posto. Vi možete građane neko vrijeme držati u zabludi. Imao sam protukandidate koji su pričali neistine punih šest godina. Ali sve te zablude, neistine, laži, to vam ne može izgraditi vrtiće, popraviti škole, donijeti nova radna mjesta. Građani znaju i sjećaju se kako je bilo mojih deset godina i vidjeli su da sad šest godina nije bilo ništa, da se nije pomaklo s mjesta“, izjavio je Čehok nakon izborne pobjede dodavši da je u zadnje vrijeme puno mladih ljudi otišlo, te da je grad izgubio prepoznatljivost u gospodarstvu. "Normalno je da građani kažnjavanju one koji su do sada vladali, SDP i HNS. Građani vjeruju ljudima koji donose homogenost, koji su kohezivan čimbenik, a ne onima koji su sve razjedinili i posvađali, gledali svoje uske stranačke interese. Pružam ruku suradnje i onima koji su nas pljuvali jer nam treba suradnja. Moramo početi raditi u Gradskom vijeću, Varaždin nema vremena čekati“, poručio je Čehok. Protukandidat Alen Kišić nazvao je Čehoka i čestitao mu na izbornoj pobjedi, a svoj poraz prokomentirao je riječima da volju većine treba poštovati i da su građani više percipirali pozitivno u Čehokovom bivšem mandatu u odnosu na aktualne sudske procese. Za ponuđenu suradnju rekao je da će je razmotriti stranačka tijela. Čehok je bio gradonačelnik Varaždina od 2001. do 2011. godine, kada je dao ostavku iz istražnog zatvora zbog optužbi da je oštetio Grad za višemilijunske iznose u nekoliko slučajeva. Sudski procesi su još u tijeku. Sve o lokalnim izborima čitajte OVDJE.