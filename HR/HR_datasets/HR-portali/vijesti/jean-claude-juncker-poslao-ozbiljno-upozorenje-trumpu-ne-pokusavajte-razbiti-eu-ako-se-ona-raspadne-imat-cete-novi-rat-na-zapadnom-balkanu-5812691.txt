Predsjednik Europske komisije Jean-Claude Juncker rekao je kako je upozorio administraciju Donalda Trumpa da ne poziva druge države da napuštaju EU, jer 'ako EU propadne, imat ćete novi rat na zapadnom Balkanu'. Juncker je napisao komentar za britanski Guardian povodom 60. godišnjice Europske unije, u kojem je, između ostaloga, i rekao kako engleski političari ne mogu kriviti EU za probleme koji su doveli do Brexita. Objasnio je kako tri od četiri najveća problema u Ujedinjenom Kraljevstvu - zdravstvo, obrazovanje i socijalna skrb - uopće nemaju veze s EU, dok je četvrti problem - imigracija - ključan za održavanje EU kao jednog tržišta, koje je UK uvijek podržavalo. U razgovoru s Financial Timesom, opisao je bivšeg britanskog premijera Davida Camerona kao 'razarača'. - U životu sam sreo dva velika razarača: Gorbačova, koji je razorio Sovjetski Savez, i Camerona, koji je do neke mjere razorio Ujedinjeno Kraljevstvo, čak i ako ne dođe do neovisnosti Škotske, rekao je Juncker. Rekao je i kako je upozorio američkog potpredsjednika Mikea Pencea na opasnost koja leži u Trumpovom pozivanju EU članica da se raziđu s Unijom. - Rekao sam mu: 'Ne pozivajte druge da izađu, jer ako se EU uruši, imat ćete novi rat na zapadnom Balkanu', rekao je Juncker.