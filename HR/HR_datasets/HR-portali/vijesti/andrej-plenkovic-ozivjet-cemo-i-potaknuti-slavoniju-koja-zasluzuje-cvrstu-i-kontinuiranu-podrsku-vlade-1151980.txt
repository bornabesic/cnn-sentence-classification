Predsjednik hrvatske Vlade Andrej Plenković danas je svečano otvorio 22. međunarodni sajam gospodarstva, obrtništva i poljoprivrede Viroexpo 2017., kazavši da se taj sajam uklapa u jedan od ključnih ciljeva Vlade, a to je rad na projektu Slavonija.  "Upravo dvoje ministara iz Slavonije - kolega (Tomislav) Tolušić iz Virovitice i kolegica (Gabrijela) Žalac iz Vinkovaca imaju trajnu zadaću da objedine sve aktivnosti na razvoju poljoprivrede, ruralnog razvoja, regionalnog razvoja, cestovne infrastrukture, malog i srednjeg poduzetništva, demografske obnove na način da se kombiniraju sredstva koja imamo u državnom proračunu, u raznim ministarstvima, i ona koje imamo kroz fondove EU, a riječ je o 2,5 milijarde eura. Na taj način oživjet ćemo i potaknuti Slavoniju, koja zaslužuje čvrstu i kontinuiranu podršku Vlade RH", kazao je Plenković. Sajam Viroexpo održava se u Virovitici od 1996. godine i jedan je od najvećih regionalnih međunarodnih sajmova. Ove godine okupio je 587 izlagača iz 27 zemalja, a zemlja partner po drugi puta je Republika Češka. Održava se do nedjelje 26. veljače, pri čemu se očekuje da će ga posjetiti više od 25.000 posjetitelja. Premijer je naveo da je hrvatska Vlada prepoznala Viroexpo kao vrlo bitan sajam, pa su mu pokrovitelji čak četiri ministarstava – poljoprivrede, gospodarstva, obrtništva i ruralnog razvoja. „Upravo takav cjeloviti pristup može donijeti rezultate, može spriječiti daljnji odljev stanovništva iz Slavonije i povećati napore za demografskom obnovom. Zato će Vlada Slavoniju gledati i kroz novi indeks razvijenosti, novu kartu regionalnih potpora, smanjenje regionalnih razlika i novi zakon o potpomognutim područjima, koji ima za cilj dati posebne programe za gospodarski oporavak Slavonije“, rekao je Plenković. Dodao je da je za razvoj Virovitičko-podravske županije jedan od ključnih preduvjeta cestovna povezanost, u što se i sam uvjerio putujući u Viroviticu. „Jedan od ciljeva moje Vlade je da povećamo ulaganje cestovnu infrastrukturu, pa da i Podravina, a osobito Virovitičko-podravska županija, budu bolje povezani s ključnim prometnicama i autocestama u Hrvatskoj“, rekao je Plenković. Veleposlanik Republike Češke u Hrvatskoj Vladimir Zavazal izrazio je zadovoljstvo Češka po drugi puta zemlja partner. Češka kontinuirano nastupa od 2002. godine, a prvi puta zemlja partner bila je 2003. godine.  "Ukupna vanjsko-trgovinska razmjena između Češke i Hrvatske iznosila je prošle godine 591 milijun eura, i to je povijesno najveća robna razmjena dviju zemalja. Tome je svakako doprinijela i izgradnja objekata obnovljivih izvora energije upravo u ovoj županiji, koje su gradile češke tvrtke", rekao je veleposlanik Zavazal. Organizatori i pokrovitelji sajma su Virovitičko-podravska županija, Grad Virovitica, Hrvatska gospodarska komora – Županijska komora Virovitica, Obrtnička komora Virovitičko-podravske županije, Turistička zajednica Virovitičko-podravske županije te četiri ministarstva. >> Osječki studenti: 'Nije to nerealni futurizam. Nastavi li se iseljavanje, 2032. Osijek će biti prazan grad' 