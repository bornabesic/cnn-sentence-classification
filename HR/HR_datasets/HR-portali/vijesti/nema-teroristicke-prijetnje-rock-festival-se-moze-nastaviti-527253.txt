Glazbeni festival "Rock am Ring", najvažniji tog tipa u Njemačkoj, evakuiran u petak navečer zbog "terorističke prijetnje", nastavit će se s obzirom da je svaka potencijalna prijetnja uklonjena, objavili su u subotu organizatori na Internet stranici. Policija je potvrdila da je završena potraga na mjestu festivala, blizu Koblenza, na jugozapadu zemlje, na kojem se očekuje 90.000 osoba. "Nakon intenzivne potrage na čitavom prostoru događanja festivala, nisu potvrđene sumnje u neposrednu opasnost", objasnili su organizatori. Policija je "dala zeleno svjetlo nastavku radova postavljanja pozornice", dodali su oni. Točno vrijeme nastavka tog festivala koji bi trebao završiti u nedjelju još nije priopćeno. Evakuiran je u petak navečer zbog "terorističke prijetnje", manje od dva tjedna nakon napada u Manchesteru u koncertnoj dvorani. Za napad u kojem su poginule 23 osobe odgovornost je preuzela Islamska država.