Mlada Dankinja, 23-godišnja Joanna Palani, napustila je svoju domovinu kako bi se u Siriji punih godinu dana borila na strani Kurda protiv ISIS-a.   - Vojnici ISIS-a su lake mete i lako ih je ubijati. Oni su fanatici i spremni su žrtvovati vlastite živote u samoubilačkim napadima. No, pravi strojevi za ubijanje su Asadovi vojnici. Oni su profesionalci, kazala je Joanna.   Joanna sada živi u Kopenhagenu te studira filozofiju i politiku. Kada ju pitaju zašto je napustila sigurnost svoga doma i otišla u tako opasnu avanturu ona odgovara: 'To sam učinila da stanem u obranu osnovnih ljudskih prava'.   Šok je doživjela već prve noći na fronti kada je pred njenim očima ubijen suborac koji je stigao iz Švedske. - Pogodio ga je snajper između očiju, bio je to stravičan prizor, ispričala je Joanna.   Najpotresnije iskustvo doživjela je prilikom oslobađanja sela pored Mosula gdje su u napuštenoj kući pronašli djecu koja su bila zarobljena i seksualno iskorištavana.   - Tamo su bili djevojčice, najstarija je imala 16 godina. Jedna je imala samo 11 godina i bila je trudna. Nosila je blizance. Na kraju je umrla u bolnici. Sjećam se da je doktor neutješno plakao, ispričala je Joanna.   - Kurdi se tamo bore za demokraciju i zapadne vrijednosti. Mislim da je to vrijedno borbe i ne bi mi bilo žao da sam zbog tog cilja tamo poginula, priča Joanna, ali u razgovoru za The Vice priznala je da je tek prve noći shvatila što je zapravo čeka i koliko je sve to opasno.   - Ipak nisam poželjela da sam doma, rekla je i dodala kako iako je sada doma mislima je uvijek uz one koje je ostavila iza sebe.   - Umrla bih za svoja uvjerenja i za demokraciju, za ženska prava. Međutim, kada sam se vratila kući oduzeta mi je putovnica. Na taj način Danska sprečava mlade da odlaze u Siriji i tamo se bore. Razočarana sam u svoju domovinu i u one zbog kojih sam se odlučila otići u rat, zaključila je Joannna.