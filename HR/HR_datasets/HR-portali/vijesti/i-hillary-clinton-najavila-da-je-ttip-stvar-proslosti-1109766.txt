Prije nešto više od dva tjedna predsjednička kandidatkinja demokrata Hillary Clinton poprilično otvoreno dala je na znanje da će kao predsjednica prekinuti pregovore o trgovinskom i investicijskom partnerstvu sa Europskom unijom (TTIP). Na jednom predizbornom skupu rekla je da nikako nije za to da SAD bezuvjetno daje podršku globalnoj slobodnoj trgovini, a najavila je da će se usprotiviti trgovinskim sporazumima koji izravno ugrožavaju američka radna mjesta. TTIP-u nije sklon ni njezin protivnik iz redova republikanaca Donald Trump pa postaje vrlo jasno zašto je vođa njemačkih socijalista i ministar gospodarstva Sigmar Gabriel kazao da je taj sporazum između SAD-a i EU praktički mrtav. Do predsjedničkih izbora u Americi ostalo je tek nešto više od dva mjeseca, a do službene smjene u Bijeloj kući nešto manje od pet mjeseci. To je nekakav vremenski okvir u kojemu bi predsjednik Barack Obama, veliki zagovornik TTIP-a i sličnih sporazuma, mogao potpisati sporazum s EU. No do toga sigurno neće doći zato što dvije strane do sada nisu usuglasile apsolutno ništa. No dan nakon Gabrielova pokapanja TTIP-a, oglasila se Europska komisija koja je priopćila kako se “lopta još uvijek valja” i kako pregovori ulaze u krucijalnu fazu nakon koje bi se trebali pojaviti prvi obrisi budućeg sporazuma. No Komisija je također naglasila i to da u potpisivanje sporazuma neće ići bezglavo i na štetu Europe i njezinih građana. O svemu ovome šefovi država i vlada članica EU razgovarat će na summitu u Bratislavi 22. rujna. Zanimljivo je i to da veliki i značajni američki mediji u osnovi ne komentiraju ono što je kazao Sigmar Gabriel, već samo prenose agencijske vijesti. Za američku javnost i politički establišment ovo transatlantsko partnerstvo kao da je već otpisano i kao da je postalo nešto na što se ne treba trošiti medijski prostor. Štoviše, čini se da će još jedan sličan sporazum, onaj o transpacifičkom partnerstvu (TPP), doživjeti istu sudbinu iako je ono u osnovi definirano da posljednjih detalja i kao takvo je krenulo čak i u proces ratifikacije u parlamentima 12 zemalja potpisnica. Vođa republikanske većine u Kongresu Paul Ryan vrlo je otvoreno kazao kako nije sklon tome da se ratifikacija ovoga sporazuma stavi na dnevni red prije kraja ove godine. TPP-u se izrazito počela protiviti i Kanada, a jedina zemlja koja nema figu u džepu je Peru. Ostalih devet zemalja čeka tko će preuzeti Bijelu kuću. A Clintonova je najavila da će “odstrijeliti” i TPP te je izjavila kako je i Sjevernoamerički sporazum o slobodnoj trgovini (NAFTA), koji je djelo njezina supruga Billa, nanio Americi i njezinim radnicima više štete nego koristi. Sve ovo govori u prilog tome da globalna slobodna trgovina prestaje biti politički prioritet. >> Njemački ministar otkrio: Trgovinski sporazum Amerike i EU je propao! 