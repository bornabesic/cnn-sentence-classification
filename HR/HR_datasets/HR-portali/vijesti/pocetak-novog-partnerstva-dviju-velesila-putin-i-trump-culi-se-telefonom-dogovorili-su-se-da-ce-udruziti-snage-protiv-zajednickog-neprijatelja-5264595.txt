Novoizabrani američki predsjednik Donald Trump i ruski predsjednik Vladimir Putin čuli su se telefonom, objavio je u ponedjeljak Kremlj. Trump i Putin razgovarali su, kako se navodi, o borbi protiv terorizma i ekstremizma te o rješavanju krize u Siriji. Složili su se da će udružiti napore u borbi protiv zajedničkog 'neprijatelja broj 1 - međunarodnog terorizma i ekstremizma'. Putin je, prema priopćenju Kremlja, čestitao novom predsjedniku SAD-a na pobjedi i zaželio mu uspjeh u vođenju zemlje. Putin je Trumpu kazao i kako je spreman održati konstruktivan dijalog s novom američkom administracijom, a temeljen na načelima jednakosti, uzajamnog poštovanja i međusobnog neuplitanja u međunarodne odnose. Kako je objavio Kremlj, obojica su izrazila važnost građenja jakih temelja za bilateralne odnose kroz gospodarski razvoj. Godina 2017. obilježit će 210 godina od uspostavljanja diplomatskih veza između Rusije i SAD-a. Složili su se da će ostati u kontaktu telefonski, a uskoro se planiraju i osobno naći. Podsjetimo, nakon što je pobijedio, Trump je izjavio kako je dobio 'prekrasno pismo' od ruskog predsjednika u kojem je Putin navodno izrazio nadu za suradnjom i smirivanjem zategnutih rusko-američkih odnosa. Ruski ministar vanjskih poslova Sergej Lavrov također je izrazio nadu za suradnjom s novoizabranim predsjednikom SAD-a. Tijekom čitave kampanje za američkog predsjednika Trumpa je tabor Hillary Clinton optuživao za bliskost s Kremljom, a sam Putin je u više navrata izražavao divljenje ruskom predsjedniku.