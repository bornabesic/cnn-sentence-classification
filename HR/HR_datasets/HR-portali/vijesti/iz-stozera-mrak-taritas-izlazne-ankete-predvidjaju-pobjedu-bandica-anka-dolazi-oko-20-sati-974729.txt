Foto: Martina Pauček Šljivak/Index, Igor Kralj/PIXSELL U HRVATSKOJ je danas održan drugi krug lokalnih izbora. Index prati situaciju u Zagrebu, a događaje iz stožera Anke Mrak Taritaš možete pratiti uživo od 19 sati. >> UŽIVO IZ STOŽERA: 23:10 "HNS se neće dijeliti na dva dijela. Sjest ćemo, analizirati i donijeti jednu razumnu odluku. Nitko nema pravo razdvajati HNS. Jasno i glasno kažem - neću nikada sjesti s HDZ-om za sto", kazala je Mrak Taritaš.  "Treba ići korak po korak. Sutra imamo sastanak užeg vodstva, u utorak Predsjedništvo. Moramo razgovarati. Mi smo bili jedan odličan tim i tako ćemo i nastaviti.  Vidjet ćemo kako će se postaviti gospodin Vrdoljak i mi ćemo donijeti najbolju moguću odluku. Neću reći da je odgovornost na njemu. Zadovoljna sam jer smo uspjeli odraditi kampanju u dobroj atmosferi", kazala je Mrak Taritaš. 22:00 "Ovo je bila neobična situacija. Teško je reći kolika je šteta napravljena. Cijelo vrijeme su prebacivali teme s grada. U utorak imamo Predsjedništvo na kojem ćemo donijeti neke odluke", komentirala je Anka Mrak Taritaš tvrdnje iz vrha HNS-a da će Vrdoljak podnijeti ostavku.  "Nisam se preslagivala niti ću se preslagivati. Moram mirno završiti ovu noć. Ponosna sam na ljude koji su skroz uz mene i moju obitelj. Puno mi je srce kad vidim što smo sve napravili", dodala je. Čestitala je Bandiću na pobjedi. Nije htjela odgovoriti na pitanje bi li preuzela HNS ako Vrdoljak podnese ostavku. Samo je rekla da mora prespavati. 21:00 Anka Mrak Taritaš ocijenila je da se radi o velikom uspjehu, ali da je pravi uspjeh pobjeda.   “Vidjet ćemo što će biti, vidjet ćemo kako će biti, no doći gospodinu Bandiću na ovako malu razliku… Mislim da se svi možemo složiti da je to velik uspjeh. Ali, naravno, pravi uspjeh je pobjeda. Na kraju ćemo vidjeti", rekla je HNS-ova i SDP-ova kandidatkinja za zagrebačku gradonačelnicu u izbornom stožeru u noćnom klubu "Klub". 20:52 Nakon 99 posto obrađenih listića jasno je da je Milan Bandić pobijedio u Zagrebu. Osvojio je 51,68 posto glasova, a Anka Mrak Taritaš 46,17 posto glasova. Dok je Mrak Taritaš davala izjavu, Vrdoljak je otišao iz stožera. 20:50 Stigao je Krešo Beljak. 20:25 Prema posljednjim rezultatima Bandić je ipak malo povećao prednost pred Mrak Taritaš. 20:23 "Zadovoljna sam ovim rezultatima", kometirala je Anka Mrak Taritaš. Nije htjela komentirati ništa vezano uz Vrdoljaka niti odgovoriti na pitanje smatra li da joj je naštetio.  "Ja sam uvijek ponavljala da nisam za preslagivanje i toga se držim", rekla je. 20:04 Stigli su i prvu rezultati izbora. Milan Bandić ima tijesno vodstvo od 49,15 posto pred Ankom Mrak Taritaš koja ima 48,52 posto. 19:55 Anka Mrak Taritaš stigla je u stožer, a stigao je i Ivan Vrdoljak. "Morali smo maknuti Anku od stranke, moj potez je bio spin da bi to napravili, ideja je bila da se stranka što više odvoji od kandidata. Imali smo zaostatak od 8 posto, možda i pobijedi. Od početka smo radili tako da ne bude preveliki žig stranke na Anki", kazao je Vrdoljak. 19:50 "Očekujem pobjedu Mrak Taritaš. Svi koji žele prosperitet su za nju. Nitko tko tajno radi po noći nije dobro prošao u hrvatskoj politici. HNS nikad nije koalirao s HDZ-om. SDP ima stabilne partnere", komentirao je Rajko Ostojić navodni dogovor Plenkovića i Vrdoljaka. 19:45 Stigao je Ivo Josipović. 19:30 "Da je Vrdoljakov tweet koristio, sigurno nije", komentirao je savjetnik Anke Mrak Taritaš Igor Kolman. 19:14 Šef HNS-a Ivan Vrdoljak još nije stigao u stožer, a okupljeni ne znaju ni hoće li se uopće pojaviti s obzirom na trzavice koje su se pojavile nakon spekulacija da HNS pregovara s HDZ-om, što je Anka Mrak Taritaš oštro osudila. 19:10 "Za našu kandidatkinju je dovoljno dobra samo pobjeda. Ovo je prilično blizu. Izlazne ankete pokazuju da će svaki glas biti važan. Trajno nas prati niska izlaznost. Tko god pobijedi u Zagrebu, pobijedit će sa 15 posto ukupnih glasova. To slabi legitimitet. Čini se da ljudi radije prigovaraju nego da glasuju. Možda su zasićeni politikom. No, za posao gradonačelnice ne mogu zamisliti kvalitetniju osobu od Anke", komentirala je prve rezultate izlaznih anketa za Index Vesna Pusić.  "Do zadnjeg trena će se zbrajati glasovi. Dosad je sve u okviru statističke pogreške. Tvit Vrdoljaka ne znam koliko je odmogao ili pomogao. No Anka je jasno reagirala. Ona je idealna za posao gradonačelnice", dodaje Pusić. "Nećemo o tome što bi bilo da HNS ide s HDZ-om", kazala je Pusić. 19:02 "Još smo uvijek u okviru statističke greške. Ne znamo do koliko sati su vođene ankete. Očekivali smo mrtvu i tijesnu trku. Anka je vodila sjajnu uključivu kampanju. Uspjela je oblikovati poruku biračima da je promjena nakon dugo godina moguća.   Vidjet ćemo koliko je time uspjela mobilizirati ljude. U svakom slučaju otvorila je demokratski prostor u Zagrebu u kojem je definirana snažna alternativa dosadašnjem načinu rada. To je iznimno važno kako za Zagreb tako i za Hrvatsku u kojima su nepotizam, klijentelizam i politička korupcija jos uvijek obrazac funkcioniranja. Ona je pokazala da postoji model koji isključuje te elemente. Ako ne zaživi večeras u Zagrebu, onda će zaživjeti uskoro u Hrvatskoj, kazao je Goran Beus Richemberg za Index. 19:00 Prema prvim izlaznim anketama, Milan Bandić pobjeđuje s 51.43% posto glasova, dok Anka Mrak Taritaš osvaja 48.57% glasova. Za sada u stožeru nema mnogo dužnosnika, među prvima je stigla Vesna Pusić.