Kandidat za šefa SDP-a Orsat Miljenić kao svoje prednosti u utrci za predsjednika stranke vidi činjenicu da je relativno svjež te da nema repova i da sa svima može razgovarati. – Mislim da mogu voditi stranku u pobjedu. S njom sam blizak još od 2000. – kazao je Miljenić u emisiji Pressing N1 televizije.  Miljenić je kazao kako je formalno član stranke od početka godine od "kad je izgubila izbore". – Lako se upisivati kad stranci ide i kad pobjeđuje. Nije mi nitko branio da se učlanim. Meni to nije minus, ja se odlično osjećam – kazao je. Na pitanje zašto je SDP izgubio izbore, odgovorio je: – Sjećate se kad se govorilo "mi ili oni"? Mi smo malo izgubili svoje jer smo izgubili prepoznatljivost, trudeći se biti malo kao "oni". Smatra da je Milanović pogriješio sa sastankom s braniteljima koji je poslije iscurio u medije. Rekao je i kako nije "Milanovićev čovjek". – Ali ako budem predsjednik, bit ću predsjednik svih – kazao je i posije dodao da će ostati prijatelj s njim.  Miljenić: 'lex Perković' je bio pogreška Također je kazao i kako je "apsolutno kapacitet za hrvatskog premijera", a prosječnog glasača SDP-a opisao je kao osobu "koja ne dvoji o tome je li antifašizam dobar te želi živjeti od svoga rada".  – Osoba koja je spremna odvojiti i za one kojima treba, osoba koja smatra da nitko ne smije biti uskraćen za obrazovanje ako nema novca, osoba koja smatra da osoba koja nema novca ne treba izdvajati za zdravstveno osiguranje – to je osoba koja će glasati za SDP. Netko tko hoće da djeca idu u bolju školu, da pazimo kako se razvijamo, da smo suvremeni, da nam nije na prvom mjestu betonizacija, da se moramo brinuti za sutra, za umirovljenike – kazao je. Vjeronauk bi stavio kao izborni predmet u školama, a za 'lex Perković' kazao je da je pogreška. – To nam nije trebalo i bilo je pogreška. Dogodila se zato što su ljudi koji su to radili pogrešno pročitali stvar. Bila je, da, tehnička pogreška. Nismo mi nikoga štitili – izjavio je. Na pitanje je li probao lake droge, kaže da je nezgodno odgovarati na to zbog djece: – Zbog toga vam neću odgovoriti. Vi shvatite kako hoćete. >> Orsat Miljenić i Davor Bernardić predali kandidature za predsjednika SDP-a >> Nepoznati Orsat Miljenić: Studirao je pravo s Plenkovićem, a u ratu je bio spreman s puškom otići kamo god ga pošalju 