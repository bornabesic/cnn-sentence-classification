Screenshot: YouTube  DEVET dana nakon što je u Vrhniki blizu Ljubljane izgorio većio dio poduzeća Kemis u kojemu su se zbrinjavali i prerađivali opasni kemijski otpaci, pokazalo da nije riječ o malom ekološkom incidentu nego o pravoj ekološkoj katastrofi koja je izazvala strah stanovnika tog grada i okolice, a oštro je u srijedu reagirao i premijer Miro Cerar.  "To je događaj koji se više ne smije ponoviti, potrebno je tvrditi odgovorne za tu katastrofu i donijeti odgovarajuće mjere", kazao je u srijedu na konferenciji za novinare premijer Cerar, koji je dan ranije razgledao mjesto požara i onečišćenje te razgovarao sa stanovnicima koji zahtijevaju zatvaranje Kemisa i kažu da ih nitko nije informirao o pravom stanju nesreće i opasnostima za njihovo zdravlje.  "Ljudi nisu dobili dovoljno informacija, pa još i sada žive u neizvjesnosti i strahu", kazao je Cerar na konferenciji za novinare, rekavši da je ljudima i okolišu na širem području Vrhnike nanesena velika šteta.  Laboratorijska ispitivanja uzoraka s mjesta nesreće i šireg okruženja pokazala su onečišćenje velikih razmjera koje treba sanirati i utvrditi tko je odgovoran za nesreću, kazao je premijer. Slovenska vlada u srijedu je objavila rezultate analize uzoraka tla, vode i zraka koji govore da stanje na širem području tvornice nije dobro.  Visoke koncentracije pesticida, žive i teških metala  Izumrli su živi organizmi u potoku Tojnica koji se ulijeva u Ljubljanicu. Zabilježene su visoke koncentracije pesticida antrazina, žive i teških metala. Vlasnicima vrtova preporučeno je da se ne hrane povrćem i salatom koju je prekrila kemijskim tvarima onečišćena čađa, a stanovnici se žale na respiratorne probleme i "metalni okus" u ustima i devet dana nakon požara u kojemu je izgorjelo više stotina tona otpadnih boja, lakova, baterija, pesticida i drugih opansih kemikalija.  Ministrica za okoliš i prostor Irena Majcen izjavila je u srijedu novinarima da je požar u Kemisu do sada nezabilježeni ekološki događaj u Sloveniji, da se reakcije odgovarajućih službi bile dobre, ali da stupanj spremnosti treba podići na višu razinu.  Kriminalistička istraga o uzrocima požara koji se dogodio u Kemisu u noći, kad u objektu nije bilo nikoga, još traje, a nisu završene ni sve analize uzoraka na širem mjestu nesreće, kazala je ministrica.  Ustvrdila je kako je potvrđeno kako se u Kemisu nisu pohranjivali radoaktivni materijal i kancerogena sredstva, no da su ispitivanja pokazala visok stupanj onečišćenja vode i zraka kadmijem, kromom, živom i niklom, te ostacima pesticida.  Agencija za zaštitu okoliša potvrdila je da je analiza pesticida nađenih u lokalnom potoku pokazala izuzetno visoke koncentracije opasnog pesticida atrazina, no voda za piće u javnom sistemu nije onečišćena i može se piti.  Atrazin je pesticid koji može izazvati hormonalne poremećaje, a u Sloveniji je već niz godina zabranjen pa se postavilo i pitanje kako se on našao u Kemisu u skladištima koja su izgorjela, ali na to još nitko nema odgovora.