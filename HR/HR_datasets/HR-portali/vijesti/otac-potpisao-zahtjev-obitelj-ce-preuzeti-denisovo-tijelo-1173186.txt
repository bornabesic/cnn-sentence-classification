Sanitarna inspekcija u Puli je u utorak izdala sprovodnicu za prijevoz tijela ubijenog trogodišnjeg dječaka Denisa Pašića na temelju očevog potpisa, koji je zahtjev potpisao u zatvoru u BiH. Potvrdio je to za 24 sata Marin Folo, odvjetnik koji zastupa pogrebno društvo. Obitelj će tijelo preuzeti danas ili najkasnije sutra te dalje organizirati pokop. Za ubojstvo dječaka, podsjetimo, osumnjičene su njegova majka Chiara Pašić i jedna maloljetnica. Dječakov stric Ramiz Pašić je još prošlog tjedna iz BiH došao u Pulu preuzeti tijelo i organizirati sprovod, ali to ipak nije mogao učiniti. Naime, pogrebno društvo koje su angažirali stric i dječakova baka Rita Rojnić još je u petak putem Marina Fola zatražilo izdavanje sprovodnice, dokumenta kojim se odobrava transport posmrtnih ostataka izvan Pule. Međutim, sanitarna u Puli odbila je zaprimiti njihov zahtjev i izdati im dokument uz obrazloženje da nisu pribavili potpise majke ili oca ubijenog dječaka. Majka dječaka nalazi se u pritvoru u pulskom zatvoru zbog sumnje da je ubila svog sina, a dječakov otac također je u zatvoru u BiH zbog premlaćivanja Chiare Pašić i njezina ljubavnika.