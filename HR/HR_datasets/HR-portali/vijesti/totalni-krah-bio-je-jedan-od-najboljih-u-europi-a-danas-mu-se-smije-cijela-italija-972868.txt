Foto: Guliver Image/Getty Images ENGLESKI reprezentativni vratar Joe Hart do prošle sezone bio je neizostavan na vratima Manchester Cityja i engleske reprezentacije, a bio jedan od ključnih igrača Građana proteklih godina. Englez je branio sjajno i zasluženo je bio smatran za ponajboljeg golmana Europe. No, dolaskom na klupu Pepa Guardiole Hart je praktički izbačen iz momčadi pod obrazloženjem da ne igra dovoljno dobro s loptom u nogama. Hart je bio ključna figura zlatne ere povijesti Cityja, rekorder po broju osvojenih Zlatnih rukavica, jer jedino Joe je četiri puta zaslužio priznanje za golmana s najviše utakmica bez primljenog gola u Premier League, a za naš klub je mrežu sačuvao čistom na preko 100 utakmica. Uz to je dva puta bio izabran u idealnu momčad Premier League. Nakon što je na posudbi u Birminghamu proglašen najboljim golmanom lige, Roberto Mancini vratio ga je u City, na čijem golu je bio nezamjenjiv od 2010. do prošlog ljeta.  U navedenom razdoblju bio je ključni igrač prilikom osvajanja po dva naslova prvaka Engleske i Liga kupa, te jednog FA Kupa, čime je zaslužio postati golman Engleske na tri velika natjecanja i doći do 63 nastupa za reprezentaciju.  Hart je zaslužan za neke od nezaboravnih trenutaka u novijoj povijesti Cityja, kao što su obrane penala Messiju i Ibrahimoviću, jer je u Ligi prvaka imao neke od najboljih predstava i zaslužan je za osvajanje bezbrojnih bodova u Premiershipa koje momčad ne bi imala bez njegovih obrana.Ipak, sve to nije bilo dovoljno Pepu koji je Harta potjerao u jedva prosječni Torino, no ni tamo Englezu ne ide najbolje.  Hart je cijelu sezonu bio sklon kardinalnim kiksevima, često je griješio, a neke njegove pogreške koštale su Torineze silnih bodova. Nekoliko portala, među kojima je i ugledni Goal.com uvrstilo je Engleza u najgoru momčad Serie A, u kategoriji pogrešaka koje su izravno dovodile do pogotka, 30-godišnjak je drugi u cijeloj Serie A (ispred je samo hrvatski golman Josip Posavec), pa City, čiji je Hart i dalje igrač, grčevito traži način da ga nekome proda.  City traži 30 milijuna eura za Harta, ali za klubove koji ne spadaju baš u onaj sam vrh europskog nogometa nudi i 20 posto popusta. Ipak, ako je suditi prema sezoni koja je iza njega, City će morati drastično spustiti cijenu jer teško da će netko dati toliko novaca za vratara kojemu se smije cijela Italija.