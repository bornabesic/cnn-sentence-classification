Predsjednik Hrasta Ladislav Ilčić doživio je debakl na izborima za gradonačelnika Varaždina jer je osvojio samo 571 glas ili 2,90 posto.  Ilčić je, kako bi ušao u gradonačelničku utrku, podnio ostavku na mjesto posebnog savjetnika za ljudska prava potpredsjednika Vlade Davora Ive Stiera.  Prema rezultatima s obrađenih 96 posto biračkih mjesta u Varaždinu na dva vodeća mjesta nalazi se nezavisni kandidat i bivši varaždinski gradonačelnik Ivan Čehok sa 41 posto te kandidat koalicije SDP-HNS-HSU-HSS-Hrvartski laburisti, Alen Kišić koji osvaja 22,24  posto. Ivan Čehok je izjavio da dobar rezultat njegove liste potvrđuje da ne ovisi sve  samo o jednom čovjeku. Mišljenja je da su birači prepoznali da su ljudi s njegove liste sposobni i kvalitetni ljudi što je rezultiralo da je uz njegov uspjeh osvajanja najviše glasova isti uspjeh ostvarila i lista.  Dodao je da on predvodi  skupinu ljudi koji imaju reference i mogu uspješno voditi grad Varaždin. U drugi krug ide Kišić koji se ne predaje. "Prema očekivanjima ušao sam u drugi krug kao i Čehok. Istina, očekivali smo nešto manju razliku. No, ne predajemo se i idućih dva tjedna ponudit ćemo građanima Varaždina program za budućnost", izjavio je Kišić. Ponovio je da protukandidat Čehok ima nekih nerazjašnjenih stvari iz prošlosti koje bi mu mogle stvarati probleme u budućnosti, ako bude izabran. Kišić očekuje u drugom krugu potporu ostalih kandidata jer su i oni, rekao je Kišić, ponudili programe za budućnost Varaždina. Ilčić bolji samo od kandidata Živog zida Na trećem mjestu je kandidat Hrvatske demokratske zajednice Damir Habijan sa 15 posto. Predsjednik Udruge "Liga za Varaždin", Vlado Sevšek, koji je na izbore izašao kao kandidat grupe građana, ima potporu od 7 posto dok Natalija Martinčević iz Narodne stranke – Reformisti ima 6,63 posto. Slijedi Hrastov Ladislav Ilčić sa  2,93 posto te kandidat Živog zida, Rajko Dondur koji  ima 2,13  posto glasova. Najviše glasova za Gradsko vijeće, koje ima 25 vijećnika, u ovom trenutku ima nezavisna lista Ivana Čehoka, "Glas za Varaždin"  28 posto. Slijedi lista SDP-HNS-HSU-HSS 23,2 posto, zatim HDZ sa 15,24 posto. Reformisti osvajaju 7,23  posto,  lista Vlade Sevšeka "Liga za Varaždin"  nešto više od 6 posto. Most ima potporu od 4,8  posto, Živi zid 3,33 posto te Hrast koji osvaja oko 3 posto. Slijede stranka Pametno  i Orah sa 2,4 posto.