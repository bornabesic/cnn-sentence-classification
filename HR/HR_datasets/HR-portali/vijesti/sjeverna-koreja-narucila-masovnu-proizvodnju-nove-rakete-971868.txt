Foto: Hina SJEVERNA Koreja spremna je za masovnu proizvodnju nove balističke rakete srednjeg dometa koja može doseći Japan i glavne američke vojne baze, piše Independent. U nedjelju su ispalili novu raketu, što je bilo drugo testiranje oružja u tjedan dana. Raketa pod nazivom Posejdon-2 letjela je oko 500 kilometara i dosegla visinu od 560 kilometara, a zatim pala u Tihi ocean. Kim Jong-un "uživao u pogledu na prekrasni svijet" Kim Jong-un nadgledao je testiranje i izjavio da nova raketa ima sve potrebne tehničke specifikacije te bi stoga trebala biti masovno proizvedena za Korejsku narodnu armiju, objavila je državna novinska agencija KCNA. "Gledajući snimke Zemlje s kamere na balističkoj raketi, vrhovni vođa Kim Jong-un rekao je da je veličanstven osjećaj gledati Zemlju s rakete koju smo lansirali te da cijeli svijet izgleda predivno", objavila je KCNA. Oružje im je "potrebno zbog agresije SAD-a" Pjongjang je odbio zaustaviti razvoj nuklearnog i raketnog programa i tako se usprotivio i jedinom većem savezniku, Kini. Tvrde da im je oružje potrebno za obranu od agresije SAD-a. Vijeće sigurnosti UN-a sastat će se u utorak kako bi raspravljalo o posljednjem testu, koji se protivi rezoluciji i sankcijama UN-a. Američki državni tajnik Rex Tillerson izjavio je da će se nastaviti ekonomski i diplomatski pritisak na Sjevernu Koreju. Japan: Ne možemo tolerirati stalne provokacije "Ne možemo tolerirati lansiranje rakete 21. svibnja i opetovane provokacije Sjeverne Koreje", izjavio je glasnogovornik japanske vlade Yoshihide Suga. "Moramo sniziti stranu zaradu Sjeverne Koreje i spriječiti razvoj nuklearnih raketa. I sami ćemo nametnuti svoje sankcije Sjevernoj Koreji", dodao je Suga.