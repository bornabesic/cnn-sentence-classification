Foto: FAH  TROJICA muškaraca planirala su bombaški napad na trgovački centar u Essenu aktiviranjem eksploziva u svojim naprtnjačama, pišu u ponedjeljak njemačka glasila, otkrivajući potankosti te prijetnje zbog koje je trgovački centar u tom gradu za vikend bio zatvoren.  Njemački list Die Welt piše da su osumnjičenici planirali izvesti napad u Essenu u 16.30 sati u subotu.  List navodi da je organizator 24-godišnji Imran Reme Q. iz obližnjeg Oberhausena za kojeg se vjeruje da je u travnju 2015. putovao u Siriju preko Turske kako bi se ondje borio na strani skupine Islamske države.  Njemačke vlasti su ga navodno od 2015. držale na oku kao potencijalno opasnu osobu. Die Welt piše da je putem društvenih mreža vrbovao nekoliko radikalnih islamista za ekstremističku organizaciju.  On je odredio točno vrijeme i mjesto napada, kažu tužitelji, a nalog je dao putem društvenih mreža.  Trgovački centar Limbecker Platz u subotu je evakuiran i ograđen, nakon što je policija objavila kako je od sigurnosnih agencija dobila "vrlo konkretne dokaze" o planiranom napadu.  Policija je objavila da su u vezi s planiranim napadom bila ispitana dvojica muškaraca iz obližnjeg grada Oberhausena, ali su u međuvremenu pušteni.  Centar Limbeckerplatz jedan je od najvećih trgovačkih centara u Njemačkoj, a subotom ga u prosjeku posjeti oko 60 tisuća ljudi. On je u međuvremenu ponovno otvoren.