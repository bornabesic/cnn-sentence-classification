Ruski predsjednik Vladimir Putin rekao je da Rusija podržava oporbenu Slobodnu sirijsku vojsku, pružajući joj zračnu potporu, potporu u naoružanju i streljivu u zajedničkim akcijama sa sirijskim vojnicima protiv boraca Islamske države. Putin je time prvi put kazao da Moskva zapravo podržava protivnike sirijskog predsjednika Bashara al-Assada u borbi protiv Islamske države. Putin je prošli mjesec kazao da su ruske zračne snage pogodile nekoliko "terorističkih" meta Slobodne sirijske vojske. Zapadne i arapske države koje izvode zračne napade na Islamsku državu već više od godinu dana kažu da ruski zrakoplovi uglavnom gađaju druge pobunjeničke snage na zapadu Sirije. – Naše zrakoplovstvo pomaže u udruživanju napora vladinih postrojbi i Slobodne sirijske vojske – rekao je Putin na godišnjem sastanku u ministarstvu obrane. – Sada je nekoliko naših postrojbi s više od 5000 vojnika angažirano u ofenzivnim akcijama protiv terorista, zajedno s regularnim snagama, u pokrajinama Homs, Hama, Alep i Raka – rekao je, govoreći o Slobodnoj sirijskoj vojsci. – Podržavamo je iz zraka, kao i sirijsku vojsku, pomažemo im oružjem, streljivom i pružamo materijalnu potporu. >> 'Sve mete koje nam prijete u Siriji moraju odmah biti uništene'  >> Putin: Nadam se da u Siriji nećemo morati koristiti nuklearno oružje 