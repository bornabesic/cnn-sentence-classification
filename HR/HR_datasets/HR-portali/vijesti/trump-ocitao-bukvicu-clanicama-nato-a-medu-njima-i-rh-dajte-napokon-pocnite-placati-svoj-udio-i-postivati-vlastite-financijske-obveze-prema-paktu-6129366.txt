Američki predsjednik Donald Trump rekao je četvrtak u Bruxellesu saveznicima u NATO-u da se budući Savez mora usredotočiti na terorizam, imigracije te prijetnje Rusije. "Budući NATO se treba usredotočiti na terorizam i imigracije te na prijetnje Rusije na istočnim i južnim granicama NATO-a", rekao je Trump u govoru ispred novog sjedišta NATO-a na svečanosti otkrivanja dvaju spomenika. Prije početka summita, koji se održava u novom, još u cijelosti nedovršenom sjedištu NATO-a, otkrivena su dva spomenika - ostatak Berlinskog zida, čije rušenje simbolizira ujedinjenje Europe te ostatak jednog od tornjeva Svjetskog trgovačkog centra, srušenih u terorističkom napadu na New York, 9. rujna 2001., nakon čega je prvi put u povijesti NATO-a aktiviran članak 5, koji kaže da napad na jednu članicu predstavlja napad na sve. Međutim, iako je riječ o spomenu kojim se obilježava važnost članka 5, Trump u svom govoru nije izravno spomenuo, što se očekivalo, da ostaje privržen tom članku 5, koji predstavlja kamen temeljac Sjevernoatlantskog saveza. To je kasnije ispravio jedan visoki dužnosnik Bijele kuće, koji je rekao da članak 5 predstavlja "samu srž" NATO-a. Trump nije propustio pozvati saveznike da povećaju izdvajanja za obranu. "Bio sam vrlo izravan s glavnim tajnikom NATO-a (Jensom Stoltenbergom) i s članicama Saveza, kada sam im rekao da moraju napokon platiti svoj udio i poštovati svoje financijske obveze - 23 od 28 članica još uvijek na plaća ono što bi trebali plaćati", rekao je Trump, dodajući da to nije pošteno prema američkim poreznim obveznicima. Sve članice NATO-a obvezale su se 2014. da će do 2024. povećati izdvajanje za obranu na dva posto svoga BDP-a. Trump kaže da je to striktni minimum. Hrvatska predsjednica Kolinda Grabar-Kitarović izjavila je u četvrtak u Bruxellesu prije početka summita NATO-a da Hrvatska može početi izdvajati 2 posto BDP-a za obranu, što je preporuka Saveza, najranije 2024. godine, ali da će to ovisiti o rastu BDP-a. Trump je prilikom svečanosti otkrivanja dvaju spomenika pozvao na minutu šutnje za žrtve terorističkog napada u Manchesteru, za koji je odgovornost preuzela Islamska država. "Svi koji slave život moraju se ujediniti kako bi pronašli i eliminirali te ubojice i ekstremiste, te gubitnike. Da, oni su gubitnici", rekao je.