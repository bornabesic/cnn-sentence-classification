Nakon što se Dragutin Veselčić (HDZ) obratio priopćenjem te opovrgnuo sve optužbe Hrvoja Runtića (Most), Runtić mu je u razgovoru za Večernji odgovorio i poručio da ne uvlači njegovu obitelj u političke igre. - Odgovorno tvrdim da Veselčić laže. Slobodno neka me prijavi i poručujem mu da možemo zajedno na detektor laži. Runtić je upozorio HDZ i Veselčića da ne uvlače njegovu obitelj u "svoje političke svinjarije". - Poručujem Veselčiću da ne dira moju obitelj! Ako on i HDZ imaju nešto protiv mene, ja sam im na raspolaganju i ne bojim ih se. Ali, neka ne uvlače u svoje svinjarije mojeg starog oca i moju obitelj. Mi nismo blagajnice Konzuma koje će gaziti, rekao je. Na Veselčićevu najavu da će ga tužiti za klevetu, Runtić je rekao da je spreman. - Ja nikada nisam koristio svoj imunitet i spreman sam se suočiti i svjedočiti. Stojim institucijama na raspolaganju i spreman sam na sve, zaključio je Runtić. Podsjećamo, Hrvoje Runtić je u današnjem razgovoru za Večernji optužio Dragu Veselčića (HDZ) da ga je pokušao potkupiti.  Rekao je da se u jednom vinkovačkom kafiću, Veselčić sastao s Runtićevim članom obitelji te od njega zatražio da utječe na Runtića kako bi podržao Marića, odnosno bio protiv njegovog razrješenja. - Jučer sam sve prijavio policiji. Sad sam informacije prenio PNUSKOK-u. Veselčić je mog člana obitelji kontaktirao preksinoć, a jučer se sastao s njime na kavi, rekao je. - Tražio je da kad na dnevni red dođe izglasavanje za smjenu Petrova mogu biti protiv ili ne, to im nije važno, no kada bude glasovanje za povjerenje Maricu, moram ga podržati, objavio je Runtić. - Zauzvrat je ponudio sve i svašta. Oni imaju sve informacije o svim mojim i obiteljskim financijskim problemima. O kreditima, kući, propaloj firmi. Nudili su mi posao i obećali da ću biti financijski potpuno zbrinut, rekao je. Runtić je dodao i kako su mu obećali riješiti slučaj koji već dugo stoji u ladicama DORH-a te dodao da postoji nekoliko svjedoka koji su ih vidjeli u kafiću.       