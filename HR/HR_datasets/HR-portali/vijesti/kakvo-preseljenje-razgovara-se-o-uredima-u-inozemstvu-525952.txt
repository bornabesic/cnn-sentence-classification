Nakon što su se u medijima pojavile informacije da Ministarstvo turizma i HTZ sele svoje prostore s Prisavlja u centar Zagreba, resorni ministar Gari Cappelli to je uoči sjednice Vlade u četvrtak demantirao. Poručio je kako ga je ta informacija zatekla. - Kakvo preseljenje? Nema nikakvog preseljenja. Nit' je predviđeno. Ja vidim jutros, čitam, govori se o nekakvom preseljenju, ja nemam pojma o tome. Nit' je predviđeno u proračunu nit' se ikad razgovaralo o tome. Imamo danas sjednicu Vijeća Turističke zajednice, razgovara se o preseljenju ureda između Frankfurta, Berlina, raspravlja se eventualno o otvaranju novih ureda u inozemstvu - poručio je Cappelli dodavši kako svi imaju problema s prostornim kapacitetom. - Mi smo na tri mjesta razbacani. Bilo bi dobro da smo svi zajedno, u svakom slučaju, nema mjesta. Mi smo zajedno s Ministarstvom prometa, čak i oni su razbacani na više mjesta - rekao je Cappelli. Temu je prebacio na turističku sezonu za koju je istaknuo kako je odlična - Gužve na granici više nema, idemo u dobrom smjeru. Evo i u petom mjesecu za koji su svi govorili da će biti loš, je jako dobar. Imamo 14 posto više gostiju nego lani u ovo doba - poručio je.