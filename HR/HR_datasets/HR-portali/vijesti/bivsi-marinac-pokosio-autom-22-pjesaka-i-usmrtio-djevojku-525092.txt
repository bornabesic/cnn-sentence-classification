Bivši američki vojnik pokosio je u četvrtak 23 pješaka na Times Squareu u New Yorku, usmrtivši jednu osobu i ozlijedivši 22, a vlasti su rekle kako nema naznaka da je to bio teroristički napad.  "Na temelju informacija kojima za sada raspolažemo, ništa ne upućuje na teroristički napad", rekao je gradonačelnik New Yorka Bill de Blasio na konferenciji za novinare na slavnom trgu kako bi umirio stanovnike. "Istraga se nastavlja", naglasio je i dodao da su vlasti pojačale policijsku nazočnost na nekim dijelovima metropole s 8,5 milijuna stanovnika.   Posljednji napad u New Yorku je izveden sredinom rujna 2016. kada je mladi Amerikanac afganistanskog podrijetla postavio mini bombu u kantu za smeće. U eksploziji je lakše ranjena 31 osoba. Incident u četvrtak se dogodio nešto prije podneva po mjesnom vremenu. Jedna mlada žena je poginula na licu mjesta, a najmanje 7 od 22 ranjenih je hospitalizirano u teškom stanju, rekle su vlasti ne iznoseći pojedinosti o njihovom identitetu ili državljanstvu. Jureći automobilom Richard Rojas je pokosio pješake, nakon čega je priveden. Gradonačelnik je rekao da se radi o američkom državljaninu od 26 godina koji živi u Bronxu. Bivši je pripadnik američke mornarice. On je već ranije dva puta bio uhićen, 2008. i 2015. zbog vožnje u pijanom stanju i nepreciziranih prijetnji 2016., navele su vlasti ne rekavši je li bio pijan u četvrtak ujutro.    