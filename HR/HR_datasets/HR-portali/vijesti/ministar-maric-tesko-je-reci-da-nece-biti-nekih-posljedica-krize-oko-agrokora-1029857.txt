Na procjenu prema kojoj je bruto domaći proizvod (BDP) u proteklom kvartalu porastao 2,5% u odnosu na isto razdoblje prošle godine, uslijedile su brojne reakcije Ministar financija Zdravko Marić gostovao je u središnjem Dnevniku HRT-a i kazao da je ova vlada pokazala kako i s kojim reformama misli. “Na trećoj sjednici Vlade smo predstavili paket od 15 zakona koje smo okarakterizirali kao porezna reforma. Efekte toga vidimo već ove godine”, ističe. “Državni zavod za statistiku radi projekciju rasta ove godine od 2,5%. Vi i dalje ostajete na projekciji od 3%”, kazao je urednik Dnevnika Branimir Farkaš. “Dva i pol posto koje je objavio danas DZS je prvo tromjesečje u odnosu na isto tromjesečje lani, ako se tome ipak  pridoda jedan važan element, a to je da je Uskrs lani bio u prvom tromjesečju, a ove godine u travnju. Onda je taj prilagođeni kalendarski rast 3,4%. To je na tragu naših očekivanja i predviđanja. Sigurno da gledajući pojedine komponente, s nekima možemo biti zadovoljni, kao npr. osobnom potrošnjom koja je opet glavni pokretač, zajedno s investicijskom potrošnjom”, kazao je Marić i istaknuo da je na osobnu potrošnju utjecala porezna reforma, ali i rast zaposlenosti. Ministar financija naglasio je pritom da treba strukturno mijenjati visoku ovisnost gospodarstva RH o uvozu. “U prvom tromjesečju je najvišu stopu rasta zabilježio uvoz i on je taj koji nije dozvolio da ukupna stopa gospodarskog rasta bude viša od ovih predviđanja”, rekao je Marić. “Teško je reći da neće biti nekih posljedica krize oko Agrokora, kazao je ministar financija. Ne bi bilo odgovorno od mene ili bilo koga tako reći. Treba činiti  sve da taj efekt potencijalno negativni bude čim manji. Pred nama su dva izuzetno važna tromjesečja, važna je cijela godina, ali u smislu turizma Agrokor također ima tu dosta veliki utjecaj i kroz svoju mrežu maloprodaje, ali i distribuciju. Ovo što vidimo s industrijskom proizvodnjom koja je jučer objavljena, pala je najviše zbog toga što je pala proizvodnja energije, loših hidroloških uvjeta, ali vidimo i po pojedinim sastavnicima da ima nekog blagog usporavanja”, kazao je ministar Marić. Na procjenu prema kojoj je bruto domaći proizvod (BDP) u proteklom kvartalu porastao 2,5% u odnosu na isto razdoblje prošle godine, uslijedile su brojne reakcije. Iako hrvatsko gospodarstvo raste već deseto tromjesečje zaredom, ovaj je rast manji od očekivanog i sporiji nego u prethodnom kvartalu. Poduzetnik Ivan Miloloža, jedan od osnivača HUP-a i predsjednik Uprave „Munje” izjavio je da je situacija s Agrokorom jedan od uzroka usporavanja rasta BDP-a. “No nije ovo veliki pad, nemojmo se zavaravati. U travnju su evidentirani podaci pada i potrošnje i proizvodnje. To je možda prvi odraz i prvi utjecaj svih onih posljedica koje je donijela kriza oko Agrokora”, kazao je. Neven Vidaković (Platinum Invest/ZŠEM) smatra da je jako velik utjecaj Agrokora na usporavanje rasta BDP-a. “Tu treba postaviti pitanje hoće li se ovo nastaviti. Prema mom mišljenju to će se nastaviti. Nitko još nije objavio informaciju da je jučer HNB objavio kvartalne rezultate banaka u kojem Zagrebačka banka ima gubitak od 300 milijuna kuna. Duboko me je razočaralo kada je guverner HNB-a kazao da Agrokor neće imati utjecaja na ekonomiju. To su povezane posude i povezani odnosi. Znači, sada kada je Agrokor u problemima, banke imaju probleme. Banke će se naravno zatvoriti i prema drugim poduzećima koja trebaju kredite pa će ona teže poslovati. Isto tako, ako se osjeti na horizontu problem, građani su uvijek skloni od prekomjerne potrošnje prema štednji. Tu premijer nije pokrenuo pitanje deficita i proračuna, prihoda proračuna”, izjavio je između ostalog Vidaković u “Temi dana”.