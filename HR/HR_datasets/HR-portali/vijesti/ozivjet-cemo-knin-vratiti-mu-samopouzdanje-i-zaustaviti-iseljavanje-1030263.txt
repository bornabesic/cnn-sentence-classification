Glavnina „zasluga“ za iseljavanje pripada Gradskoj upravi: ne potiče gospodarstvo, bavi se sitnim interesima određenog broja podobnih, nepotizmom, klijentelizmom...! To ćemo stubokom promijeniti, ističe dr. Jelić Profesor Marko Jelić, doktor molekularne biologije i biokemije, nezavisni je kandidat za gradonačelnika Knina. U drugi krug lokalnih izbora ulazi nakon što mu je povjerenje u prvom krugu ukazalo 48,66% birača. Osnivač je i bivši dekan kninskog Veleučilišta te otac četiriju kćeri. Školovao se na zagrebačkom PMF-u i na njemačkim sveučilištima, a doktorirao je na Ludwig-Maximilians-Universität München. Ovaj rođeni Kninjanin zaljubljen je u svoj grad i već petnaestak godina pokušava mu pomoći kao njegov stanovnik da iziđe iz beznađa i potpune apatije. S ljudima na svojoj listi i onima koji žele dobro Kninu stvara opsežan gospodarski program temeljen na vlastitim potencijalima koje pitoma kninska okolica ima sa svojom Krkom, plodnim poljima te turističkim i drugim gospodarskim potencijalima. Gospodine profesore, ulaskom osloboditelja u Knin očitovao se izniman zanos za razvoj ove nekoć hrvatske prijestolnice. Mnoštvo mladih ljudi svih profesija i specijalnosti stavilo se tada na raspolaganje u želji da obnove i razviju svoj Knin. Na žalost, od toga nije bilo ništa – i Knin je u ovih dvadesetak godina, kao i čitava naša domovina, u potpunoj stagnaciji i beznađu, opterećen svim nezrelostima tzv. političkih elita. Kao čovjek koji živi i s pozornošću prati događaje u Kninu, recite nam gdje je Knin danas? Knin je u dubokim egzistencijalnim problemima – i to prije svega vezanim uz egzistenciju duha grada. Naime, Kninom vlada duboka apatija i stav da se ne može više ništa učiniti što će spriječiti njegov nestanak. Upravo to je glavni razlog zbog kojeg smo za slogan naše kampanje odabrali „Oživimo Knin“. Odlazak ljudi je poprimio kataklizmičke razmjere. Odselilo se više od trećine stanovnika, i to u svega dvije do tri godine, a to je lančana reakcija. Lanac se pokreće onda kad jedan prijatelj ili član obitelji povlači za sobom sebi bliske osobe te se s njima u novom mjestu života formira nova zajednica koja je u biti dosta čvrsta i svojim članovima daje sigurnost kakvu su uživali na svom izvorištu, tj. u domovini. Ako gledate iz emitivnog središta ili mjesta od kuda se iseljava, najveći nedostatak takve pojave je gubitak potrebe za starim domom, tj. ljudi koji čine dom su otišli zajedno te su izgradili novi bolji život. To se upravo događa Kninu. Iako odgovornost leži i u nekim geopolitičkim razlozima, poput svijeta koji je postao globalno selo i dobrim dijelom u državnoj politici koja ne pronalazi rješenja za osnovna ekonomska egzistencijalna pitanja, glavnina „zasluga“ za iseljavanje ipak pripada Gradskoj upravi. Uprava koja ne potiče gospodarstvo, bavi se sitnim interesima određenog broja podobnih, nepotizmom, klijentizmom, kojoj je jedina referenca za zapošljavanje stranačka pripadnost, je samim tim neuspješna. Ljudi žele ravnopravnost, slobodu pri donošenju odluka vezanih uz njihov život i živote njihovih bližnjih, žele nadu u budućnost koja je bolja od sadašnjosti i to je ljudski, to je normalno. Nažalost to je u Kninu trenutačno zatomljeno i to je razlog zašto ljudi odlaze. U Njemačkoj ih nije briga tko je na vlasti, prava su jasno zajamčena i zakoni se provode jednako prema svima. Iz Knina odlaze i oni s visokim primanjima, jer traže slobodu, a nedostaje im hrabrosti, uslijed duhovnog beznađa, da se sami pobrinu za promjenu stanja u kojem se nalaze. Stoga biraju odlazak. Svega prije 5-6 godina trebala nam je još jedna školska zgrada iz razloga što je bilo toliko djece da nam postojeće škole nisu mogle zadovoljiti prostorne uvjete u dvije smjene. No danas je izgledno da ćemo ostati na samo jednoj školi jer jedna već ima manjak učenika i radi u samo jednoj smjeni. Bez djece neće biti niti nas, a niti grada kao pojma o organiziranom životu ljudi. Što Vaša lista nudi Kninu i zbog čega ste, gotovo u prvom krugu, zadobili potpuno povjerenje građana? Prvi put u povijesti ovog našeg demokratskog sustava načinjen je program koji obuhvaća sve potrebno da bi se jedna sredina razvijala na resursima koje posjeduje. Naše viđenje budućnosti je utemeljeno na gradu, a kad kažem gradu prije svega mislim na ljude koji žive u njemu, koji održivo koriste prostor na kojem je smješten. Zatim u kojem se strateški pristupa i sagledava njegov razvoj te smo započeli s onim što posjedujemo i onim što u vrlo kratkom vremenu možemo aktivirati. To su prije svega poljoprivredni resursi koji nam stoje zapušteni i polako obrastaju u šikaru, a s obzirom na našu bogatu tradiciju stočarske, povrtlarske i vinogradarske proizvodnje možemo s njima ostvariti ozbiljan zamah u zapošljavanju. Naime, poljoprivredna proizvodnja generira preradu u prehrambene proizvode, a nadaleko smo poznati po izvrsnim sirevima, rakijama, medu, suhomesnatim proizvodima itd. Kupci ih prepoznaju u širokom području i to ćemo poticati. Druga presudna gospodarska stavka su turističke mogućnosti našeg grada i njegove okoline. U neposrednoj blizini se nalazi Nacionalni park „Krka“ koji godišnje posjeti 1,1 milijun turista od kojih u Knin dođe manje od dvije tisuće, što je zanemariva i smiješna brojka. Istinu za volju nemamo ih gdje smjestiti i većina bi kod nas mogla doći u jednodnevni posjet, a upravo nam je to prilika da potaknemo građane da se usmjere ka iznajmljivačkoj djelatnosti, da adaptiraju ili možda izgrade objekte koji će biti namijenjeni smještaju turista. S druge strane i uprava Nacionalnog parka “Krka” je sklona otvaranju ulaza s kninske strane i izgradnji eko-etno sela na području bivše vojarne „Krka“ koja se nalazi ispod same kninske Tvrđave. S tim ulazom bi došlo do rasterećenja čitavog područja NP-a s obzirom na broj posjetitelja koji je već u granicama kritičnog u području Skradinskog buka. Kad bi smo samo usmjerili 5% od onih 1,1 milijun posjetitelja da posjete Knin, kumulativni učinak na broj zaposlenih i razvoj grada bio bi izniman. Sličan resurs čini i Tvrđava, koja bi zajedno s otvaranjem NP-a s kninske strane postala ozbiljan turistički fenomen, što zasad sigurno nije jer joj je posjećenost ispod 15.000 godišnje. Dinara je najviši vrh u Republici Hrvatskoj i stoga je zanimljiva brojnim planinarima i avanturistima, a mi je vidimo kao turističku meku za osobe slobodnijeg duha i one koje traže izazove tijekom odmora. Stoga smo predvidjeli da se privatni objekti, pri čemu mislimo uglavnom na pastirske stanove koji su trenutačno devastirani i na planini ih ima oko 500, adaptiraju u smještajne kapacitete jer tržište vapi za njima. Danas, osim Planinarskog doma s niskom, priručnom razinom smještaja nemate gdje provesti svoj višednevni odmor na Dinari. Treba istaknuti kako poljoprivreda i turizam u ovom našem prostoru čine sinergiju i dodaju vrijednost proizvodima i uslugama. Moderni turist osim vizualnog doživljaja okoline želi gastronomski užitak u lokalnim proizvodima – i to je ono što ćemo poticati i prema čemu smo orijentirali program. Također, nismo zaboravili i društveni život i brigu o napotrebitijima. Namjeravamo i razradili smo mjere za postizanje uvjeta kojima će grad postati grad prijatelj osoba s hendikepom – i to će biti ugrađeno u svaku aktivnost. Zatim sport i civilno društvo, kultura, zaštita okoliša i sve ostalo što grad čini gradom. Naravno, nismo zaboravili ni prigradska naselja u kojima ljudi nemaju osnovne uvjete za život, kao što je odvoz i zbrinjavanje otpada te tekuća pitka voda. Sve smo ih obišli i sagledali njihove probleme, a za neka su rješenja jako jednostavna i zahtijevaju samo malo dobre volje i često jako malo sredstava. Ipak, ono što je moja lista učinila u Kninu puno je više od materijalnog, puno više nego što su projekti, uspjeli smo osloboditi ljude okova straha i jednoumlja, potaknuli smo u njima hrabrost i želju za borbom, prije svega za sebe same, a onda za grad koji je naš zajednički i mi ga volimo. Jednom riječju, Kninjanima smo dali nadu, a imati nadu je najvažnije – jer oni koji se nadaju grade svijet i mijenjaju ga nabolje!