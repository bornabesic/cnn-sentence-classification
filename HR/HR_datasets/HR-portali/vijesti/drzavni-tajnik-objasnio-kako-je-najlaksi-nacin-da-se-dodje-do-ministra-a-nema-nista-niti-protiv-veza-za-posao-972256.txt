Foto: FAH  U DRUGI krug za gradonačelnika Bjelovara idu Dario Hrebak i Davorin Posavac, koji su se sinoć sučelili na Mreži TV.  Hrebak je HSLS-ovac koji je prije šest mjeseci postao državni tajnik u MUP-u, a nakon smjene Mostovih ministara dobio je priliku pojaviti se na sjednici vlade, što je u emisiji više puta istaknuo.  Davorinu Posavcu, nezavisnom kandidatu kojemu su potporu dali SDP, HNS, umirovljenici i Damir Bajs, ovaj državni tajnik otvoreno poručuje kako nema šanse da ministri primaju one koji ne pripadaju njihovoj političkoj opciji.  Vi biste radili preko veze? Nije to ništa strano  "Ne sramim se što sam državni tajnik, dapače, ponosim se. Ako si nezavisan, teško možeš kucati na vrata ministrima koji su suprotne opcije, to bi bilo pogubno za Bjelovar (op.a-misleći na pobjedu Posavca) što ne može lobirati za projekte jer dolazi iz suprotnog tabora. Tako funkcionira hrvatska politika", rekao je u emisiji Elipsa.  Na pitanje voditeljice "znači, vi biste radili preko veze", Hrebak je kazao: "Vidjeli ste kako se Zadar razvija, kako je brza cesta došla do Križevaca. Nije to ništa strano. Nije to strano niti na europskoj razini. Postoje čak i lobisti."  Kasnije je ponovio kako je on član vlade, pa će stoga pogurati cestu u Bjelovaru, za razliku od nezavisnog Posavca. "Teško da će vas bilo koji ministar primiti", poručio mu je.