Predsjednica Kolinda Grabar-Kitarović na svom se Facebook profilu prisjetila referenduma o samostalnosti Hrvatske koji se održao prije točno 26 godina.  "19. svibnja jedan je od najvažnijih dana u hrvatskoj povijesti. Prva puta hrvatski je narod mogao slobodno i neposredno izraziti volju „ZA“ svoju samostalnu i suverenu državu. I učinio je većinom od 94 posto, zajedno s pripadnicima nacionalnih manjina", napisala je predsjednica u svom statusu te dodala kako je raspisivanje tog referenduma bila jedna od najvažnijih odluka prvog hrvatskog predsjednika Franje Tuđmana.  "Raspisivanje referenduma bila je jedna od najvažnijih odluka predsjednika Tuđmana, izraz njegove nepokolebljive vjere u povijesnu zrelost hrvatskoga naroda i hrvatskih građana", napisala je predsjednica te dodala kako je to dan u kojemu smo preuzeli odgovornost za svoju državu i budućnost.  "U proteklih dvadeset šest godina prošli smo težak put, ali mnogo smo postigli. Sada su nam ciljevi demografska obnova te gospodarski prosperitet i željeni životni standard. Mladi, nezaposleni, oni koji se iseljavaju, blokirani, oni koji strepe od ovrha i mnogi drugi šalju nam jasnu poruku: želimo pravedno društvo, želimo egzistencijalnu sigurnost i perspektivu. Čvrsto vjerujem kako ćemo to ostvariti zajedništvom koje će znati odgovoriti na te i sve druge izazove našega vremena", napisala je Grabar-Kitarović i status zaključila riječima "Neka nam živi jedina i vječna domovina Hrvatska".