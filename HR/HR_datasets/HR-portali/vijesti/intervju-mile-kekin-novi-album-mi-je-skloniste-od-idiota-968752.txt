Foto: Press MILE KEKIN prije nekoliko dana izbacio je svoj prvi samostalni singl "Reno 4", a za kraj godine sprema i prvi samostalni album koji će se razlikovati od svega što je dosad radio. Povodom izlaska novog materijala, Mile je za Index otkrio zašto ga u posljednje vrijeme nije bilo u javnosti, kako je došlo do odluke o solo albumu, zbog koje se pjesme i dalje naježi na koncertima, ali i još mnogo toga. Kako je pala odluka da krenete u solo glazbene vode? Što to znači za Hladno pivo? Za Hladno pivo to ne znači previše, a za mene puno. Već prije godinu dana smo se dogovorili da ćemo 2017. provesti na solo projektima kako bi 2018. proslavili 30 godina benda. Naš klavijaturist Deda je također izdao solo album, ostali su kupili elektro opremu, rade svoju glazbu, sviraju s drugim glazbenicima, a usput nastupamo na koncertima i dalje. Ove godine ćemo tako po prvi put zasvirati u London, Cirihu, Berlinu, Amsterdamu, a ponovno ćemo svratiti i u Dublin. Sve to možemo zahvaliti našoj vladi i mjerama zapošljavanja naših mladih ljudi van Hrvatske. Prvi singl se zove "Reno 4" i otkrili ste da je autobiografska, u njoj pjevate o svojim studentskim danima, ljubavi i glazbenim počecima, poželite li se nekad vratiti u to vrijeme i što najviše pamtite iz tih dana? Žalite li za nečim? Naravno da se ponekad poželiš vratiti u vrijeme kad si imao 20 godina. Tko ne bi opet htio biti čupav, slobodan bez obveza, planova, kredita... Ipak, ne mogu reći da žalim za tim vremenima. Više se radi o nekoj vrsti slatke nostalgije za slobodom. Žalim što nisam tada još malo više putovao i malo manje se zamarao glupostima. Jeste li dana drugačiji Mile Kekin nego što ste bili tada i, ako da, što se promijenilo? Prije sam bio glasniji, bahatiji. Sad sam samokritičniji i skuliraniji, čini i se. Ali samo dok se ne popnem na binu. Onda sam opet glasan i bahat. Uskoro planirate izdati i samostalni album, kakve pjesme će se naći na njemu? Je li to novi materijal koji ste napisali u ovom vremenu ili se radi o nekim starijim stvarima koje ste držali za sebe dosad? Ove pjesme su baš pisane za solo album. "Reno 4" je jedina pjesma za koju bi se moglo reći da je stara, krenuo sam je pisati prije više od desetljeća i ostala bi nedovršena da nisam kupio baterije za diktafon. Čim sam je čuo znao sam kamo trebam ići s tekstom i znao sam da imam prvi singl. "Tematski će to biti moja intimna priča, bit će to pjesme o meni, a ne toliko o svijetu oko mene", rekli ste o albumu - znači li to da ste se zasitili pisanja o društvenim pojavama i situacijama? Prva mi na pamet pada "Ja nisam vaš" koja je snažno odjeknula u javnosti, no nakon toga više nismo dobili takav odgovor na stanje u Hrvatskoj od vas (a, vjerujem da ćete se složiti, bilo je svega). Ma tko se normalan nije zasitio dnevne politike? Puna mi kapa svega. Bježim od Dnevnika kao oparen. Naravno da ću izaći na izbore kao što idem na sve suvisle demonstracije ako sam u Zagrebu, ali mi treba i malo mira. Zato radim na ovom albumu kao na nekom malom skloništu od idiota. Što naravno ne znači da i dalje "nisam vaš" - i dalje sam ljevičar, antifašist i sve drugo što ide uz to. Samo mi je trenutno fokus na nečem vrlo osobnom. Već ste dugo na sceni i prošli ste mnogo toga, mislite li danas da glazba može mijenjati društvo? Dopire li glazba danas do ljudi? Možeš malo utjecati na stavove kod mlađih ljudi, probuditi im želju da preispituju svoje stavove. Ali samo ako nisu već previše zatrovani mržnjom, dogmama i novokomponiranim svetinjama. Jeste li vi sami ili Hladno pivo nekad imali problema zbog vaših stavova koje ste iznosili javno? Ne. Svi nas vole. Toliko da je to ponekad zastrašujuće. Šalim se. Ma naravno ima i onih koji nas ne mogu smisliti, ali kao što Kurt Cobain ono reče: "Bolje da me mrze zbog onog što jesam, nego da me vole zbog nečeg što nisam." Najavili ste i da će novi album biti posveta vašim glazbenim uzorima. Tko su ljudi koji su vas inspirirali da se počnete baviti glazbom i koga danas cijenite od glazbenika? Puno njih, ali ako bih morao izdvojiti one koji su najviše utjecali onda su to Springsteen, Dylan, country glazba, Waits, Azra, Čorba, Pušenje, Idijoti... Od svih njih mi je Springsteen i dalje apsolutni megacar. Poslije Ramba, naravno. Od svih pjesama koje ste izdali i napisali, koja vam je najdraža i zašto? Uf , teško pitanje, dosta se toga skupilo. Možda "Firma" sa zadnjeg albuma HP-a. Mislim da sam tu u tri minute uspio stisnuti 25 godina, što nije lako. I dalje se ponekad naježim kad je izvodimo uživo. U posljednje vrijeme kao da ste se malo povukli iz javnosti, nisu se mogli vidjeti vaši medijski istupi niti intervjui, znači li to da vam je dosadila stalna pozornost javnosti? Kad radim na novim pjesmama onda se maknem iz javnosti. Do kasno šarafim po pjesmama, imam probe, sviram i vodim nekakav, nazovi normalan, obiteljski život. Onda kad nešto novo izađe, izađem i ja iz svoje sobice. Ne vidim smisao da zamaram pučanstvo svojom pojavom ako ne mogu pričati o novim albumima, pjesmama ili bar ulogama. Ostatak mog života je užasno dosadan. Osim novog albuma, što još možemo očekivati od vas u budućnosti? Ne previše. Osim možda još ponekog novog albuma. Kažu da su velika očekivanja uzrok svakog razočaranja. Zato - smanjite očekivanja i ima da vas oduševim.