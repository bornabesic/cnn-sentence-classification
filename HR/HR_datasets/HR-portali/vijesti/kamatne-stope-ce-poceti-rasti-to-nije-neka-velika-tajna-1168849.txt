Ministar financija Zdravko Marić izjavio je kako o preporuci središnje banke da se fiksiraju određene kamatne stope treba porazgovarati s obzirom na predviđanja kretanja referentnih kamatnih stopa, no napominje da se postavlja pitanje troška toga. Jutarnji list, naime, piše da Hrvatska narodna banka (HNB) priprema preporuke bankama da informiraju građane te im ponude mogućnost refinanciranja kredita sa ciljem zamjene promjenjivih kamata fiksnima.Cilj je da banke informiraju klijente o mogućnosti zaštite od kamatnog rizika i da im ponude tu mogućnost refinanciranja, rekao je za Jutarnji list viceguverner HNB-a Vedran Šošić. Kamate su već neko vrijeme na povijesnim minimumima Ističući kako informacije o tome ima samo iz medija, Marić je kazao ispred Banskih dvora da prvo mora sjesti s predstavnicima HNB-a i vidjeti što podrazumijevaju pod time. Na upit novinara bi li takva odluka bila dobra, odgovara kako bi, s obzirom na predviđanja rasta referentnih kamatnih stopa u eurozoni i SAD-u.  "Pa sigurno kada uzmemo u obzir predviđanja kretanja bazičnog kamatnjaka, dakle referentnih kamatnih stopa, to nije neka velika niti znanost, niti mudrost, niti velika tajna. Oni su već neko vrijeme na povijesnim minimumima i sigurno da su očekivanja, uzimajući u obzir i politiku Središnjih rezervi SAD-a (Fed) i Europske središnje banke (ECB), da će te referentne kamatne stope u nekom trenutku početi rasti. Kojom dinamikom, to ćemo još vidjeti. Tako da bi o toj preporuci HNB-a trebalo porazgovarati", odgovorio je ministar financija. Koliki je trošak prelaska s promjenjivih na fiksne kamatne stope Pritom je dodao kako je za Fed ove godine samo pitanje dinamike, odnosno u koliko navrata će dizati kamatne stope. Što se tiče ECB-a, Marić podsjeća na, kako kaže, "manje-više jasna predviđanja" da će se "do kraja ove godine politika monetarnog otpuštanja kompletirati". Nakon toga, smatra Marić, ECB će sigurno pratiti dinamiku iz SAD-a. Ukoliko se dogodi značajniji rast referentnih kamatnih stopa, dodaje, treba vidjeti razne vrste mjera kojima se na to može odgovoriti, među kojima je i taj prijedlog HNB-a o kojem mediji pišu. No, Marić ističe kako se postavlja i pitanje troška prelaska s promjenjivih na fiksne kamatne stope. 