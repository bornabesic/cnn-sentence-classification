Uoči početka ponovljenog suđenja zbog ucjenjivanja sveučilišnog profesora talijanistike dr. Živka Nižića 2009. godine, 29-godišnja starleta Ava Karabatić izjavila je u petak ispred zgrade suda u Zadru kako se ne boji presude, jer je u životu oduvijek bilo strah samo – ptica i debljanja. - Sve mi je ovo veliki stres, no ne bojim se jer nisam učinila ništa. Naravno da ću govoriti istinu jer ne znam drugačije i zbog toga sam i skinula sunčane naočale jer se ljudi najbolje prepoznaju po očima. Sve je ovo lažni moral i toga mi je dosta. Svi su očekivali da ću doći top sređena, no ja sam takva i na sajmu knjiga. Kao profesor latinskog jezika mogu primijetiti da su i Ciceron i Demosten imali toge golih koljena, a bili su slavni govornici. Nije bitno kako je tko odjeven jer sve dolazi iz glave - zaključila je Ava koja već duže vrijeme živi u Beogradu gdje radi na nekoliko projekata te piše novu knjigu, piše Slobodna Dalmacija.  Odlukom višeg suda na optuženičkoj klupi Općinskog suda u Zadru nalazi se ponovno sa majkom Sanjom (46), te bivšim zaručnikom Špirom Miličićem (30), a suđenje se kao i u prvom postupku na Općinskom sudu u Zadru zbog zaštite obiteljskog života vodi iza zatvorenih vrata na zahtjev odvjetnika Branimira Zorice koji zastupa oštećenog profesora talijanistike. Jure Mišković / CROPIX   U prvom su postupku Ava i njezina majka oslobođene krivnje, dok je Špiro Miličić nepravomoćno osuđen na dvije godine i sedam mjeseci bezuvjetne zatvorske kazne.  Zastupa ga splitski odvjetnik Željko Gulišija, Avinu majku Sanju Karabatić odvjetnica Doris Košta, dok Avu zastupa zadarski odvjetnik Frane Grbić. Temparementna i sramežljiva - Ne živim više ovdje već u Beogradu i jedno vrijeme sam mislila da je konačno sve kako treba, no tada se ponovno dogodilo ovo. Ujedno sam temperamentna i sramežljiva, i pomalo volim za sebe govoriti da sam stepski vuk, tako da ne reagiram dobro kada se pravda i pravo ne poklapaju. Bit će mi teško sve ovo prolaziti ponovno, jednim dijelom i zbog toga jer mi se roditelji razvode nakon 28 godina braka. Nevolje je uvijek lakše podnijeti u zajednici - rekla je Ava koji je svoj povratak u Zadar usporedila sa Krležinim Povratkom Filipa Latinovicza. Jure Mišković / CROPIX Na fotografiji: Ava Karabatić i Frane Grbić, odvjetnik.   - Kada sam došla u Zadar rasplakala sam se jer sam ovdje imala prvi stan i prvog dečka. U Zadru sam prošla put od poliglota i best modela hrvatske do seks skandala. Ovdje sam provela najljepše godine - kazala je Ava prije početka suđenja kojeg vodi sudac Ivan Marković.  U Beogradu piše autobiografsku knjigu 'Rođena s vukovima' u kojoj će, kako je izjavila, progovoriti o lažima i namještanjima ljudi koji su joj htjeli napakostiti. Ukoliko se Avi i njezinoj majci na sudu dokaže počinjenje djela, mogu dobiti od jedne do pet godina zatvora. Njih dvije se, naime, terete zbog dvije tisuće eura koje je Avi poslao profesor, a Špiro Miličić se tereti i za dodatnih sedam tisuća eura koje je zatražio od profesora, odnosno za ucjenu s ciljem stjecanja znatne imovinske koristi. Jure Mišković / CROPIX Na fotografiji: Ava Karabatić na sud je stigla u pratnji oca.   Profesor je prijavio da su mu Ava i Sanja Karabatić, te Špiro Miličić zatražili u dva navrata ukupno 9 tisuća eura prijetivši mu javnom kompromitacijom i objavom lascivnih SMS poruka, ali i fizičkim ozljeđivanjem, ukoliko ne plati njihovu šutnju.  Pristao je platiti dvije tisuće eura kako SMS poruke koje je slao svojoj studentici ne bi dospjele u javnost. Nakon toga više nije želio plaćati i sve je prijavio policiji.