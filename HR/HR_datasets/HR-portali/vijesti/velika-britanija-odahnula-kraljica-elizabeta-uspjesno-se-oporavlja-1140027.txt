Britanska kraljica Elizabeta (90) nastavlja sa službenim dužnostima, nakon oporavka od jake prehlade koja ju je tijekom božićnih blagdana prikovala za krevet i onemogućila joj odlazak na božićnu i novogodišnju misu, rekla je u srijedu njezina glasnogovornica.  Kraljica se razboljela se prije Božića, odgodivši putovanje iz Londona za Norfolk na svoje imanje u Sandringhamu gdje tradicionalno provodi Božić. Zbog bolesti nije prisustvovala ni božićnoj i novogodišnjoj misi.  No nakon mirovanja i njege kraljica se oporavila od prehlade i nastavila sa svojim službenim dužnostima. U utorak je na privatnoj ceremoniji održanoj u Sandringhamu odlikovala člana svojeg osoblja Raymonda Wheatona. Kraljičina glasnogovornica kazala je da je svečanost bila privatna te da nema službenih fotografija.  Elizabeta je u utorak uputila osobnu poruku sućuti turskome predsjedniku Tayyipu Erdoganu nakon novogodišnjeg napada na noćni klub u Istanbulu u kojemu je ubijeno 39 ljudi.  