Foto: Hina  HRVATSKI centar za razminiranje pozvao je građane na Međunarodni dan svjesnosti o opasnostima od mina i pomoći u protuminskom djelovanju da poštuju znakove minske opasnosti i ne ulaze u minski sumnjiva područja, podsjetivši da su od 1996. do danas poginule 203 osobe, a 392 ranjene.  Opća skupština Ujedinjenih naroda je u prosincu 2005. godine donijela Rezoluciju o pomoći u protuminskom djelovanju kojom se 4. travnja proglašava Međunarodnim danom svjesnosti o opasnostima od mina i pomoći u protuminskom djelovanju. Međunarodnom kampanjom želi se ukazati na opasnost od mina, ali i potaknuti na solidarnost i pomoć osobama stradalima od mina i njihovim obiteljima te podsjetiti globalnu zajednicu na važnost rješavanja tog problema.  Ove se godine taj dan obilježava deseti put, ne samo u Hrvatskoj, nego svugdje u svijetu, podsjeća HCR. Ljudi još uvijek stradavaju od mina  Hrvatski centar za razminiranje ističe kako još od 2002. godine organizira akciju "Travanj - mjesec zaštite od mina" s namjerom prevencije minskih stradavanja. Niz analiza i dalje pokazuju da ljude treba podsjećati na prisutnu opasnost. Cilj kampanje je, ističe HCR, upozoriti građane da ta opasnost još postoji, želi se senzibilizirati javnost na probleme koje mine donose, od ekonomskog razvoja do stradavanja i stalne brige za žrtve mina uz podsjećanje stanovništva na odgovorno ponašanje. Najugroženiji djeca, poljoprivrednici, lovci, ribolovci, planinari i vatrogasci  Edukacija se provodi tijekom cijele godine u suradnji s Ministarstvom unutarnjih poslova, Hrvatskim Crvenim križem te nevladinim sektorom. HCR navodi kako je očita je potreba i važnost provođenja edukacije o opasnostima od mina i to primjenjujući one metode koje su primjerene određenom kontekstu i ciljanoj skupini i to djeci, poljoprivrednicima, lovcima, ribolovcima, planinarima, vatrogascima i drugima.  Tako se svakoj skupini, ističe HCR, pristupa na poseban način i primjerenim edukativnim materijalom, bilo putem medijske kampanje, edukativnih slikovnica, letaka, plakata ili TV i radio spotova. Nađete li sumnjiv predmet, nazovite 192 ili 112  HCR naglašava da i ove godine provodi pojačanu medijsku kampanju koja počinje u travnju s ciljem edukacije i podizanja opće svijesti o opasnostima od mina. Stoga HCR upozorava da se ne ulazi u minski sumnjiva područja, poštuju znakovi opasnosti.  Ako pronađete sumnjiv predmet, ni u kom slučaju ne smijete ga dirati, nego to prepustiti stručnjacima i nazovite brojeve 192 ili 112. Budite svjesni mina i minske opasnosti, poručio je HCR građanima putem svoje internetske stranice. Oprez potreban u poljima, šumama ili na livadama  Najugroženije skupine su, podsjeća HCR; stanovnici minski zagađenih prostora koji svakodnevno živeći s tom opasnošću, ponekad zanemaruju mjere opreza ili primorani egzistencijalnim problemima riskiraju svoje i tuđe živote ulazeći u minski sumnjive prostore. Dolaskom proljeća pojačane su poljoprivredne aktivnosti i građani često zaboravljaju ili zanemaruju da su polje, šuma ili livada zagađeni minsko-eksplozivnim sredstvima. U Hrvatskoj još uvijek više od 42 tisuće mina i eksplozivnih sredstava ugrožava sigurnost ljudi  HCR ističe da putem elektronskih medija, vijesti i priloga u tiskovnim medijima, emitiranjem radio spotova tijekom travnja nastoji stanovništvo ugroženo minskom opasnošću pravodobno podsjetiti na pravilne oblike ponašanja u blizini minski sumnjivog prostora.  Prema podacima HCR-a, površina minski sumnjivog prostora trenutno iznosi 444 četvornih kilometara na području 9 županija i 64 grada i općina, gdje se prema raspoloživim minskim zapisnicima još može naći oko 42.371 mina te ostalih neeksplodiranih ubojnih sredstava. Cjelokupan minski sumnjiv prostor obilježen je s više od 14 tisuća tabli upozorenja o minskoj opasnosti.