ZAGREB - Makedonski parlament dao je u srijedu kasno navečer potporu novoj vladi, za koju se očekuje da će otvoriti put izlasku iz dvogodišnje političke krize i ozbiljnijim koracima povesti zemlju ka članstvu u Europskoj uniji i NATO-u. Skoro šest mjeseci nakon održavanja parlamentarnih izbora 11. prosinca, parlament je dao zeleno svjetlo vladi premijera Zorana Zaeva, sa 62 glasa 'za', 44 'protiv' i 5 suzdržanih. "Mogu konstatirati da je nova vlada izabrana", kazao je nakon glasanja predsjednik parlamenta Talat Xhaferi. Premijer Zaev obvezao se da će ubrzati gospodarske reforme te također da će ubrzati aktivnosti vezane uz članstvo u Europskoj uniji i NATO-u, no oporba navodi kako će te ciljeve biti teško ostvariti. "Vodit ću reformsku vladu", rekao je Zaev zastupnicima. "Naš je cilj što je prije moguće otvoriti razgovore o članstvu u EU-u i NATO-u", rekao je u utorak Zaev prilikom predstavljanja vlade. Tijekom rasprave o novoj vladi, koja je počela još u utorak, zastupnik nacionalističke VMRO-DPMNE Dimitar Stevanandzija kazao je kako Zaev daje obećanja koja su "nerealna i apsurdna". Očekuje se da će nova vlada izvesti Makedoniju iz najgore političke krize u koju je zapala nakon 2001., kada je zahvaljujući međunarodnoj diplomaciji zemlja vraćena s ruba građanskog rata tijekom pobune koju je pokrenula albanska manjina u toj zemlji, koja čini 25-30 posto ukupnog stanovništva. Makedonija je još od 2015. bez funkcionalne vlade, nakon skandala s prisluškivanjem koji je srušio prethodnu vladu. Socijaldemokrati Zorana Zaeva formirali su sada koaliciju sa strankama koje predstavljaju albansku manjinu. Napori vezani uz približavanje zemlje Europskoj uniji i NATO-u dugo vremena su blokirani zbog neslaganja s Grčkom oko imena države koje dijele sa sjevernom grčkom pokrajinom. U novoj vladi Zorana Zaeva od 25 članova vlade sedam je etničkih Albanaca, koji čime trećinu populacije.  Makedonija se mora suočiti s etničkim problemima na unutarnjem planu. Kao dio koalicijskog dogovora za predsjednika parlamenta izabran je u svibnju etnički Albanac, što je izazvalo prosvjede nacionalista koji su provalili u parlament i fizički napali neke zastupnike uključujući i Zaeva. Novi ministar vanjskih poslova bit će iskusni diplomat Nikola Dimitrov, bivši veleposlanik u SAD-u koji je u jednom razdoblju vodio i pregovore s Grčkom o pitanju imena države. Zastupnici desnog VMRO-DPMNE pristali su sudjelovati u radu parlamenta nakon što je Zaev dao pisana jamstva predsjedniku Đorgeu Ivanovu da neće ugrožavati makedonski ustavni poredak i suverenitet.