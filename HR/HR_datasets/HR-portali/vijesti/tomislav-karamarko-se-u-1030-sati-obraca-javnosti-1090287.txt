– HDZ danas pokreće opoziv premijera Tihomira Oreškovića, objavio je prvi potpredsjednik Vlade i šef HDZ-a Tomislav Karamarko na konferenciji za novinare u sjedištu stranke, a oko njega su bili okupljeni HDZ-ovi ministri iz Vlade. – Dosta razloga je za to, vidjeli smo i pred očima javnosti se odvija situacija koja nije dobra, evidentno je da je Vlada disfunkcionalna u mnogim elementima. Bitan je odnos nosećih struktura same Vlade koju činimo mi i Most – rekao je Karamarko i dodao da sve ovo mora prestati. – A to su prepucavanja, loši odnosi ili poluodnosi, mislim da Hrvatska nema vremena ni strpljenja za takve odnose, takva vlada  trebala bi biti čvrsta - dodao je. – Želimo ovim šokom izazvati nešto pozitivno, a to je da se svi trgnemo, ili da se trgnu oni koji trebaju, da se pokrenu i da shvate da su interesi naše države, našeg naroda veći – rekao je Karamarko i dodao da HDZ poziva sve sudionike u ovoj "političkoj igri da se uozbilje jer neće biti dobro". – Neko vrijeme je izgubljeno, ali ima još vremena za ozbiljnu, presloženu vladu u konačnici – istaknuo je. Karamarko: U ovoj lakrdiji HDZ dalje ne može sudjelovati Šef HDZ-a rekao je da u ovom trenutku ne želi nikoga napadati, ali da misli da je svima jasno da situacija nije dobra. – U ovoj lakrdiji HDZ dalje ne može sudjelovati – rekao je. – Prema tome, ako premijer traži da iz Vlade odstupe čelni ljudi dviju stranaka na kojima počiva njegov premijerski status, onda tu nešto nije u redu. A prije toga podržao je mene osobno i bio na saboru HDZ-a – rekao je Karamarko. – Sve što koristi Hrvatskoj i konsolidaciji osobno sam spreman učiniti. Međutim, nisam spreman pomiriti se s daljnjim ucjenjivanjem HDZ-a, to nisam spreman dopustiti – rekao je Karamarko. – Da, naznačio sam predsjednici u kojem smjeru ovo može ići. Nije lako ovo sve govoriti, puno smo razmišljali i radili. I apsolutno je demokratski izbalansirano da moramo ići u ovom smjeru. Hrvatska Vlada mora biti čvrsta vojska, koja zna što radi i to provesti čvrsti i kvalitetno. Izbori su za nas zadnja stvar na koju smo spremni, ali izgubiti šest mjeseci ipak je previše. Bolje je da se ohlade neke glave i da idemo raditi. Ja sam optimist i bude li se išlo na izbore, ali izgubili bismo puno vremena – rekao je šef HDZ-a odgovarajući na novinarska pitanja. "Postoje ruke za rušenje Vlade. I SDP-ove i HDZ-ove" Nisam dovukao Oreškovića. Gospodin ima respektabilnu karijeru. Mislio sam da će se baviti gospodarstvom, a vidite da mu je prva zadaća bila SOA Tomislav Karamarko Dodao je da postoje rokovi i da se ne može izgubiti puno vremena za preslagivanje. – Postoje ruke za rušenje Vlade. I SDP-ove i HDZ-ove – izjavio je Karamarko kojeg su novinari pitali i za susret s Mamićem. – Zašto tražite od mene da budem nepristojan. Da ne pozdravim ljude na cesti, da okrećem glavu. To nije tema, mnoge ljude susrećem – rekao je. Karamarko je poručio, ako dođe do glasovanja o opozivu premijera, da drugog glasovanja nema, pada Vlada. Također, naglasio je da će nastojati da preslagivanje traje što kraće. Na pitanje o sastanku premijera s kolegama iz SOA-e Karamarko je rekao da nije dobio informaciju od Oreškovića o čemu je s njima razgovarao. – Djelatnicima SOA-e, policijskog USKOK-a, šaljem poruku da se ne daju iskoristiti. Oni koji će zloupotrebljavati službe odgovarat će jednog dana – rekao je Karamarko. – Nisam dovukao Oreškovića. Gospodin ima respektabilnu karijeru. Mislio sam da će se baviti gospodarstvom, a vidite da mu je prva zadaća bila SOA. Volio bih da se bavio nečime drugim. Osjećam li se odgovornim. Jest. Razgovarao sam s gospodinom nekoliko puta, mislio sam da je rješenje, prema zahtjevu Mosta, da premijer bude stručnjak. Ja ipak mislim da mora biti političar. A sve ono što premijer ne zna, mora znati onaj tko zna – odgovorio je Karamarko na pitanje je li Most dio preslagivanja. Istaknuo je da se događaji tako brzo odvijaju da ne znaju što će biti preksutra. Novinari su ga pitali i za Milijana Brkića. – Milijan Brkić ima jednu privatnu obvezu, a ja sada ne smijem reći koja je to obveza. Otvoreno razgovaramo o svemu. Ja mogu promijeniti svoje mišljenje ako me uvjere u nešto pametnije, nešto bolje... Gospodin Brkić rekao je što je rekao i to je njegovo mišljenje. U HDZ-u nema razlaza – rekao je predsjednik HDZ-a. Osvrnuo se i na telefonski razgovor premijera Oreškovića s liderom europskih pučana Manfredom Weberom. Most nije bio vjerodostojan politički partner, to je kolektivitet koji nije imao glavu Tomislav Karamarko – Gospodin Tihomir Orešković nazvao je gospodina Webera i na neki način upecao podršku za sebe. Iako nije član nijedne stranke. Gospodin Weber je rekao da HDZ ima njegovu podršku. Pučani se ne petljaju u to. To se tako ne radi. Jer mi odlazimo svaki mjesec na sastanke pučana. Nas se preskače da bi se tražila podrška, podrška za što? – rekao je Karamarko i dodao da je problem zadnjih 15 do 20 dana u tome što su se mnogi bavili stanjem u njihovoj stranci, a ne stanjem u svojim strankama. "Most nije bio vjerodostojan politički partner, to je kolektivitet koji nije imao glavu" Na pitanje o Mostu, Karamarko je rekao da Vlada mora dati očitovanje na njihov zahtjev. – Ministri se osjećaju dobro, oni će i dalje raditi svoj posao. Apeliram na sve da dobro razmisle gdje smo i što nam je raditi dalje. Most nije bio vjerodostojan politički partner. Ne kažem da su ljudi iz Mosta loši ljudi, ali to je kolektivitet koji nije imao glavu. Ne želim ih podcijeniti, ali mislim da su imali sasvim krivu, pogrešnu taktiku – rekao je Karamarko. Karamarko je potvrdio da se Domagoj Ivan Milošević danas u Vladi sastao s premijerom Oreškovićem, ali nije želio komentirati taj susret ni sadržaj razgovora. Milošević demantirao da je kandidat za premijera HDZ-ovci će danas prikupljati potpise potrebne za pokretanje te procedure, a moraju ih skupiti samo od jedne petine zastupnika koja mora biti za izglasavanje nepovjerenja Oreškoviću. Jučer se u HDZ-u cijeli dan okupljalo najuže vodstvo na sastancima, a novi glavni tajnik stranke Domagoj Ivan Milošević izjavio je da su održane konzultacije i važne odluke o kojima bi Karamarko danas trebao govoriti na konferenciji za novinare. Milošević je danas demantirao navode da je kandidat za premijera nakon Tihomira Oreškovića, javlja N1. Ministar Lovro Kuščević izjavio je novinarima ispred središnjice HDZ-a da se nada kako će Vlada opstati. – Odlazak Karamarka nije prihvatljiv – rekao je. Podsjetimo, premijer Orešković prošlog je petka zatražio da potpredsjednici Vlade Tomislav Karamarko i Božo Petrov podnesu ostavke na svoje dužnosti. Karamarko je nakon toga rekao da ostavku neće podnijeti i objavio da premijer više ne uživa njegovo povjerenje. S Oreškovićem, Karamarkom i Petrovim jučer se sastala i predsjednica Kolinda Grabar-Kitarović koja je tražila izlaz iz trenutačne političke situacije. >> HDZ danas pokreće opoziv Oreškovića, Karamarko tvrdi da ima 76 ruku >> Ako ode Tomislav Karamarko, mora otići i Milijan Brkić 