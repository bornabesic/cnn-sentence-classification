Foto: Lupiga.com  U PETAK 13. travnja u Zagrebu će se održati Međunarodna nacionalistička konferencija u organizaciji Hrvatske čiste stranke prava (HČSP). Konferencija će se održati u Velikoj dvorani Matice hrvatske na Strossmayerovom trgu 4 u Zagrebu, s početkom u 18 sati.   "Činjenica da je Matica hrvatska dala svoju dvoranu za konferenciju najbolje govori o mjeri do koje se srozala ova nekoć ugledna institucija", piše portal Lupiga.com koji je prvi objavio vijest o ovoj sramotnoj manifestaciji.   HČSP, jedna od minornih stranki ekstremne desnice, planira održati konferenciju pod nazivom "Važnost povezivanja nacionalista Europe". Okupljenima će se obratiti i Frano Čirko, predsjednik HČSP-ove mladeži koji je, kao što se vidi po priloženoj fotografiji, sklon veličanju neonacizma.   Dan nakon konferencije, 14. travnja, nacionalisti planiraju marširati kroz Zagreb. Mimohod prikladno nazvan "Za generale" organiziraju povodom godišnjice presude Anti Gotovini i Mladenu Markaču. Mimohod će započeti na Trgu bana Jelačića, gdje će se održati i prigodni govori.