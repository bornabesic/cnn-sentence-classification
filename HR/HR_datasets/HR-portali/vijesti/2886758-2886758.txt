Mostov ministar prekjučer najavio plan za smanjenje broja policijskih uprava, a već jučer je sve zaustavljeno Svaki projekt koji zadire u vanjski ustroj države ne može se raditi bez prethodnog dogovora s političkim partnerima, bez njegove prezentacije i bez da ga je Vlada prihvatila. HDZ nije protiv reforme lokalne uprave i samouprave, ali je to ogroman projekt u koji moramo ići zajednički - kaže HDZ-ov zastupnik Željko Fiolić, kojemu nije jasno kako bi se u pilot-projekt ukidanja ustroja koji slijedi županije krenulo s najvećim ministarstvom, što MUP sa 25.500 djelatnika jest, dok bi sva ostala ministarstva ostala na bazi županijskog teritorijalnog ustroja. Ministar Orepić predstavio je reorganizaciju cijele policije prema kojoj bismo umjesto 20 policijskih uprava dobili četiri podijeljene po regijama plus upravu za Grad Zagreb, korigirao bi se broj i organizacija policijskih postaja te uveo novi ustroj Ravnateljstva policije. Uvjeren je da će projekt koji je najavio građanima i proći. - Dvije vlade prije ove imale su slična rješenja, a ja sam ideju detaljno razradio i krenuo u projekt. Njegova razrada ići će na Vladu i tu ne vidim nikakav problem. Sam prvi potpredsjednik Vlade Tomislav Karamarko rekao je da podržava reforme. Imam potporu Vlade, a ne znam da bi izostala podrška HDZ-a, niti u to vjerujem - rekao nam je jučer ministar Orepić, koji je odlučan provesti reorganizaciju i pritom se poziva na potporu struke. Kaže da se u smislu funkcioniranja i odnosa policije prema građanima ništa neće promijeniti. - Smanjit će se broj onih koji zapovijedaju, a povećati broj onih koji rade - rekao je Orepić. Premda se ministar poziva na podršku Vlade za reorganizaciju MUP-a, iz nje smo dobili informaciju prema kojoj reforma policije nije bila ni na jednoj Vladinoj koordinaciji, niti je u Vladi održan ikakav sastanak na kojemu bi se dogovarala Orepićeva reforma. Čelnik Mosta Božo Petrov također tvrdi da zbog reorganizacije MUP-a neće doći do prijepora između Mosta i HDZ-a. - Imamo veliku glavu, a mali trup. Želimo to ministarstvo učiniti puno operativnijim, a tu neće biti nikakvih dodirnih točaka s bilo kakvim preustrojem, regionalizacijom ili nešto slično. To je izvan doticaja s tom temom - rekao je Petrov. - Smatramo da reorganizaciji treba pristupiti sveobuhvatno, s cjelovitim Vladinim projektom, koji bi obuhvatio teritorijalnu reorganizaciju lokalne uprave i samouprave, ali i drugih ministarstava. To treba biti veliki projekt koji će imati razrađene sve elemente, od tehnike i organizacije, preko pravne situacije, do financija - kaže Željko Fiolić iz HDZ-a, naglašavajući pritom da policija mora biti sustav kompatibilan s ostalim institucijama. Ističe kako je cijela državna uprava zrela za reformu, ali ona mora biti sustavna i smislena. U nadležnosti MUP-a je, primjerice, izdavanje javnih isprava i to treba uskladiti i s Ministarstvom uprave. Nadalje, pitanje je što bi nova teritorijalna i unutarnja organizacija policije značila za suradnju kriminalističke policije s državnim odvjetništvima i sudovima, posebno prekršajnim. Oni su također bili ustrojeni prema županijskom ustroju, ali su se posljednjih godina sudovi, kao i tužiteljstva, međusobno spajali i okrupnjavali. Bivši ministar unutarnjih poslova Ranko Ostojić najavljeni preustroj će “komentirati tek kada dobije više informacija od same ideje”. - Do tada nema potrebe ništa komentirati. Ovdje se radi o još jednoj najavi bez podloge koje nije bilo u programu Vlade. Dobro je da će o reorganizaciji MUP-a biti javna rasprava. Naime, 2014. godine se na istoj ideji radilo više mjeseci, no pilot-projekti su pokazali da ona ne donosi uštede - rekao je bivši ministar policije Ostojić. HDZ-ov zastupnik Fiolić poručuje Orepiću da bi bilo dobro kada bi se okrenuo unutarnjim problemima MUP-a. Kaže kako postoje policijske postaje u kojima nema nikoga s višom stručnom spremom, da kriminalisti ne žele raditi u postajama jer im je tamo za pravi, terenski rad koeficijent, a time i plaća, znatno manji nego da se bave analitikom u Ravnateljstvu policije.   Na žalost, može se reći kako trenutačno najveći problem Vlade čak i nije toliko nedostatak sadržaja, koliko činjenica da Vlada jednostavno ne funkcionira. Vladu jednostavno nitko ne vodi. Nema koordinancije, nitko ne može autoritativno nametnuti neki sadržaj. U takvoj nefunkcionalnoj Vladi jednostavno je nemoguće onda provesti bilo koji jači projekt ili programski potez - prokomentirao je Željko Lovrinčević s Ekonomskog instituta reformske kapacitete i učinkovitost aktualne Vlade. Pritom je dodao i kako se upravo zbog nemogućnosti dogovora dva bloka unutar Vlade nakon izbornih unutastrančkih ciklusa mogu očekivati “preslagivanja u Vladi kako bi se prevladala takva blokada djelovanja”. - Međutim, potrebno je reći kako i ovakva vlada, koja u stvari ništa ne radi i nije sposobna ništa raditi u nekom snažnijem obimu, može ovako nastaviti postojati još godinu i pol do dvije, a da gospodarstvo svejedno raste po stopi od oko dva posto godišnje. Naime, trenutačno su vanjske prilike takve da i dalje prevladava niska cijena zaduživanja i kapitala, niske cijene energije i hrane, a naš turizam je zbog geopolitičkih razloga u usponu”, naglasio je Lovrinčević, dodajući kako ćemo se onda za dvije godine, kada se promijene povoljne eksterne okolnosti, sudariti sa zidom.. ( Frenki Laušić) Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!