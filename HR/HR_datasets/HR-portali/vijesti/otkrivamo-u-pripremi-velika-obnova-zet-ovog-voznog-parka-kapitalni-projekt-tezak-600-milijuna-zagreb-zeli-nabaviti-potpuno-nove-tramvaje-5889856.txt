Bit će ih 60, bit će niskopodni i kraći, a pokušat će se platiti novcem iz blagajne europskih fondova. Na zagrebačke ulice prva bi vozila trebala stići već sljedeće godine, vozit će 70 kilometara na sat, moći će primiti 130 osoba, a dio njih prevozit će i putnike do nove Zračne luke “Franjo Tuđman”. To je projekt velike modernizacije ZET-ova voznog parka, čime će u ropotarnicu povijesti zauvijek biti poslani tramvaji stari i više od 40 godina. Koliko će točno stajati novi kratki, niskopodni tramvaji, koji će biti modeli financiranja i koliko će Zagrepčani plaćati njihov servis, nije poznato, no zna se da je osnovana stručna radna skupina čija je osnovna zadaća “koordiniranje aktivnosti vezanih uz pripremu i realizaciju pokretanja postupka nabave 60 niskopodnih kratkih tramvaja”. Na čelu radne skupine je pročelnica Mirka Jozić, ali ona i šesteročlano povjerenstvo ne bi trebali imati mnogo posla jer je ta ista ideja već razmatrana, i to prije punih sedam godina. Naime, još 2010. su gradonačelnik Milan Bandić i njegovi suradnici razmišljali o nabavi 60 kratkih tramvaja, ali od toga se vrlo brzo odustalo. Razlog su bile financije te političke okolnosti u gradu. U Zagrebu trenutačno voze dva kraća niskopodna tramvaja i oni su plaćeni 3,3 milijuna eura. Prema toj računici, novih 60 ukupno bi stajalo oko 600 milijuna kuna. Bandić tada nije kontrolirao Holding, financija nije bilo dovoljno i cijeli je projekt stavljen u ladicu. Ponovno je izvučen nedavno, a obnova se planira u razdoblju od 2017. do 2020., s prvom isporukom 2018. godine. - ZET-ovu voznom parku nužna je modernizacija, a ova radna skupina obavit će sve potrebne pripreme prije same nabave - kaže Mirka Jozić. Prema podacima ZET-a, naime, tramvajski vozni park je 31. prosinca 2016. godine sadržavao ukupno 346 voznih jedinica, tramvajskih motornih kola i prikolica. Prosječna starost tramvajskog voznog parka iznosila je 26,66 godina, a 30 tramvaja bilo je starije od 47 godina. - Kraći tramvaji su korisni na relacijama kojima putuje manje putnika, kao i vikendom. Njima će se poboljšati sigurnost putnika, a zasad nemamo procjene koliko će nabava 60 novih vozila stajati - rekla je pročelnica Jozić. Ono što je sigurno, kako je navedeno u samom obrazloženju osnivanja radne skupine, da se uz pomoć Ministarstva prometa i veza pokušaju dobiti sredstva EU za sufinanciranje cijelog projekta. Prije sedam godina također se pokušao naći posrednik koji će Gradu omogućiti bolje uvjete nabave novih tramvaja. Tada je gradonačelnik Milan Bandić najavljivao kako će tražiti pomoć ondašnje premijerke Jadranke Kosor. Dva kratka niskopodna tramvaja danas voze najčešće na liniji 9 Ljubljanica - Borongaj i ponekad na liniji 13 Žitnjak - Kvaternikov trg, a na ulicama su od 2009. godine. Proizveo ih je konzorcij Crotram, koji čine Končar i TŽV Gredelj, a službeni naziv mu je TMK 2200-K. U odnosu na duže modele, ima dva modula manje, odnosno kraći je 11,26 metara i ima 72 putnička mjesta manje. Raspoređuje se na linije s manje opterećenja i troši manje energije. U njemu se istodobno može prevoziti 130 putnika, od kojih 35 na sjedećim mjestima i 95 na stajaćim. Maksimalna brzina je 70 kilometara na sat. Može se očekivati da će se upravo takvi nabavljati i na skorom međunarodnom natječaju. Taj natječaj, prema nekim očekivanjima, trebao bi biti raspisan do kraja godine.