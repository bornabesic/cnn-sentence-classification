- O Planinskoj znam samo ono što sam pročitala u novinama. Takve točke uglavnom su bile tehničke naravi, a na zatvorenim sjednicama Vlade pratila sam samo ono što je imalo veze s područjima koja sam ja pokrivala - kazala je Đurđa Adlešič, potpredsjednica Vlade u mandatu Ive Sanadera, svjedočeći na zagrebačkom Županijskom sudu u nastavku suđenja za aferu Planinska. Svjedokinja je pojašnjavala kako funkcionira Vlada, što se događa na otvorenim, a što na zatvorenim sjednicama Vlade, a što se tiče ovih potonjih, kazala je da je te sjednice uglavnom vodila Jadranka Kosor. Osim nje na klupu za svjedoke sjeo je i Darko Milinović, bivši ministar zdravstva i socijalne skrbi u vladama Ive Sanadera i Jadranke Kosor. On se pak sjetio da se o Planinskoj pričalo na užem kabinetu Vlade te na zatvorenoj sjednici Vlade, no imao je problema s detektiranjem tko je kada bio koji ministar. Pomiješao je Petra Čobankovića i Božidara Pankretića, od kojih je prvi u Sanaderovoj vladi bio ministar regionalnog razvoja, a drugi ministar poljoprivrede, da bi u Vladi Jadranke Kosor, zamijenili resore. No Milinović je iskazivao da je Čobanković 2010. bio ministar regionalnog razvoja, a govoreći o tome kazao je: - Jadranka Kosor je 2010. pozvala je nas ministre iz HDZ-a te nam je kazala da imamo veliki problem s Planinskom. Rekla je da Planinska više neće biti vezana za Ministarstvo poljoprivrede, već prelazi Čobankoviću pod Ministarstvo regionalnog razvoja. Inače, zgrada u Planinskoj je, prema optužnici, kupljena za potrebe Ministarstva regionalnog razvoja u vrijeme dok je ministar bio Čobanković, a nakon što je ministar regionalnog razvoja postao Pankretić, Pankretić nije htio plaćati rate tog kredita. Milinović je kazao i kako se priče oko Planinske sjeća, jer je pitao Sanadera može li zdravstvena inspekcija biti smještena u toj zgradi. - Premijer mi je na to odgovorio da pitam Čobankovićeva vozača. Kada sam ga pitao kakve veze vozač im s tim, on mi je odgovorio: A kave veze ja imam s tim? Moj je dojam bio da on o tome ništa ne zna. Kasnije sam u prolazu Čobankovića pitao ima li prostora u toj zgradi i za nas, a on mi je odgovorio da nema. I hvala Bogu da je tako bilo jer bih danas i ja bio u problemima - kazao je Milinović. Istinitosti njegovog iskaza prigovorio je Tonći Petković zamjenik ravnatelja USKOK-a, kazavši da je iskaz svjedoka u suprotnosti s do sada provedenim dokazima. Suđenje se nastavlja u ožujku. >>Ministarstvo regionalnog razvoja nije platilo niti jednu ratu kredita >>Svjedokinja: Sanaderu sam odnijela čizme s četiri ćirilična C