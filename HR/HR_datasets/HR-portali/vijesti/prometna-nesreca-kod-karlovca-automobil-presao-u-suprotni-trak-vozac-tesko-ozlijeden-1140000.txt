 Teške ozljede zadobio je u srijedu prijepodne albanski državljanin, koji je iz zasad neutvrđenih razloga na autocesti A1 nedaleko od Karlovca automobilom  probio zaštitnu ogradu. Glasnogovornica karlovačke policije Andreja Lenard rekla je kako se nesreća dogodila oko 10 sati kod tunela Sv. Marko. Policijski očevid trajao je do popodnevnih sati, s ciljem rasvjetljivanja okolnosti nesreće, odnosno utvrđivanja zašto je automobil koji je vozio u smjeru Rijeke udario u zaštitu ogradu između dvije prometne trake te izletio u traku koja vodi prema Karlovcu. Zamjenik ravnatelja karlovačke Opće bolnice Vladimir Bauer potvrdio je Hini da je bolnica zaprimila muškarca s osobito teškim ozljedama zadobivenima u nesreći, a s obzirom da je operativni zahvat na pacijentu bio još u tijeku, bio je suzdržan u davanju prognoza o ishodu operacije. Lokalni portali navode kako je BMW u nesreći pretvoren u olupinu koja je prikliještila albanskog vozača, kojega su vatrogasci izvukli prerezavši lim. Kažu i da je vozač u nesreći ostao bez noge te da njegov suvozač nije zadobio teže ozljede, ali da je u stanju teškog šoka. >> Prometni stručnjak upozorava: Hrvatske ceste 60-ak posto su smrtonosnije od europskog prosjeka 