Međunarodnom sudu pravde (ICJ) će u ime Bosne i Hecegovine ipak biti upućen zahtjev za reviziju presude kojom je 2007. godine današnja Srbija odnosno SR Jugoslavija oslobođena optužbi za sudjelovanje u genocidu u Srebrenici, neslužbene su informacije koje su u petak procurile sa zatvorenog sastanka kojega je u Sarajevu sazvao član Predsjedništva BiH Bakir Izetbegović pozvavši na njega sve značajnije političare iz Federacije BiH, poglavara Islamske zajednice Huseina Kavazovića, sveučilišne profesore, pravne stručnjake i predstavnike bošnjačkih nevladinih udruga.   Sastanak je sazvan kako bi na njemu bili razmotreni pravni argumenti za eventualno pokretanje postupka revizije presude. Novinarima je ulaz na skup stotinjak osoba u sarajevskoj Vijećnici bio zabranjen, baš kao i svaka komunikacija sa sudionicima no uoči sastanka predsjednik Demokratske fronte (DF) Željko Komšić kazao je kako je prema informacijama koje on ima Izetbegović odluku praktično već donio a sada s drugima želi podijeliti odgovornost za sva dramatična zbivanja koja mogu slijediti u narednim danima i tjednima. "Prema mom sudu Izetbegović je donio odluku da se ide u reviziju", kazao je Komšić. Konstatirao je kako se sada otvaraju pitanja što će se činiti u slučaju eskalacije političke krize u BiH koju u slučaju pokretanja postupka revizije presude najavljuju iz Republike Srpske kao i tko će snositi odgovornost ukoliko ICJ nakon podnošenja zahtjeva ocijeni da nema argumenata za pokretanje revizije. Sve političke stranke iz RS-a najavile su oštar odgovor na pokretanje revizije koji bi mogao dovesti do paralize cjelokupne vlasti u RS. Izetbegović potvrdio da se pokreće revizija presude ICJ-a za genocid protiv Srbije  Bošnjački član Predsjedništva Bosne i Hercegovine Bakir Izetbegović potvrdio je u petak kako će pred Međunarodnim sudom pravde (ICJ) biti pokrenut postupak revizije presude iz 2007. po tužbi kojom je BiH teretila bivšu SR Jugoslaviju odnosno današnju Srbiju za agresiju i genocid.   "Narednog tjedna bit će predan zahtjev za reviziju (presude) u Den Haagu", kazao je Izetbegović novinarima u Sarajevu prekinuvši tako višednevna nagađanja koja su dovela do velikih političkih napetosti u BiH.   On je to izjavio nakon sastanka s pedesetak političara, predstavnika bonjačkih nevladinih udruga, sveučilišnih profesora, pravnih stručnjaka i drugih osoba iz javnog života na kojemu su razmatrani argumenti za pokretanje postupka revizije presude kojom je ICJ 2007. potvrdio kao je u Srebrenici 1995. počinjen genocid nad Bošnjacima ali je utvrdio i kako vlasti tadašnje SR Jugoslavije nisu bile izravno uključene u planiranje i provedbu tog zločina.   Svi sudionici sastanka, ustvrdio je Iztebegović, poduprli su pokretenje revizije presude.   Kazao je kako je "četvorka iznimnih pravnih stručnjaka" sačinila priziv temeljen na dokazima kojima je  moguće utvrditi da genocid nije počinjen samo u Srebrenici nego diljem BiH te kako je u svemu tome "itekako sudjelovao režim Slobodana Miloševića".   Kako je pojasnio, mozaik kojim bi se to trebalo dokazati sklapao se dugo a krunski kamenčići, kako je istaknuo, pojavili su se u procesu pred Međunarodnim kaznenim za bivšu Jugoslaviju (ICTY) vođenom protiv bivšeg zapovjednika vojske bosanskih Srba Ratka Mladića okončanom nedavno.   Prema pravilima statuta ICJ-a posupak revizije neke presude moguć je pod uvjetom otkrivanja novih dokaza bitnih za tužbu i to najkasnije šest mjeseci nakon njihova otkrića.   Izetbegović nije želio govoriti detaljnije o navodima iz pripremljenog priziva no konstatirao je kako sudcima ICJ-a treba dokazati da je na tisuće vojnika iz Srbije sudjelovalo u udruženom zločinačkom pothvatu u BiH i da je Beograd to financirao velikim novčanim iznosima.   Izetbegović tvrdi kako je i dalje na snazi punomoć za zastupanje BiH pred ICJ-em koju je 2002. dobio Sakib Softić.   Izetbegović je odbio sve prigovore na pokretanje postupka revizije koji dolaze iz Republike Srpske ali i Srbije dodajući kako je riječ o političkim a ne pravnim argumentima.   "Zanima nas proces pomirenja baziran na činjenicama", kazao je Izetbegović.   Na pitanje što ukoliko se BiH zbog ovoga suoči s novom političkom krizom Izetbegović je odgovorio kako od toga ne treba strahovati.   "Bit će krize ali ne onakve kakvom nam se prijeti", kazao je ističući kako zahtjev za reviziju nikome ne oduzima nikakvo pravo a o metanje revizije presude bilo bi oduzimanje prava na istinu koju trebaju utvrditi nepristrani međunarodni suci. Srpski političari u BiH ogorčeni najavom revizije presude ICJ-ja protiv SrbijePolitičari iz reda bosanskih Srba u petak su oštro ragirali na najavu bošnjačkog člana Predsjedništva Bosne i Hercegovine Bakira Iztebegovića o pokretanju postupka revizije presude protiv Srbije pred Međunarodnim sudom pravde (ICJ) optužujući ga za rušenje Daytona i protuzakonito ponašanje i najavljujući novu krizu. Predsjednik Republike Srpske Milorad Dodik izjavio je entitetskim medijima kako je uvjeren da nema nikakve realne osnove za reviziju presude jer dokaza o odgovornosti Srbije po tužbi BiH za agresiju i genocid nema ni danas kao što ih nije bilo niti 2007. kada je presuda donesena. "Osim što je najavljena revizija tužbe lažna, jer je ne podnosi BiH već samo jedan narod ili dijelovi jednog naroda, ona je i s moralnog i svakog drugog stajališta neprihvatljiva. Ni prije deset godina nisu postojali dokazi protiv Republike Srbije, oni ne postoje ni danas, iz prostog razloga što Srbija nije ni uradila ono što joj muslimani u BiH pokušavaju staviti na teret", kazao je Dodik agenciji Srna. On je pozvao sve političke stranke iz RS da nastupe jedinstveno i bez obzira na međusobne prijepore kroz tijela vlasti unutar Bih ospore pokretanje revizije. Predsjednik Partije demokratskog progresa (PDP) Branislav Borenović najavio je "žestoki odgovor" srpskih stranaka na Izetbegovićev postupak. "Naša reakcija će biti snažna. Pokušat ćemo zaustaviti kreiranje vrlo ozbiljne krize", kazao je Borenović koji predvodi stranku-članicu vladajuće koalicije u BiH. Predsjednik parlamenta RS Nedeljko Čubrilović ocijenio je kako će revizija tužbe samo razbuktati negativne emocije i pojačati poliitčke sukobe u BiH. "To je još jedan nerazuman korak", izjavio je Čubrilović za regionalnu televiziju N 1. Vukota Govedarica, predsjednik Srpske demokratske stranke (SDS), kazao je kako je ovo rušenje Daytona a Izetbegoviću je poručio da zapamti današnji dan jer je ovo početak kraja njegove političke karijere.