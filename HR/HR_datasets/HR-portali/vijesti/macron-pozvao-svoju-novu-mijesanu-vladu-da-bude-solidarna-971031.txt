Foto: Hina  FRANCUSKI predsjednik Emmanuel Macron predsjedao je prvim sastankom svoje vlade koju čine ministri različitih političkih orijentacija, pozvavši je da bude solidarna, prenose agencije.  Predvođenu premijerom s umjerene desnice, Edouardom Philippeom, novu vladu čine ministri s ljevice, desnice, centra i iz civilnog društva, a žene su ravnopravno zastupljene. Vlada ima ukupno 22 člana, uključujući 11 žena.  Polovica članova vlade dolazi iz civilnog društva, što još nikada nije bio slučaj. Olimpijska pobjednica u mačevanju Laura Flessel ministrica je sporta, aktivist Nicolas Hulot ministar zaštite okoliša, a književna urednica Francoise Nyssen ministrica kulture.  U vladi četvero socijalista i dvoje radikalnih ljevičara  Premijer Philippe, ministar gospodarstva Bruno Le Maire i ministar financija Gerald Darmanin dolaze iz Republikanske stranke desnog centra, koja će biti glavni suparnik Macronovom centrističkom pokretu Republika naprijed (La Republique en Marche). Oni su ušavši u vladu de facto napustili svoju stranku, smatraju republikanci.  "To nije ratni plijen nego prije otmica. Oni su jako izolirani", rekao je republikanac Francois Baroin za France Presse.   Vlada će slijediti "liniju na kojoj je predsjednik izabran", rekao je ministar za koheziju teritorija Richard Ferrand, Macronov bliski suradnik.  Glasnogovornik vlade Christophe Castaner rekao je da je Macron izrazio zadovoljstvo što je okupio tako raznoliku ekipu, prenosi dpa. Neće ih ograničavati političke etikete  Prva poruka bila mu je da njegove ministre "više ne ograničavaju političke etikete te da ih njihove političke pozadine neće sprječavati da inteligentno rade za Francusku", rekao je.  Macron je ministrima jasno dao do znanja da "namjerava u potpunosti koristiti sva svoja ustavna prava, no njegova uloga u biti mora biti da određuje smjer", dodao je.  "Dugoročna pitanja u nadležnosti su Elizejske palače, a svakodnevna ili srednjoročna rješenja Matignonske", rekao je glasnogovornik, citirajući Macrona.  Castaner je dodao da se Macron raduje debati i različitim stajalištima u svojoj vladi, ali i da će biti potrebni diskrecija i potpora vladinim odlukama.  Predsjednik želi da vlada odmah prione poslu u pitanjima kao što su fleksibilniji zakon o radu, rekao je. Vraćanje morala u politiku  Nacrt zakona o "vraćanju morala" u politiku bit će predstavljen vladi prije parlamentarnih izbora u lipnju, dodao je.  Od svih ministara očekuje se da podrže Macronova nastojanja da okupi parlamentarnu većinu, bez koje bi vlada pala. "Ministri su pristaše predsjedničke većine, a ne više ove ili one stranke", rekao je Castaner.  Anketa Elabea za televiziju BFMTV pokazala je da je 61 posto Francuza zadovoljno sastavom vlade, a 65 posto misli da ona znači "obnovu". Trećina birača za Macrona  Zadnja anketa Harris Interactivea za francusku televiziju pokazala je da će 32 posto birača glasati za Macronovu stranku ili njegova centrističkog saveznika Demokratski pokret, prema 26 posto 7. svibnja kada je Macron pobijedio u drugom krugu predsjedničkih izbora.  Republikanci i Nacionalna fronta dobili bi pak po 19 posto glasova.  Stranka ljevičara Jean-Luca Melenchona ima potporu 15 posto birača, a socijalisti samo 6 posto.  Macron će poslijepodne održati sastanak Vijeća za obranu, a u petak otputovati u Mali gdje se francuski vojnici bore protiv džihadista.