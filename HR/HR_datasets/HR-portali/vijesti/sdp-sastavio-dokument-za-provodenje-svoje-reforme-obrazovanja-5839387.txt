Predsjednik SDP-a Davor Bernardić, saborska zastupnica i stranačka kandidatkinja za gradonačelnicu Zadra Sabina Glasovac te nestranački Neven Budak, član Savjeta SDP-a za obrazovanje, predstavit će danas model obrazovne reforme na lokalnoj razini. Kao što je nedavno najavio Bernardić, lokalnu reformu primijenit će u svim gradovima i županijama u kojima SDP dođe na vlast. SDP-ovci će, doznajemo, na današnjem predstavljanju izaći i s konkretnim brojkama i mjerama vezanim uz projekt reforme. A da bi pripremili svoje kandidate za provođenje lokalne reforme obrazovanja, u SDP-ovoj su središnjici priredili dokument naziva Stanje obrazovanja u RH. Osim već poznate loše slike hrvatskog obrazovnog sustava i naglaska na potrebi ujednačavanja uvjeta u školama, u dokumentu se kao primjer pozitivne reforme obrazovanja navode Finska i Irska. “Neke škole u Hrvatskoj imaju vrhunsku tehnologiju, dok neke muku muče s adekvatnim prostorom za nastavu ili nemaju grijanje. Slike današnjeg hrvatskog školstva su prije svega kroničan nedostatak novca, zastarjeli nastavni programi, prevelik broj predmeta te učenici koji se godinama žale da moraju bubati informacije koje im nikada neće trebati. Upravo iskustva Irske i Finske pokazuju kako je za razvoj i napredak zemlje nužno ulaganje u obrazovanje”, stoji u analizi stanja koja je u srijedu predstavljena na predsjedništvu SDP-a. U njoj se, među ostalim, navodi i sljedeće: “Ako se ne provede temeljita reforma obrazovanja, u Hrvatskoj će doći do kraha obrazovanja, zbog toga će još više patiti gospodarstvo, ali i društvo u cjelini”. Nezadovoljni tempom pripreme uvođenja kurikularne reforme na nacionalnoj razini, SDP-ovci su odlučili fokusirati se na lokalnu razinu, a svoj plan temelje na mjerama u Saboru usvojene Strategije obrazovanja i znanosti, odnosno onih mjera u Strategiji koje je moguće primijeniti lokalno. Osim uvođenja jednosmjenske nastave u školama, osiguravanja besplatnih udžbenika i povezivanja škola superbrzim internetom, plan SDP-a je modernizirati školske kurikulume prema planu bivše ekspertne skupine na čelu s Borisom Jokićem. Pritom je dobar dio mjera koje planiraju primijeniti u osvojenim gradovima i županija vezan uz ujednačavanje uvjeta u lokalnim vrtićima, školama i učeničkim domovima. Tako bi, primjerice, ulagali u jednaku opremljenost školskih objekata i gradnju sportskih dvorana, a pozabavili bi se i osiguravanjem stručnog kadra u nastavi, s obzirom na činjenicu da zbog manjka nastavnika fizike, kemije, informatike i matematike te predmete u nemalom broju škola predaje nestručni kadar. - Dio toga može se ostvariti i bez ulaganja velikih sredstava, ali naravno da ostvarenje većine ciljeva treba naći potrebna sredstva, bilo u proračunu bilo iz EU fondova. To je dugoročan plan oslonjen na Strategiju, no može se početi provoditi odmah - kaže Neven Budak.