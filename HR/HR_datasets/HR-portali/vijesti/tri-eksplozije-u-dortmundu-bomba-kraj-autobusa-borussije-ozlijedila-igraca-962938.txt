Foto: FaH VEČERAS je pred utakmicu Borussije i Monaca na Westfalenu došlo do ozbiljnog incidenta zbog kojeg je ista otkazana. Njemački Bild je objavio kako je policija u Dortmundu potvrdila da su u blizini Westfalena eksplodirale tri eksplozivne naprave, koje su bile postavljene pokraj autobusa. Njemački klub je potvrdio da je jedan igrač Borussije ozlijeđen, a riječ je o 26-godišnjem stoperu Marcu Bartri.  Odmah nakon eksplozija su mobilizirane sve policijske snage u Dortmundu.   "Gledao sam televiziju, a onda čuo eksploziju. Bila je toliko glasna da sam pomislio kako počinje rat", kazao je jedan svjedok u razgovoru za njemačke medije.   Kako je javio BBC, Bartra je prevezen u bolnicu. Nogometaš je vjerojatno zadobio porezotine jer su od detonacije popucala i stakla. Momčad Borussije je na društvenim mrežama objavila kako su drugi igrači na sigurnome te kako ne postoji opasnost za druge ljude koji se nalaze u blizini stadiona.  Njemačka agencija dpa javila je, pozivajući se na izvorne u sigurnosnim službama, kako nema naznaka da se radi o terorističkom napadu. No, policija tretira incident kao "ozbiljan napad".