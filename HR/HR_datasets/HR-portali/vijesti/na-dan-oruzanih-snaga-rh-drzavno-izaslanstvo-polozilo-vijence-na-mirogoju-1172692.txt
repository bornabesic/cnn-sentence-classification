Na Dan oružanih snaga državno izaslanstvo, na čelu s izaslanikom predsjednika Hrvatskoga sabora, potpredsjednikom Željkom Reinerom, položilo je na Mirogoju zajedničke vijence predsjednice Republike, predsjednika Sabora i Vlade kod spomenika Glas hrvatske žrtve – Zid boli, Središnjega križa u Aleji  hrvatskih branitelja te na grobovima prvoga hrvatskog predsjednika Franje Tuđmana, ministra obrane Gojka Šuška te generala Zvonimira Červenka,  Martina Špegelja i Imre Agotića.  Dan Oružanih snaga RH i Dan Hrvatske kopnene vojske obilježavaju se 28. svibnja, na dan kada je 1991. održana svečana smotra Zbora narodne garde (ZNG) na stadionu NK Zagreb u Kranjčevićevoj ulici i kada su javnosti predstavljene prve brigade ZNG-a.  U državnom izaslanstvo su, uz potpredsjednika Sabora akademika Željka Reinera, bili i potpredsjednik Vlade i ministar obrane Damir Krstičević, ministar branitelja Tomo Medved te izaslanik predsjednice Republike Hrvatske Ante Deur, načelnik Glavnoga stožera OS RH general Mirko Šundov  i zagrebački gradonačelnik Milan Bandić. Nakon ceremonije polaganja vijenaca potpredsjednik Vlade i ministar obrane Damir Krstičević izjavio je kako su na dan kad obilježavamo Dan Oružanih snaga i Dan kopnene vojske položil vijence na grobove prijatelja i suboraca, kojima zahvaljujemo na današnjem miru i slobodi u Hrvatskoj. Hrvatska pobjendička vojska jamac stabilnosti i slobode hrvatskog čovjeka Domovinski rat je, istaknuo je Krstičević, temelj moderne hrvatske države, a hrvatski branitelji su njezin kamen temeljac. Čestitao je svim pripadnicima Oružanih snaga pobjedničke Hrvatske vojske dan ustrojavanja te im zahvalio na, kako je istaknuo, časnoj, odgovornoj i profesionalnoj službi Hrvatskoj. Hrvatska pobjednička vojska je u kontinuitetu jamac sigurnosti, stabilnosti i slobode hrvatskoga čovjeka, rekao je dodavši kako ljudi u Hrvatskoj vole svoju hrvatsku vojsku. Na nama je, poručio je Krstičević, da budemo spremni izvršiti sve zadaće od interesa za hrvatski narod. Na pitanje glede poruke predsjednika Hrvatske stranke umirovljenika (HSU) Silvana Hrelje da će stati uz Vladu i poduprijeti premijera Plenkovića ako Vlada riješi sve probleme umirovljenika, Krstičević je  poručio kako će se na ta pitanja odgovarati sljedeći tjedan. Načelnik Glavnoga stožera Oružanih snaga general Mirko Šundov naglasio je spremnost Hrvatske vojske da izvrši sve zadaće koje budu postavljene pred OS RH. Bandić: Hvala braniteljima i Franji Tuđmanu Zagrebački gradonačelnik Milan Bandić rekao je kako mu je čast da je grad Zagreb s državnim izaslanstvom položio vijenac i zapalio svijeću na grobove ljudi koji su najzaslužniji za stvaranje nezavisne demokratske Hrvatske.  "Hvala svima, svim hrvatskim braniteljima, prvome hrvatskom predsjedniku Franji Tuđmanu i svim čelnim ljudima Oružanih snaga koji su u to vrijeme vodili bitku za stvaranje neovisne i demokratske republike Hrvatske", rekao je Badić.  Naša je zadaća, smatra on, da "skupimo glave zajedno i napravimo nešto za ovu napaćenu zemlju". "Nositi javnu dužnost je služenje i žrtva, rekao je zagrebački gradonačelnik i dodao kako onaj tko to ne zna - ne bi se trebao hvatati toga posla te ne bi trebao participirati u vlasti na bilo kojoj razini. Poslije polaganja vijenaca na zagrebačkom groblju Mirogoj državno je izaslanstvo otišlo na svetu misu zadušnicu za stradale u Domovinskom ratu, koja se služi u Crkvi  Sveta Mati Slobode na zagrebačkom Jarunu.