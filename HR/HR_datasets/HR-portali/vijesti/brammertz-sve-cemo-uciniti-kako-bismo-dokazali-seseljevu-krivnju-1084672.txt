Rušenje prvostupanjske presude kojom je Vojislav Šešelj oslobođen optužbi za ratni zločin prvorazredna je zadaća za tužiteljstvo Međunarodnog kaznenog suda za bivšu Jugoslaviju (ICTY), izjavio je glavni haaški tužitelj Serge Brammertz kako ga danas citira sarajevski "Dnevni avaz". U inervjuu za ovaj list Brammertz je kazao kako će se tužiteljstvo ICTY-a "snažno zalagati" da se oslobađajuća presuda Šešelju ukine. "Želim biti potpuno jasan: nismo zadovoljni i znamo da pred sobom imamo važan posao", kazao je Brammertz. Potvrdio je i kako su u haaškom tužiteljstvu svjesni da su mnogi razočarani i presudom Radovanu Karadžiću jer ona, iako osuđujuća, nije potvrdila počinjenje genocida osim u Srebrenici. "Važno je ne izgubiti iz vida činjenicu da su suci utvrdili kako je Karadžić odgovoran za ogromni broj zločina uključujući genocid, progon, istrebljenje, ubojstva i deportacije. Rekao bih da je to poruka prvostupanjske presude", kazao je glavni tužitelj ICTY-a. Brammertz je izjavio i kako očekuje da će prvostupanjska presuda Ratku Mladiću biti izrečena potkraj 2017. godine. Ustvrdio je kako su tužitelji u tom slučaju predočili obimne dokaze za koje drži da dokazuju Mladićevu krivnju izvan svake razumne sumnje. Brammertz je ocijenio kako i danas unutar BiH nedostaje zajedničko razumijevanje prošlosti što priječi napredak te zemlje. "Isuviše često se dešava da se ratni zločinci slave a da se nitko ne sjeća i ne govori o stvarnim herojima koji su tijekom sukoba bili protiv podjela na nacionalnoj osnovi", kazao je Brammetz. Poručio je kako je unutar BiH nužno graditi konsenzus u svezi s europskom budućnošću te zemlje no upozorio je kako će se teško krenuti naprijed bez ozbiljnog suočavanja s prošlošću. >> Serge Bramertz: Revidirajte svoju presudu i proglasite Šešelja krivim 