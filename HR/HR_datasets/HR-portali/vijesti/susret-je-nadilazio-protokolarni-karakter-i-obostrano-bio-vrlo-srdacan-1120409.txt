Ne govorite prvi, ne pružajte ruku prvi. Ruku prihvatite s određene udaljenosti. Nikada ne dodirujte kraljicu. To su samo neka pravila striktnog protokola pri susretu s članovima kraljevske obitelji koje je jučer morala slijediti i hrvatska predsjednica Kolinda Grabar-Kitarović kad ju je u Buckinghamskoj palači u Londonu primila kraljica Elizabeta II. na početku dvodnevnog posjeta Velikoj Britaniji. Posjet Predsjednice K. Grabar-Kitarović dolazi u osjetljivom trenutku kad Britanija treba partnera u procesu razdruživanja s EU i redefiniranja globalnog i europskog položaja, ali i u vremenu ekonomskih nestabilnosti. Zanimljivo, Ivu Josipovića kraljica je primila uoči hrvatskog ulaska u EU, dok predsjednica Grabar-Kitarović dolazi uoči britanskog izlaska iz Unije. Susret s monarhom koji 64 godine vodi državu i Anglikansku crkvu i koji nema političkih ovlasti, bio je obilježen razgovorima o globalnim problemima, no Elizabeta II. nije propustila prisjetiti se 1972. i boravka u Dubrovniku te na ergeli u Đakovu. Predsjednica je odjenula crno-bijeli komplet s motivom paške čipke, dok je kraljica bila u zelenome jer, nalaže tradicija, mora biti vidljiva puku, stoga je njezina odjeća uvijek živih boja. Inače, pravila protokola najočitije je prekršila Michelle Obama 2009. kad je kraljicu zagrlila, dok je jučer nekima u oko upalo da je K. Grabar-Kitarović, pri rukovanju, primila kraljičinu podlakticu, i time – kažu tradicionalisti – ipak prekršila pravila o nedodirivanju. – Vidljivo je da je susret nadilazio protokolarni karakter i obostrano bio vrlo srdačan – kaže Milada Privora, nekadašnja šefica protokola u Uredu predsjednika RH, koja pohvaljuje odabir crno-bijele kombinacije, ali i crvenih cipela. Kao koincidencija, crvene cipele obula je za Buckinghamsku palaču nedavno i britanska premijerka Theresa May, s kojom se K. Grabar-Kitarović sastala poslijepodne. Sloboda kretanja ljudi točka je oko koje će se lomiti koplja nakon što u ožujku ta država aktivira članak 50. izlasku iz EU i mada je hrvatska dijaspora mala, a i još vrijedi ograničenje za hrvatske radnike, predsjednica K. Grabar Kitarović kazala je kako će Hrvatska zaštititi svoje državljane. Odnose između dviju država treba modernizirati i ostaviti predrasude o nekim starim sferama utjecaja, smatra predsjednica. Tema razgovora bila je BiH, ali i o proširenje EU pri čemu je K. Grabar Kitarović istaknula kako je najbolji način da Hrvatska i Srbija u dijalogu raščiste sve što se tiče bilateralnih pitanja. >> Britanska kraljica Elizabeta II. primila hrvatsku predsjednicu Kolindu Grabar-Kitarović >> Predsjednica se sastala s britanskom premijerkom: 'Nije mi u interesu da ljudi odlaze iz Hrvatske, ali...' 