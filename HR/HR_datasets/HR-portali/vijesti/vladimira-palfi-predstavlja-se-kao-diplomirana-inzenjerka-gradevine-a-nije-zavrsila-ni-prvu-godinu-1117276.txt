Vladimira Palfi, izabrana saborska zastupnica Živog zida, predstavlja se kao diplomirana inženjerka građevine, ali Globus u ovotjednom broju piše kako ona zapravo uopće nema diplomu Građevinskog fakulteta. Objava dolazi u vrijeme sukoba u Živom zidu i optužbi za autokratsko ponašanje Vladimire Palfi, za koju neki nezadovoljni članovi i bivši članovi kažu da zapravo upravlja strankom i svojim suprugom Ivanom Viliborom Sinčićem. Globus piše da Palfi nije završila ni prvu godinu studija, a kamoli da bi uopće stekla zvanje diplomiranje inženjerke kao što javno tvrdi te da ni na zagrebačkom, ni na osječkom Građevinskom fakultetu nije tome moguće ući u trag da bi se potkrijepile njezine tvrdnje. Zagrebački fakultet izvijestio je da u evidenciji nisu pronašli Vladimiru Palfi, a s osječkoga Građevinskog fakulteta stigao je odgovor da je Palfi bila upisana na prvu godinu sveučilišnog dodiplomskog studija u akademskoj godini 2002./2003., ali da nakon toga nema upisa niti je diplomirala. >> Zastupnici Živog zida – tko je tko >> 'Palfi ima tu 'seljačku crtu' koju ja nemam, a koja bi bila eksploziv u duetu sa mnom' 