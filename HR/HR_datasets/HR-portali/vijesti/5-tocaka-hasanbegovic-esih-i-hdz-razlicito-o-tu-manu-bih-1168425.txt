Pola godine trajala je nedoumica o tome ima li za Zlatka Hasanbegovića mjesta u HDZ-u koji vodi Andrej Plenković. Nema, sada je to i službeno potvrđeno jer su Hasanbegovića isključili na temelju stavke Statuta da ga se isključuje jer je bez dogovora osvanuo na konkurentskoj izbornoj listi u Zagrebu. Velik je to korak i za Hasanbegovića, koji je do zadnjega pokušavao sjediti na dva stolca, ali nije išlo. Velik je i za Plenkovića – tvrdilo se da se neće usuditi micati Hasanbegovića jer će okrenuti stranačku desnicu protiv sebe do kraja. No, kako nije slučajno da je baš Milijan Brkić, koji slovi kao stranački desničar, službenom izjavom ispratio Hasanbegovića, očito u HDZ-u poručuju da tvrda nacionalna desnica i dalje stanuje u HDZ-u, čak i Plenkovićevu, koji “alternativa” u grupi Esih – Hasanbegović drži tek “EPP-ovsko-bruxelleskom franšizom”, a ne istinskim HDZ-om. Samo Starčević na zidu Upravo oko tog “istinskog” HDZ-a odvijat će se i politička borba između Plenkovićeva HDZ-a i onog koji, prema tvrdnjama osnivača, sada stanuje u Frankopanskoj 4, gdje je sjedište grupacije Esih – Hasanbegović – Glasnović. “Alternativci” će za sebe tvrditi da su oni čuvari originalne HDZ-ove ideologije. No već prvi korak, a to je isticanje tek slike Ante Starčevića u stožeru “alternativaca”, može sugerirati jedino da je riječ o političkoj snazi koja je “hrvatski hardcore”. Pravi se HDZ-ovci, naime, nikada ne bi propustili slikati i s portretom Franje Tuđmana, osnivača HDZ-a i nove hrvatske države. Za samog Tuđmana, uz Starčevića je još išao i Radić, te ZAVNOH, točnije ono pozitivno baštinjeno, dakle ideja o hrvatskoj državi, makar i lijevoj. Hasanbegović, kojeg predstavljaju kao ideologa i “renesansnog” Hrvata, upadljivo je izbjegavao pozivati se na Tuđmana. Naprotiv, nije mu mogao zaboraviti politiku prema BiH te ga je optuživao za šurovanje oko podjele BiH. Ovdje će biti još nekoliko problema kad je brendiranje Hasanbegovića kao istinskog HDZ-ovca u pitanju. Originalni HDZ-ovi desničari uvijek će se pozivati na branitelje iz Domovinskog rata i njihovu žrtvu, no nikako neće “zaboraviti” spomenuti i HVO, Herceg Bosnu ni ugroženost Hrvata u BiH. Nismo još čuli Hasanbegovića da o tome govori, kao što je promakao i njegov stav o haaškoj šestorici, bivšem vodstvu Herceg Bosne, kojoj u Haagu prijete pravomoćne presude koje bi Republiku Hrvatsku mogle izravno optužiti za udruženi zločinački pothvat prema Bošnjacima i BiH. Uloga Željka Glasnovića Izostala je ikakva njegova reakcija i kada su u BiH pod optužbom za ratne zločine uhitili zapovjednike HVO-a u Orašju, premda su baš tamo Hrvati i Bošnjaci zajedno ratovali i sigurno bi Hasanbegovićeva potpora imala odjeka. Nije se čula ni potpora Damiru Krstičeviću, kada su lansirane izmišljotine da je i on sudjelovao u ratnim zločinima u BiH. Teme oko Hrvata u BiH jesu, izgleda, problematične za Hasanbegovića, no stvari će popraviti uključivanje Željka Glasnovića koji će tako popuniti tu rupu u formaciji. Da bi se ozbiljnije analizirala različitost s aktualnim HDZ-om, trebalo bi čuti i stav Frankopanske 4 o Agrokoru, slučaju Ina-MOL, granici sa Slovenijom, no Esih i Hasanbegović, medijski gotovo zacementirani kao “ikone desnice”, usredotočeni su na raskid s Udbom i Titom te na lustraciju. I da, na micanje Plenkovića i povratak “istinskog” HDZ-a. – Ne iskazujem uskogrudni sektaški neposluh, pogotovo ne kada nastupa kriza. Ne radi se o egoizmu i ekshibicionizmu, već o političkoj i nacionalnoj odgovornosti – objašnjavao je dojučerašnji član predsjedništva HDZ-a Zlatko Hasanbegović svoje razloge za kandidiranje na listi Brune Esih za zagrebačku Skupštinu. – Povod za preokret i glavni okidač bili su sramotni događaji u Saboru koji su doživjeli klimaks u preslaganju kada sam uvučen u događaje za koje nismo odgovorni kako bi se teret za pad Vlade prebacio na naša leđa. Kandidatura Brune Esih svjetlo je u ovom mraku i pokazuje da na političkoj pozornici stasaju novi ljudi neopterećni jugoslavenskom i komunističkom prošlošću. Kandidatura i lista Brune Esih nije usmjerena protiv istinskog HDZ-a, već je za njegove stvarne pristaše koji ne žele glasovati za nametnute kandidate – tvrdi Hasanbegović te naglašava da zastupa raspoloženje mnogih članova HDZ-a. Premijeru zamjera što se nije konzultirao sa strankom prije izbacivanja Mosta iz Vlade, pa se danima pitao smije li HDZ “bespovratno razvrgnuti koalicijski odnos, a da se ne nazire neki drugi koji ne bi bio obična politička trgovina bez svjetonazorskog i političkog utemeljenja?”. Zamjera i pokušaje preslaganja s HNS-om, IDS-om ili HSS-om, ali i eventualnu veliku koaliciju sa SDP-om. (Tea Romić) 1. "Alternativci" ističu Starčevića, nisu tuđmanisti "Alternativci" aktualnom HDZ-u nisu tuđmanisti. Isticanje samo Starčevića sugerira jedino da je riječ o "hrvatskom hardcoreu". Pravi HDZ-ovci bi se slikali i s portretom Franje Tuđmana. 2. Zamjerka Tuđmanu i da je komunistički izdanak Za samog Tuđmana, uz Starčevića je još išao i Radić te ZAVNOH, točnije ono pozitivno baštinjeno, dakle ideja o hrvatskoj državi, makar i lijevoj. Hasanbegović je Tuđmanu zamjerao "dijeljenje BiH" i to što je bio komunistički izdanak. 3. Originalni HDZ isticat će ugroženost Hrvata u BiH  Originalni HDZ-ovi desničari uvijek će se pozivati na branitelje iz Domovinskog rata i njihovu žrtvu, no nikako neće "zaboraviti" spomenuti i HVO, Herceg-Bosnu te ugroženost Hrvata u BiH. Promaknuo je i stav Hasanbegovića oko suđenja liderima Herceg-Bosne u Haagu. 4. Glasnović će popuniti "rupu"  i pokriti stavove o BiH Teme oko BiH Hrvata jesu, izgleda, problematične za Hasanbegovića, no stvari će popraviti uključivanje Željka Glasnovića u politički projekt koji vode Esih i Hasanbegović, koji će tako popuniti tu rupu u formaciji koja ističe svoje istinsko hrvatstvo. 5. "Ikone desnice" zanima i raskid s Titovim trgom Da bi se ozbiljnije analizirala različitost s aktualnim HDZ-om, trebalo bi čuti i stav Frankopanske 4 oko Agrokora, Ina-MOL-a, granica sa Slovenijom, no Esih i Hasanbegović, medijski gotovo zacementirani kao "ikone desnice", usredotočeni su na lustraciju, raskid s Udbom, Titovim trgom. 