Bivši predsjednik Kube Fidel Castro bio je poznat kao čovjek koji je poveo potpuno neizvjesnu pobunu, preuzeo vlast na Kubi i uveo društveno uređenje po uzoru na Sovjetski Savez. Tokom svoje pedesetogodišnje vladavine prkosio je desetorici američkih predsjednika. Bio je poznat po izrazito dugačkim govorima koji su znali potrajati po nekoliko sati. Evo nekoliko njegovih rečenica iz različitih izjava i intervjua koje su ostale zapamćene: "Osudite me, nije važno. Povijest će me odriješiti."  - Fidel Castro 1953. kada se kao mladi odvjetnik branio na suđenju zbog gotovo samoubilačkog napada na vojarnu Moncada. "Počeo sam revoluciju s 82 čovjeka. Kad bi to trebao ponovno, učinio bih to s 10 ili 15 i s apsolutnom vjerom. Nije važno koliko si mali ukoliko imaš vjere i plan djelovanja." - Castro 1959. "Ne razmišljam da obrijem bradu, jer sam navikao na nju i moja brada znači mnogo toga mojoj zemlji. Kada ostvarimo obećanje dobre vlade ja ću obrijati bradu." - Castro 1959. u interviewu za CBS, 30 dana nakon revolucije. "Revolucija nije med i mlijeko. Revolucije je borba između budućnosti i prošlosti." - Castro 1959. "Davno sam došao do zaključka da posljednja žrtva koju moram napraviti za javno zdravlje je da prestanem pušiti. I uopće mi ne nedostaje puno." - Castro u prosincu 1985. "Nikada nisam vidio kontradikciju između ideja koje me održavaju i ideja tog simbola, tog izvanrednog lika (Isus Krist)." - Castro 1985. "Samo zamislite što bi se dogodilo u svijetu ukoliko bi socijalistička zajednica nestala... Kad bi to bilo moguće, a ja ne vjerujem da je moguće." - Castro 1989. "Mi ne znamo ništa o tome. Mi, gospodo, iskreno, ne znamo ni koliko bismo naplatili." - Castro 1990. o razvoju međunarodnog turizma na Kubi. "Moramo se držati činjenica i jednostavno rečeno, socijalistički tabor je propao." - Castro 1991. "Nema ničega čudno u tome. Volio bih imati mnogo prilika da dočekam toliko značajne osobe kao što je ova." - Castro 1994., dok je objašnjavao državnički doček za Huga Chaveza u Havani nekoliko mjeseci nakon što je pušten iz zatvora zbog pokušaja puča 1992. Pet godina kasnije, Chavez je izabran za predsjednika Venecuele i postao je najbliži saveznik Fidela Castra. "Te promjene (otvaranje međunarodnom turizmu, stranim investicijama, malo poduzetništvo, devizne doznake) imaju svoju društvenu cijenu, jer smo živjeli pod staklenim zvonom, potpuno aseptično, a sada smo okruženi virusima i bakterijama do točke odvraćanja pažnje i egoizma stvorenog kapitalističkim sistemom proizvodnje." - Castro 1998. "Jedna od najvećih dobrobiti revolucije je da čak i naše prostitutke imaju maturu." - Castro redatelju Oliveru Stoneu u dokumentarnom filmu 'Comandante' 2003. "Shvatio sam bi moja prava sudbina bila rat koji bih vodio sa SAD-om." - Castro u dokumentarnom filmu 'Looking for Fidel' Olivera Stonea 2004. "Evo zaključka do kojeg sam došao nakon toliko godina: među svim greškama koje smo napravili, najveća od njih svih je bila ta što smo vjerovali da netko doista zna kako izgraditi socijalizam... Kad god su rekli 'To je formula', mislili smo da znaju. Kao da se radi o liječniku." - Castro 2005. "Ja sam zbilja sretan da sam doživio 80. Nikada to nisam očekivao, a ponajmanje imajući susjeda, najveću silu na svijetu, koji me pokušava ubiti svakoga dana." - Castro 2006. na samitu južnoameričkih predsjednika u Argentini. "Ja neću niti težiti niti prihvatiti... položaj Predsjednika državnog Vijeća i Vrhovnog zapovjednika... To bi bila izdaja moje savjesti da prihvatim odgovornost koja zahjteva više mobilnosti i posvećenosti nego što sam fizički u stanju dati." - Castro prilikom objave davanja ostavke na mjesto predsjednika 2008. "Mi nismo razvijena kapitalistička zemlja u krizi, čiji vođe luduju u potrazi za rješenjima usred depresije, inflacije, manjka tržišta i nezaposlenosti: mi jesmo i moramo biti socijalisti." - Castro u svojoj novinskoj kolumni 2008.