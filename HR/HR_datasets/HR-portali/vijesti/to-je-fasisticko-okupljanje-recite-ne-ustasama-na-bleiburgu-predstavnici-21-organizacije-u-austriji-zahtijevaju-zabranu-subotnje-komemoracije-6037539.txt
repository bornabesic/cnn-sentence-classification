U Austriji je potpisana peticija protiv subotnje komemoracije na Bleiburgu, izvještava državna televizija ÖRF. Naime, predstavnici 21 organizacije, od političkih do kulturnih, zatražili su da se zabrani skup na Loibacher Feldu. Tvrde da je riječ o fašističkom okupljanju kakvo prema austrijskom ustavu nije dozvoljeno. Peticiju su predali uredu guvernera pokrajine Koruške Peteru Kaiseru. Organizatori peticije tvrde da je riječ o komemoraciji ustašama koji su ondje bili predani tadašnjim jugoslavenskim vlastima. Otvorena je i Facebook stranica (STOP Ustascha) na njemačkom i hrvatskom "Inicijativa: Reci Ne ustašama na Bleiburgu". Karl Öllinger iz stranke Zelenih prije dva je tjedna pozdravio zabranu nastupa Marku Perkoviću Thompsonu (ÖRF ga naziva Ustascha-Musikanten) te stoga u slučaju okupljanja u Bleiburgu očekuje jednako brzu i odlučnu reakciju. Der Standard pak citira neke od austrijskih antifašističkih organizacija koje tvrde da je riječ o najvećem okupljanju radikalnih desničara u Europi, koje se prikriva pod naslovom crkvene komemoracije.