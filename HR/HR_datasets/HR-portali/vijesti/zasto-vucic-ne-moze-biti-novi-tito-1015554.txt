Ako bi danas Vučić želio Titovim stopama jedino što bi dobio je sveopći rat na ovim prostorima Eto još jedanput se dokazalo da je na prostorima bivše nam države sve moguće. To je zorno riječju i djelom prezentirao novi „šef“ Balkana i miljenik svekolike međunarodne zajednice Aleksandar Vučić. Bivši šešeljevac i u međuvremenu osviješteni europejac zaključio je da će postati novi Tito. Ne baš tim riječima ali izrazio je spremnost ujedinjavanju tržišta bivše Juge rekavši da ,“Tito je uspio. Bio je komunistički diktator, ali vrlo pametan čovjek. Bio je bravar, možete li to zamisliti? Ali je bio vrlo pametan. Znao je kako povezati ljude. To je ono što trebamo“. Ispali Vučić i ostane živ. Ipak trebali bi upozoriti dragog nam susjeda Aleksandra da je Tito „uspio“ u sasvim drukčijim okolnostima i vremenima. Tako da ako bi danas Vučić želio Titovim stopama jedino što bi dobio je sveopći rat na ovim prostorima. Zato gospodine srpski predsjedniče nogu na kočnicu ili kako bi rekli „prvo ispeci pa onda reci“. Jasno da je Vučić ovu i slične izjave/mudrolije izjavio nadahnut uvjerljivom izbornom pobjedom u Srbiji (gdje sada ima ovlasti kao Erdoga u Turskoj) te tepanjima sa svih strana o novom stupu stabilnosti na Balkanu/Jugoistočnoj Europi. Samo neka se ne zavarava ne tako davno isti ti koji ga sada slave 1990-ih godina prošlog stoljeća ključnom točkom stabilnosti smatrali su Slobodana Miloševića. I to dosta dugo, dok ih Sloba nije sve iživcirao pa su bombardirali Beograd. I njega strpali u Haag. Nakon Slobe faktor stabilnosti je postala Lijepa naša, članica NATO-a i kasnije EU-a, fina sređena država koja sluša sve što joj se kaže. Pa dobro bilo je u međuvremenu tu i lopova i probisvjeta, ali nam to nitko nije previše zamjerio dok god smo slušali naputke. I onda šlag na tortu predsjednicom bi izabrana miljenica NATO-a i Zapada Kolinda. I ubrzo biva proglašena „kraljicom Balkana“. I svi vanjski činbenici odahnuli, jel evo opet će na ovim prostorima zavladati Bratstvo i Jedinstvo pa nema opasnosti da će buknuti još jedan rat. Ali Kolindina karizma se u međuvremenu razvodnila, a u BiH, vječnom „buretu baruta“, opet su oni dosadni Hrvati počeli gunđati zahtijevajući svoja prava. Kao da im nije dosta da su na papiru „konstutunovan narod“. Naš vrli premijer i osvjedočeni europejac pokušao je smiriti situaciju i objasniti tamošnjim žiteljima da će sve biti bolje jer on se žestoko zalaže da BiH uskoro uđe u Europsku uniju. Pa će samim time svi problemi biti riješeni. I doživio fijasko. E onda su se vanjski centri moći zapitali jel stvarno Hrvatska ta koja može „smiriti stanje na terenu“ i nakon malo mozganja došli do, za nas poražavajučeg, zaključka – ne. I tada počinje grozničava potraga za novim liderom na „brdovitom Balkanu“. A koga izabrati? Milorada Dodiga? Ma ne, on je previše ekstreman i povezan s Rusijom. Izetbegovića? Još gore, on je Erdoganov igrač. Crna Gora je premala, Albanija i Makedonija su u latentnom stanju kaosa i tko ostaje – Srbija.. I gle, upravo tada mladi, načitani, bivši (pro)četnik Vučić pomete konkurenciju u svojojdržavi te počinje “sipati bombone“ o nikad, u međunarodnim krugovima, prežaljenoj Jugoslaviji. Odmah postaje miljenik Merkel (čitaj EU), Erdogana (čitaj sorry Bakire) i Putina (čitaj smiri se Milorade), još se samo čeka blagoslov Trumpa da sve bude kao nekada. I onda nije čudno da je Vučić dobio krila i usporedio se s J. B. Titom. Samo ponavljamo vremena su ipak drugačija, a „od Vardara pa do Triglava“ previše je krvi poteklo i previše je zle krvi da bi to itko, pa bio on i reinkarnacija Tita, mogao pomiriti i postrojiti. Zato je Vučiću drži se ti svoje Srbije, budi pristojan i konsrtuktivan, ali u geopolitiku se nemoj miješati. Za kraj zašto,uz sve navedeno, Vučić ne može biti novi Tito: 1. Nije Zagorec 2. Nije bravar 3. Nije spavao sa Sophiom Loren 4. Nije nikome rekao odlučno NE 5. Nije dobio niti jedan rat 6. Nije osnovao nesvrstane 7. Nije nikada bio u zatvoru 8. Ne puši kubanske cigarete 9. Ne posjeduje Brijune, dapače nema ni more 10. Niko mu ne nosi štefetu 