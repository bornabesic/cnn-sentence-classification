Goran Marić, ministar za upravljanje državnom imovinom, idući utorak počet će proces iseljavanja bivšeg predsjednika Stipe Mesića iz njegova službenog ureda u Grškovićevoj ulici u Zagrebu. Nakon što je Ustavni sud odbacio Mesićevu žalbu, Vlada Andreja Plenkovića odlučila je ekspeditivno odraditi proces iseljenja. Ionako u državnom proračunu za 2017. Mesićevu uredu nije namijenjena niti kuna, tako da bi on, da Ustavni sud i nije donio spomenutu odluku, osobno plaćao režijske troškove, što zvuči poprilično apsurdno. Iako je Mesić odluku o iseljenju stavio u kontekst fašizacije Hrvatske, očito se pomirio sa situacijom i jučer nije htio odgovoriti namjerava li na nekoj drugoj lokaciji otvoriti novi ured. Njegova suradnica je kratko rekla da najprije čekaju sastanak s ministrom Marićem, a za to vrijeme “polako se spremaju za selidbu”. Goran Marić je također bio diskretan i samo je najavio kako će se tempo preseljenja bivšeg šefa države dogovoriti na sastanku idućeg tjedna. Usto, dodao je, već je zaprimio dosta zahtjeva za useljenje u vilu u Grškovićevoj ulici, no odbio je specificirati o kome je riječ. Što se tiče Stipe Mesića, on bi mogao djelovati iz sjedišta Saveza antifašista u Hatzeovoj ulici, koji su ga pozvali da se useli u njihove prostorije.