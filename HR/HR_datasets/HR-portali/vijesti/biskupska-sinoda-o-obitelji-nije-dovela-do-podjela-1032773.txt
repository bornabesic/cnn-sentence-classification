Deseteročlana komisija jednoglasno je usvojila završni dokument komisija desetorice kardinala i biskupa koja ga je i pripremila i koji će, točku po točku, izglasovati biskupska sinoda o obitelji, rečeno je novinarima danas na briefingu u Vatikanu. O posljednjem danu rada biskupske sinode govorili su šef ureda za tisak Svete Stolice otac Federico Lombardi, nadbiskup Aparecida kardinal Raymundo Damasceno Assis, nadbiskup Beča kardinal Christoph Schönborn i generalni prior Isusove male braće brat Hervé Janson, jedini nesvećenik član biskupske sinode s pravom glasa. Desetoro člana komisija razmotrila je 248 prijedloga na završni dokument, koji je danas ujutro pročitan na biskupskoj sinodi. U njega su unesene mnoge promijene u odnosu na radni dokument (Instrumentum Laboris) s kojim je započet rad biskupske sinode o obitelji (od 4. do 25- listopada). Dokument ima 94 paragrafa i o svakom posebno će glasovati sinodalni oci tijekom subote poslije podne i večeri. U nedjelju će se na Trgu sv. Petra održati misa s kojom će rad biskupske sinode biti zaključen. Dokument je napisan na talijanskom jeziku i čitan danas ujutro uz simultano prevođenje na ostale jezike, kako bi svih 270 sinodalnih otaca dobro razumjelo sadržaj. Na koncu su sinodalni oci pitani jesu li sve razumjeli i treba li im nešto biti pojašnjeno. Želi se da sve svima bude jasno kako bi o dokumentu mogli donositi svoj sud. Završni dokument biskupske sinode nije obvezujući, već će biti predan papi Franji koji donosi konačnu odluku. Dakako najviše novinarskih pitanja bilo je oko držanja prema rastavljenim i ponovno oženjenim parovima. Redovna biskupska sinoda o obitelji naznačuje put promatranja, pronicanja, za pitanje ponovnog pristupa pričesti rastavljenih i ponovno civilno vjenčanih osoba, odnosno kako je objasnio kardinal Schönborn, neće se njima odgovarati s „da ili ne, crno ili bijelo“, već će se postupiti u svijetlu onoga što je govorio papa Ivan Pavao II. u pobudnici Obiteljska zajednica (Familiaris consortio), odnosno da se moraju razmatrati pojedini slučajevi, jer su „situacije različite“. Dakle, na biskupima je odgovornost da odluče kako odobriti, nakon pokore, rastavljenim i ponovno oženjenim osobama pristup pričesti. Uostalom, papa Franjo je u homiliji na misi u domu Santa Marta u petak ujutro kazao kako se „vremena mijenjaju i mi kršćani se trebamo neprestano mijenjati, ali uvijek u slobodi i u istini vjere“. To je bio snažni poziv sinodalnim ocima da razlučuje „znakove vremena“ ne upadajući u ugodu konformizma. „Vremena čine ono što trebaju: mijenjaju se. Kršćani trebaju činiti ono što Krist želi: prosuđivati vremena i mijenjati se s njima, ostajući 'postojani u istini evanđelja'. Ono što nije dopušteno jest mirni konformizam koji je zapravo nepokretan“, kazao je Franjo. Taj Franjin poziv na prihvat promjena vremena su, čini se, prihvatili sinodalni oci. No, na koncu treba vidjeti kako su prošla glasovanja o svakom od 94 paragrafa koji trebaju dobiti dvotrećinsku većinu da bi ih se smatralo usvojenima.   U završnom dokumentu "nećete naći mnogo o homoseksualnosti i neki će ostati razočarani", kazao je na brifingu kardinal Schönborn. Temu homoseksualnosti dodirnulo se prije svega pod aspektom obitelji, odnosno kako se ponašati kao kršćanin prema bratu, strucu, sestri i osobi homoseksualcu, objasnio je Schönborn i dodao kako su neki sinodalni oci, pretpostavlja se iz Afrike, htjeli tom pitanju posvetiti što je moguće manje pažnje.  >> Vijest o lažnom tumoru dio zavjere protiv pape Franje? 