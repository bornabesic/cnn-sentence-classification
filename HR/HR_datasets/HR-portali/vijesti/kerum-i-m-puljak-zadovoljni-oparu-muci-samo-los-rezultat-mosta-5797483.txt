Andro Krstulović Opara, Željko Kerum ili Marijana Puljak - netko od njih troje bit će idući gradonačelnik Splita, sudeći prema rezultatima najnovije ankete koju je Ipsos puls radio za Novu TV. Kandidat HDZ-a, Krstulović Opara, favorit je u anketi i uživa 24,3 posto podrške, bivši gradonačelnik i posrnuli biznismen Željko Kerum ima 23,2 posto, a predsjednica stranke Pametno i gradska vijećnica Marijana Puljak treća je sa 19,5 posto podrške. Svi su vrlo blizu jedni drugima jer je statistička pogreška na razini 4,3 posto, ali iz rezultata ankete vidljivo je da je Puljak preuzela biračko tijelo SDP-a, jer je tamošnji ogranak stranke u rasulu nakon razlaza s Baldasarom, a da je velika gužva na desnici gdje se za isto biračko tijelo bore Krstulović Opara i Kerum. Mostov kandidat, Robert Pauletić je na 10,4 posto, dok je SDP-ova Aida Batarelo na 6,5 posto. Ako u drugi krug uđu Krstulović Opara i Kerum, onda HDZ-ov saborski zastupnik ima više šanse za pobjedu, no ako u drugom krugu budu Puljak i on, onda se te šanse smanjuju, pokazuje i ova anketa. U splitskom HDZ-u ipak vjeruju da će se njihov Krstulović Opara u drugom krugu naći s Marijanom Puljak, a ne Kerumom jer je ona “ljevija od SDP-a”, dok Krstulović Opara sada oštro napada Keruma. - Kerum igra na populizam koji je prisutan u cijeloj Hrvatskoj. On svojim osebujnim stilom izaziva pozornost, ali vjerujem da će mu građani dati crveni karton kao što su mu dali i na prošlim izborima. Riječ je o čovjeku koji igra za svoj džep i trgovinu, a ne za dobrobit grada - poručuje Krstulović Opara. Dodaje kako građani sigurno ne zaboravljaju da je Kerum, ponukan svojim trgovačkim darom, tri godine bio s Baldasarom i četiri godine podržavao Vladu Zorana Milanovića dok je bio saborski zastupnik, jer je tri puta glasao za proračun. - Glas za Keruma je glas za SDP milanovićevskog tipa - kaže Krstulović i dodaje da je Kerum isto što i Baldasar - sinonim za neuspjeh. - Obojica su imali šansu i prokockali je. Ja nudim promjenu i pobjeđujem svakoga u drugome krugu - uvjeren je Krstulović. Zvali smo Keruma koji nam se nije jučer javio, ali je za Slobodnu Dalmaciju izjavio da mu gode dobri rezultati, no pritom tvrdi i kako prema njegovim istraživanjima on glatko pobjeđuje, i to u - prvom krugu. - S agencijom Ipsos sam još uvijek na sudu, tako da mi stojimo puno bolje od ovoga što su prikazali. Prema mojim saznanjima, vodim ispred Opare za 16-17 posto. Vjerujem da mogu do pobjede u prvom krugu. Meni je najvažnije da su građani uz mene – rekao je Kerum za Slobodnu, dodavši kako je u Gradskom vijeću otvoren za koaliranje sa svim opcijama. Marijana Puljak je također zadovoljna anketama, jer rastu dvostruko više nego što su imali na prošlim lokalnim izborima i svjesna je da kradu dio SDP-ova biračkog tijela, ali ipak ne misli da je bila pogreška što se s njima nisu uspjeli dogovoriti oko predizborne suradnje. - Drago nam je da podrška raste i da ljudi prepoznaju rad u Gradskom vijeću i borbu za svakog stanovnika grada, a ne za pojedince i interesne skupine. Imamo šanse ući u drugi krug, gdje nam je najveća konkurencija HDZ-ov kandidat i vjerujem da će ovi rezultati nagnati ljude da se aktiviraju i izađu na izbore – poručuje Puljak. I ona misli da je Kerumov rast rezultat šaljivih poruka, ali da na izborima nije vrijeme za šalu. - Splitu nije do smijeha. Dosegnuto je dno, a Kerum i Baldasar su bili jedan gori od drugoga - kaže Puljak. Robert Pauletić pak nije zadovoljan anketom. Očekivao je bolji rezultat. - Jasno je da je Puljak preuzela glasove SDP-a i da se vidi naš silazni trend - kratko je komentirao. Kada je riječ o Gradskom vijeću, tu će biti još napetija utrka. Prema anketi, HDZ osvaja 22,2 posto, Kerum 17,9, Pametno 17,3 posto, Most 10 posto, SDP i HNS 9,7 posto, ostali manje od četiri posto. Prema tim rezultatima, 10 mandata osvojio bi HDZ, osam Pametno, kao i Kerum, Most bi imao pet mandata, a SDP četiri. Krstulović Opara nije zadovoljan rezultatom Mosta jer bi volio s njima koalirati nakon izbora. HDZ, kaže, sigurno neće pregovarati sa SDP-om. - S Mostom kanim sklopiti kvalitetnu većinu u Gradskom vijeću nakon čega ćemo uspješno upravljati gradom kao što upravljamo i državom. Teško mogu zamisliti suradnju s Pametnim, ali svatko tko će prihvatiti moj program je dobrodošao - kaže Krstulović. - Surađivat ćemo sa svima onima koji žele dobro gradu, ali nezamisliva mi je suradnja s Kerumom i Baldasarom jer to su ljudi koji se bave političkom trgovinom. HDZ i Most ne dijele iste vrijednosti s nama i svi oni koji su sudjelovali u tjeranju Ivice Đikića iz Splita ne mogu nam biti partneri - kaže Puljak.