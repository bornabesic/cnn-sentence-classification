Nakon što prošli petak nisu uspjeli glasovati o ukidanju ureda bivšeg predsjednika jer je oporba napuštanjem sabornice srušila kvorum, glasovanja neće biti ni ovaj petak. Kvorum je ponovno glavni razlog za to. Naime, kako nam je pojašnjeno, dio zastupnika je na putu, jednako kao i dva ministra koji nemaju zamjenike, a trebalo bi se glasovati o zakonima iz njihovog resora. Kako se ponovno ne bi dogodio debakl tijekom samog glasovanja, već je danas zastupnicima javljeno da se glasovanje odgađa za idući tjedan, kada će, nadaju se vladajući, uspjeti skupiti potrebni kvorum. - Kvorum se zapravo narušio izlaskom, kao što znate, SDP-a i koalicijskih partnera namjerno da sruše kvorum. Sljedeći put vjerujem da neće biti tako - komentirao je predsjednik Sabora Željko Reiner prošlu subotu, nakon što je srušen kvorum. Kada mu je postavljeno pitanje gdje je bila saborska većina koja bi, da su svi bili u sabornici, imala potrebni kvorum, pojasnio je da je dio zastupnika bio na službenom putu.  >>Reiner o srušenom kvorumu: Ljudi imaju i drugih obaveza, ne samo Sabor 