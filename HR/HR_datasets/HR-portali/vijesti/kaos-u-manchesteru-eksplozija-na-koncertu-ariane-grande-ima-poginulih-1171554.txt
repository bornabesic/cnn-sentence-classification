Krvavi napad dogodio se u ponedjeljak navečer na koncertu Ariane Grande u Manchesteru u Velikoj Britaniji. Britanska policija napad tretira kao teroristički, a broj ubijenih i ranjenih svakim satom je sve veći. Ovo su ključne stvari koje znamo o napadu: 1. Broj smrtno stradalih popeo se na 22. 2. Među poginulima su i djeca. 3. 59 osoba je ozlijeđeno. 4. Policija vjeruje kako su napadi djelo jednog čovjeka, ali ne zna se je li bio član terorističke ćelije. 5. Napadač je umro nakon aktiviranja improvizirane eksplozivne naprave – riječ je o bombašu samoubojici. Tijek događaja: 12.19 - Svi napadi su strašni, no ovaj se posebno ističe zbog kukavičluka - rekla je premijerka Theresa May na izvanrednom obraćanju. Rekla je i kako 59 osoba prima pomoć u bolnici te da su neki od njih teško ozlijeđeni. Ako je još netko sudjelovao u ovom napadu, May je obećala kako će ih privesti pravdi. Rekla je i kako policija smatra da znaju identitet napadača, no ne žele još otkriti njegovo ime. 12.08 - Glavna sestra Jane Green rekla je da je bolnica pretrpana ljudima koji stoje u redovima kako bi donirali krv unesrećenima. 11.49 - Hrvatski veleposlanik u Velikoj Britaniji kazao je u utorak kako se pretpostavlja da među stradalima na koncertu u Manchesteru gdje su poginule 22 osobe nema hrvatskih državljana, ali da to ne može sa sigurnošću potvrditi dok ne dobije konačnu informaciju. "Mi smo se upravo čuli s britanskim vlastima. Oni još nemaju informacija o državljanstvima stradalih u napadu u Manchesteru. Pretpostavljamo da nema hrvatskih državljana ali ne možemo biti sigurni dok ne dobijemo konačnu potvrdu. Britanske vlasti su nas obećale obavijestiti čim nešto saznaju", rekao je za Hinu hrvatski veleposlanik Ivan Grdešić. 11.44 - Gosti s koncerta upozoravaju na vrlo loše sigurnosne provjere na ulazu u arenu.  - Bila sam u areni u Manchesteru i jedina provjera je bila kad su mi pregledali torbu. Svatko je mogao ušetati s bilo kakvim stvarima ispod odjeće, napisala je djevojka koja je bila na koncertu.  11.02 - Doktori ne žele otkriti je li među pacijentima i terorist Doktorica iz hitne postaje u Manchesteru gdje su stizali ozlijeđeni nakon terorističkog napada, rekla je da su pacijenti dolazili s traumom te ozljedama porezotina i ogrebotina.  Nije željela odgovoriti je li među pacijentima i počinitelj zločina.  - Ne možemo otkrivati takve stvari. Mi moram liječiti sve koji stignu u bolnicu, najbolje što možemo, odgovorila je na upit u počinitelju. Doktorica je na posao došla iako je imala slobodan dan, a željela je ostati anonimna. 10.54 - Prvom žrtvom terorističkog napada u Manchesteru imenovana je 16-godišnja Georgina Callander. Pročitajte više OVDJE 10.49 - Donald Trump: Teroristi moraju biti izbrisani iz našeg društva zauvijek! - Toliko mladih, lijepih, nevinih ljudi je ubijeno od strane zlih životnih gubitnika. Ne želim ih nazivati  čudovištima jer oni žele taj termin. Oni misle da je to veliko ime. Od sada ih zovem gubitnicima, jer oni to i jesu, izjavio je Trump. Dodao je kako društvo ne smije tolerirati prolijevanje krvi i da se više ne smije čekati više ni trenutka. - U današnjem napadu je najviše nevine djece. Teroristi, ekstremisti i oni koji im daju podršku moraju biti izbrisani iz našeg društva zauvijek, oštar je Trump.  10.42 - Nakon krvavog terorističkog napada na koncertu Ariane Grande u Manchesteru u kojem je najmanje 22 osobe poginulo, a 59 ozlijeđeno, policija je otkrila sumnjivi Twitter profil za koji je moguće da je najavio napad. Pročitajte više OVDJE. 10.08 – Budite sigurni da će Nijemci stajati rame uz rame s Britancima Njemačka kancelarka Angela Merkel poručila je da će mogući teroristički napad ojačati težnje da se zajedno s Velikom Britanijom suoče s onima koji "siju strah takvim činovima". – Želim izraziti duboku sućut svim žrtvama i njihovim obiteljima. Njemačka stoji rame uz rame s Velikom Britanijom u borbi protiv terorista. 10.00 – Londonski gradonačelnik Sadiq Khan potvrdio je da osiguranje pregledava i kontrolira glavni grad.  Rekao je da je u stalnom kontaktu s policijom te da će stanovnici Londona viđati sve više policije na ulicama. – London danas ostaje ujedinjen s velikim gradom Manchesterom nakon barbarskog napada. Ovo je kukavički čin terorizma – napisao je Facebooku. Kazao je da je srcem uz žrtve, njihove obitelji i uza sve na koje je napad utjecao.  – Ponovno smo vidjeli herojstvo naših hitnih službi. Imaju punu našu podršku i u mislima smo danas s njima – dodao je. Zaključio je da se Manchester i Britanija nikada neće uplašiti terorizma. 9.37 – Francuski predsjednik Emmanuel Macron izrazio je zgražanje i zapanjenost napadom. U izjavi je izrazio sućut Britancima i obećao da će Francuska i Velika Britanija raditi zajedno na tome da pobijede terorizam. Dodao je da će danas razgovarati s britanskom premijerkom Theresom May. Izjavu je dao i predsjednik Europske komisije Jean-Claude Juncker. – Osjetio sam veliku tugu i ostao šokiran kad sam čuo za brutalni napad koji je zatekao Manchester – izjavio je Juncker. Predsjednik EK rekao je da mu slama srce misao da su teroristi još jednom uspjeli "posijati strah tamo gdje bi trebala vladati radost i prouzročili podjele među mladim obiteljima i prijateljima". Izrazio je sućut premijerki May i Britancima. – Danas tugujemo s vama. Sutra stojimo jedni uz druge u borbi protiv onih koji uništavaju naše živote. Podcijenili su nas, ti kukavički napadi samo će ojačati naše zajedništvo. 8.56 – Charlotte Campbell u očajničkoj je potrazi za svojom kćeri kojoj ne može ući u trag nakon koncerta. Na koncertu je bila sa svojim prijateljom Adamom koji je u bolnici. – Bila je na koncertu, javila kako se dobro provodi i kako je sretna što sam je pustila da ode. Bila je sa svojim prijateljom Adamom. Adam je pronađen prije otprilike pola sata i u bolnici je – ali ne i Olivia – napisala je potresena majka.  I roditelji Laure MacIntyre (15) i Eilidh MacLeod (15) na Twitteru su objavili poziv u pomoć kod pronalaska njihovih kćeri. 8.47 – Gradonačelnik Manchestera obratio se i napad nazvao "napadom zla". Rekao je da su njegove misli sa žrtvama napada, njihovim obiteljima i prijateljima. – Učinit ćemo sve da im pomognemo. Danas moramo biti jaki – rekao je.  Zahvalio je svim službama na uslugama koje pružaju. – Želim zahvaliti stotinama policajaca, vatrogasaca i službenicima hitne pomoći koji rade cijelu noć – dodao je. Zahvalio je stanovnicima Manchestera koji su otvorili svoja vrata strancima koji su bježali glavom bez obzira nakon eksplozije. Dodao je kako se sjeća napada u Londonu. Rekao je da Manchester mora ovo izdržati i poručio da teroristi "ne mogu pobijediti". 8.25 – Šef policije Ian Hopkins kazao je kako je više od 400 pripadnika policije uključeno u istragu oko eksplozija koje se tretiraju kao teroristički napad.  Hopkins vjeruje kako su ovi napadi djelo jednog čovjeka za kojeg se može potvrditi da je umro na koncertu. Potvrđeno je i kako su eksplozivne naprave bile improvizirane. Prioritet je otkriti je li djelovao sam ili je bio član neke od terorističkih ćelija, a istraga se kreće uz pomoć tijela nacionalne sigurnosti i obrane protiv terorizma. 8.11 – Iz policije su potvrdili da je napadač umro u eksploziji. Vjeruju da je sam sudjelovao u napadu, no istražuje se je li pripadao nekoj mreži. Navode kako su i djeca među 22 poginule osobe, javlja Guardian. Ozlijeđeno je 59 osoba. 'Bila je to velika eksplozija' Svjedokinja koja je nazočila koncertu kazala je kako je začula veliku eksploziju prilikom napuštanja dvorane, nakon čega su uslijedili brojni krici, a tisuće ljudi u panici pokušavalo pobjeći.  – Uputili smo se k izlazu iz dvorane , a upravo kod vrata začula se velika eksplozija, nakon čega su svi počeli vrištati – izjavila je za Reuters Catherine Macfarlane. – Bila je to velika eksplozija, mogli ste je osjetiti u kostima. Bilo je kaotično. Svi su trčali i vrištali i jedini im je cilj bio izaći iz dvorane – kazala je. Svjedoci tvrde da su čuli dvije eksplozije.  Svjedoci su kazali kako je na koncertu bio velik broj djece. Manchester Arena, čiji je kapacitet 21 tisuću mjesta, otvorena je 1995. godine i popularno je mjesto na kojem su se održavali brojni sportski i zabavni događaji.  Glasnogovornik izdavačke kuće izjavio je kako je popularna pjevačica ''u redu''.       Tijekom večeri oglasila se i pjevačica Ariana Grande, teško pogođena nemilim događajem: "Slomljena sam. Žao mi je iz dubine srca. Nemam riječi."