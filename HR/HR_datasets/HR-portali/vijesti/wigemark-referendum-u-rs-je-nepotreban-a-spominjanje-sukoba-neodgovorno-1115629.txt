Voditelj delegacije Europske unije u Bosni i Hercegovini Lars-Gunnar Wigemark pozvao je u četvrtak na smirivanje stanja u toj zemlji i izbjegavanje retorike koja može pojačati postojeće napetosti prouzročene najavom referenduma u Republici Srpskoj 25. rujna. Nakon sastanka s članom Predsjedništva BiH Mladenom Ivanićem u Banjoj Luci Wigemark je novinarima kazao da su neodgovorni svi oni koji u ovom vremenu zapaljivom retorikom govore o sukobima. "To je uvreda za građane ove zemlje i za sve one koji su preživjeli rat u BiH", kazao je švedski diplomat ističući da niti jedna osoba koja je pri zdravoj pameti ne bi smjela ni pomišljati o novom ratu. "EU to svakako neće dopustiti", kazao je Wigemark i pozvao sve da se umjesto na širenje nepotrebnih sukoba koncentriraju na dalje korake koje je potrebno poduzeti kako bi se BiH približila članstvu u Uniji. Podsjetio je da je stajalište EU u odnosu na referendum u RS-u najavljen za nedjelju jasno i glasi da je takvo izjašnjavanje nepotrebno. Vlasti RS za 25. rujna planiraju referendum na kojemu bi se građani tog entiteta izjašnjavali žele li da se 9. siječnja nastavi obilježavati kao dan tog entiteta iako je Ustavni sud BiH ranije ocijenio kako je takav praznik neustavan. >> NY Times: Svađa oko praznika prijeti krhkom miru u BiH 