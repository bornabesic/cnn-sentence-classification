Trgovački sud u petak je objavio rješenje na temelju kojega se u sudskom registru briše ime Siniše Kovačića kao zakonskog zastupnika HRT-a te je sedam dana nakon imenovanja u Saboru Blago Markota kao vršitelj dužnosti glavnog ravnatelja i službeno upisan kao zastupnik javne radiotelevizije. Upis promjene čelnika HRT-a u sudski registar uslijedio je nakon objave odluke Hrvatskog sabora o imenovanju Markote u Narodnim novinama, službenom glasilu Republike Hrvatske. Do objave te odluke, ističu s HRT-a, promjena podataka u sudskom registru nije mogla biti provedena te je preregistracijom Blago Markota u petak i službeno naveden kao osoba odgovorna za zastupanje HRT-a. Preregistracijom podataka u sudskom registru završena je kriza upravljanja javnom televizijom nastala nakon isteka produljenog mandata bivšeg v.d-a Kovačića početkom listopada. Kovačić je, kako se saznaje s HRT-a, vraćen na mjesto komentatora, a Markota je zatražio očitovanja podređenih mu ravnatelja poslovanja, programa, produkcije i tehnologije HRT-a o radu u proteklom razdoblju. Između ostaloga, zatražena su i očitovanja o angažiranju Romana Bolkovića, Željka Pervana i Tihomira Dujmovića kao vanjskih suradnika HRT-a koji su dobili emisije bez potpisa odgovorne osobe na HRT-u.  Markota je, osim toga, poništio Kovačićevu odluku o donošenju novog Etičkog kodeksa za novinare i kreativno osoblje HRT-a i to na temelju zaključka Nadzornog odbora da je taj dokument ništavan jer nije donosen u skladu s postupkom propisanim Statutom HRT-a. >> Iva Gačić postala medijska konzultantica u kompaniji grčkog milijardera 