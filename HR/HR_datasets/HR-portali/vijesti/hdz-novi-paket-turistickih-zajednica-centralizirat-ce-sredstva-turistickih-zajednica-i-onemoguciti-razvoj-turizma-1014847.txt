HDZ je ogorčen izmjenama Zakona o turističkoj zajednici i Zakona o boravišnoj pristojbi o kojima je upravo završila javna rasprava, a koje će, tvrde zastupnici, u potpunosti centralizirati sredstva turističkih zajednica, što će rezultirati zatvaranjem ureda u mnogim mjestima i onemogućiti razvoj turizma u lokalnim zajednicama, posebice u ruralnim krajevima. Ti zakoni trebali bi regulirati turističke zajednice, članarine i pristojbe, a izazvat će, tvrde u HDZ-u, niz negativnih posljedica. - Upravo je završila nedopustivo kratka javna rasprava o ovim zakonima. Glavni problem je što će se sredstva od članarina oduzeti lokalnim turističkim zajednicama i prebaciti u fond Hrvatske turističke zajednice. Tim novcem će raspolagati sam ministar temeljem pravilnika koji još nije donesen. Na taj se način onemogućava rad lokalnim turističkim zajednicama i radi se centralizacija – upozorio je HDZ-ov Jasen Mesić na konferenciji za novinare u Saboru te dodao kako Vlada kreće u reformu koja nije u skladu sa Strategijom razvoja turizma koja predviđa ravnomjerni razvoj Hrvatske. - Mi smo svjesni da je nužno nadograđivati naš sustav turističkih zajednica, ali to treba napraviti u dijelu koji se tiče marketinga u centralnom uredu Hrvatske turističke zajednice – tvrdi Mesić te naglašava kako su se o ovim izmjenama zakona negativno izjasnili Turističko poslovno vijeće Hrvatske gospodarske komore, Zajednica županija te Udruga poslodavaca u hotelijerstvu. Njegov stranački kolega Franjo Lucić drži da je ovaj prijedlog izmjena zakona katastrofalan. - Veliki je problem kontinentalnog dijela Hrvatske, odnosno ruralnog razvoja koji nam s ovim prijedlogom izmiče ispod nogu. Taj dio već je osiromašen prihodima koje smo dobivali iz centrale, a sada ćemo ostati i bez to malo sredstava – vjeruje Lucić koji Vladu optužuje da stalno piše zakone koji dodatno centraliziraju Hrvatsku. Sve će te izmjene, upozorava, ugroziti ruralni dio Slavonije kao i turističke djelatnike, najmanje njih 11 u tim krajevima koji bi zbog nedostatka sredstava i zatvaranja turističkih ureda mogli ostati bez posla. - Požeško-slavonska županija ove godine dobiva 280 tisuća kuna, a Istarska 8 milijuna kuna. Naravno da ne tražimo izjednačavanje, no kako razvijati turizam ako nemaš novca za to – dodaje Lucić koji drži da se Istarska županija pretjerano favorizira. Tomislav Karić kaže da je ogorčen ovakvim pristupom Vlade prema jedinicama lokalne samouprave. - Nakon niza zakona koji nam pomalo smanjuju sredstva, ovo je još jedan udar na nas. Neprimjereno je da nam se oduzimaju sredstva koja su uprihodovana u našim krajevima i šalju se u centralu. U Primorsko-goranskoj županiji izgubit ćemo zbog toga trećinu ureda turističkih zajednica – tvrdi Klarić naglasivši kako je to oko 20 turističkih ureda i 40 radnih mjesta. HDZ-ovci upozoravaju i kako je generalni ured Hrvatske turističke zajednice prošle godine imao čak 80 milijuna kuna neutrošenih sredstava za promidžbu, a prema njihovim procjenama ovim mjerama centralizacije mogli bi dobiti dodatnih 30 milijuna kuna. >> Darko Lorencin: Ove sezone nadam se većim prihodima od lanjske 7,4 milijarde € 