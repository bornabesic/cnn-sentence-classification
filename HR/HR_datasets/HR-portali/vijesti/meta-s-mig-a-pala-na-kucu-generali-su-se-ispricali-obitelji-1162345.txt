Hrvatskom ratnom zrakoplovstvu dogodio se novi incident, no, na sreću prošao je skoro bez ikakvih posljedica, osim što je stradalo nekoliko crepova na obiteljskoj kući u istarskom mjestu Ližnjanu, na koje je pala vučna meta koja služi za vježbe gađanja iz protuzrakoplovnih topova. Metu, inače plastičnu mrežu dužine nekoliko metara koja sadrži i metalni obruč sa senzorima koji bilježe pogotke, a težine 5 kg, na nekoliko stotina metara dugoj čeličnoj sajli za sobom vuče MiG-21. Tijekom održavanja generalne probe međunarodne vojne vježbe ŠTIT 17 na poligonu Kamenjak pokraj Premanture, pilot MiG-a, u samom zaokretu iznad mora, a neposredno ispred mjesta Ližnjan, došlo je do pucanja nosive sajle i meta je zbog djelovanja južnog vjetra pala u mjesto Ližnjan. Premda nije riječ o većem incidentu, načelnik Glavnog stožera general Mirko Šundov i zapovjednik Kopnene vojske general Mate Ostović zaputili su se u Ližnjan i osobno se ispričali vlasnicima kuće, kojima će MORH nadoknaditi svaku štetu. Na vojnom poligonu “Rt Kamenjak” u utorak se, inače odražava završni prikaz vojne vježbe “Štit”, gdje već tradicionalno, od 2014. protuzrakoplovne postrojbe hrvatske i slovenske vojske održavaju zajedničke vježbe. Ove će godine završetku vježbe nazočiti i predsjednica RH i vrhovna zapovjednica OS RH Kolinda Grabar-Kitarović, te predsjednik Slovenije Borut Pahor, te ministri obrana RH i Slovenije Damir Krstičević i Andreja Katič. Od 2015. godine vježba ŠTIT nalazi se u NATO-ovu katalogu vojnih vježbi. Cilj vježbe je prikazati i ocijeniti uvježbanost i osposobljenost postrojbi protuzračne obrane Slovenske vojske, Hrvatske kopnene vojske i Hrvatske ratne mornarice u djelovanju na ugroze iz zračnog prostora. Ovakve vježbe hrvatski i slovenski vojnici izvode dva puta godišnje, a sudjeluju i raketaši sa svojim “Strelama”. >> Hrvatska podiže stupanj spremnosti svojih vojnih postrojbi >> Prošli su tjedan letjela 4 MiG-a, a jučer sedam 