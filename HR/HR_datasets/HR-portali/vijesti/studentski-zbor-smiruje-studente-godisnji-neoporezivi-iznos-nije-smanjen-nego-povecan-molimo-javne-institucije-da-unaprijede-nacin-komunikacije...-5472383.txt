Nakon što su se pojavile informacije da će porezna reforma po džepu okrznuti i studente koji su zaposleni posredstvom student servisa te da će umjesto dosadašnjih 50.000 kn, godišnji limit zarade na koji se ne plaćaju prirez i porez od 24 posto iznositi 15.000 kuna, oglasio se Studentski zbor Sveučilišta u Zagrebu s nešto drugačijim viđenjem situacije. U nastavku prenosimo njihovu objavu s Facebooka. Donosimo vam kratko priopćenje nakon sastanka sa predstavnicima Ministarstva financija i Porezne uprave. Ujedno molimo studente da s pažnjom pročitaju sve detalje koji će uskoro biti objavljeni u službenom priopćenju PU. Godišnji neoporezivi osobni primitak je povećan sa 13.000,00 na 15.000,00 kuna. To je ujedno granica sa kojom roditelji imaju pravo na porezne olakšice. Uz to svaki student ima pravo na osnovni osobni odbitak poreza od 3.800,00 mjesečno, odnosno 12x3.800,00=45.600,00 kuna godišnje. Time je neoporezivi godišnji iznos sada ukupno 60.600,00 kuna. Način obračuna je takav da se će svaki dohodak do 5.050,00 kuna mjesečno biti neoporeziv. Iznad toga će se oporezivati samo razlika. Uskoro detaljnije informacije o načinu obračuna. Studentski predstavnici će idući tjedan održati nove sastanke sa Ministarstvom financija i ministrom Marićem kako bi se osigurali dodatni ustupci, posebno u vidu zadržavanja porezne olakšice za roditelje studenata. Žao nam je što su studenti još jednom uznemireni i molimo sva javna tijela da unaprijede način komunikacije kako bi izbjegli ovake situacije. Svim studentima stojimo na raspolaganju za sva pitanja a također i medijima za izjave. Vaš SZZG