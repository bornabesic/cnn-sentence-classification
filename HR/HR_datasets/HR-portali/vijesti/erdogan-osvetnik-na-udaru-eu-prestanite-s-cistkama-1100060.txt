Turski predsjednik Recep Tayyip Erdoğan nakon neuspjelog vojnog udara u Turskoj postao je pravi osvetnik i odmah počeo provoditi pravosudni puč te s dužnosti maknuo 2745 sudaca, izdao naloge za uhićenje 140 sudaca Vrhovnog suda, a desetero članova najvišeg administrativnog suda odmah je uhićeno. Nije tajna da su trn u oku Erdoğanu bili suci koji su osporavali mnogo njegovih odluka o zatvaranjima i uhićenjima novinara i aktivista te intelektualaca koji su se suprotstavljali njegovoj politici. Ono što najviše zabrinjava svijet Erdoğanova je najava vraćanja smrtne kazne. Velike racije i uhićenja provode se diljem Turske. Policija je uhitila i pritvorila ljude koji su povezani s pučem i one koji nisu. Nitko ne zna zapravo po kojem se kriteriju uhićuju ljudi. Ministar pravde Bekir Bozdag kazao kako je u okviru istrage o pokušaju državnog udara diljem Turske do jučer uhićeno više od 6000 osoba, ali kako to nije ni blizu kraja “akcije čišćenja”. I dok je Erdoğan na komemoraciji poginulima u pokušaju vojnog udara u džamiji Fateh kazao kako je u Tursku ušao virus i da neće stati dok ne očisti cijelu državu od tog virusa, francuski ministar vanjskih poslova Jean-Marc Ayrault odgovorio mu je kako Europa i svijet neće dozvoliti da pokušaj vojnog udara Erdoğanu bude izlika da krši ljudska prava u svojoj zemlji. Francuski ministar Ayrault poručio je Erdoğanu i kako podrška koju su mu uputili svjetski čelnici “ne znači bjanko ček na osnovu kojeg može kršiti ljudska prava”. Oštru poruku uputila je i njemačka kancelarka Angela Merkel. Iako je oštro osudila neuspjeli pokušaj vojnog udara u Turskoj, pozvala je turskoga predsjednika Erdoğana da se prema pučistima odnosi poštujući pravnu državu. Da je situacija u Turskoj izmaknula kontroli, dokazuje i izjava austrijskog ministara vanjskih poslova Sebastiana Kurza koji je pozvao zemlje EU da pošalju oštru poruku turskom predsjedniku Erdoğanu o poštivanju vladavine zakona i pravde nakon neuspjelog pokušaja vojnog udara. – Austrija će na sjednici vijeća ministara vanjskih poslova zatražiti da Europa jasno pokaže Erdoğanu gdje su granice jer ne smije biti proizvoljnih čistki ni kažnjavanja koje bi bilo mimo postojećih pravnih i legalnih okvira – istaknuo je austrijski šef diplomacije zatraživši od Turske da se obveže da i dalje neće primjenjivati smrtnu kaznu. U međuvremenu gradonačelnik Ankare Melih Gökçek kazao je kako je jedan od sudionika državnog prevrata u Turskoj bio i pilot koji je oborio ruski avion Su-24 iznad Sirije. Istodobno, na društvenim mrežama kruže stravične snimke koje pokazuju kako simpatizeri okrutno i zvjerski, baš kao borci ISIL-a, zlostavljaju uhićene vojnike, a jednom su čak i odrubili glavu. Sve se to događalo pred očima turske policije. Međunarodna udruga sudaca koja predstavlja 84 nacionalne udruge sa svih kontinenata i Europska udruga sudaca (44 zemlje) osudila je jučer vojni udar, ali i čistku gotovo 3000 sudaca, jer kako kažu, nema nikakvih dokaza da je itko od tih sudaca bio aktivno uključen u državni udar.       >> Erdogan poručio da nema odgađanja smrtne kazne. Izbili sukobi turskih snaga reda i vojnika pučista u zračnoj bazi 