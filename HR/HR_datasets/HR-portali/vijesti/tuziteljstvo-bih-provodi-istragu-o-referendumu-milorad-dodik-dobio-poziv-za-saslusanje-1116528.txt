Tužiteljstvo Bosne i Hercegovine otvorilo je istragu zbog provedbe referenduma u Republici Srpskoj kojim su prekršeni zakoni i ustav, a idućih dana zbog toga će biti saslušane osobe odgovorne za organiziranje tog izjašnjavanja, potvrđeno je danas u Sarajevu. U međuvremenu, predsjednik Republike Srpske Milorad Dodik pozvan je na saslušanje u Tužiteljstvo Bosne i Hercegovine u sklopu istrage koja se vodi o organiziranju nezakonitog referenduma održanog u tom entitetu 25. rujna. Radio-televizija RS (RTRS) i Nezavisne novine prenijeli su odvojene izjave glasnogovornika Tužiteljstva BiH Borisa Grubešića koji je potvrdio kako je Dodiku upućen poziv na saslušanje. Potvrda je uslijedila nakon što je ranije tijekom dana objavljeno kako je u Tužiteljstvu BiH otvorena istraga o referendumu koji je prije zabranio Ustavni sud BiH te kako slijedi saslušanje osoba povezanih s organiziranjem tog referenduma. Kako je pojašnjeno predmet je otvoren još prije dvadeset dana, a njegova obrada dobila je prioritetni status. – Prikuplja se određena dokumentacija te će određene osobe biti pozvane u Tužiteljstvo BiH – stoji u priopćenju. Ustavni sud BiH je u studenome 2015. donio pravorijek kojim je utvrdio kako je obilježavanje 9. siječnja kao dana RS-a neustavno jer diskriminira Hrvate i Bošnjake koji žive u tom entitetu. Zabranjeno izjašnjavanje Nakon odluke Narodne skupštine RS-a od 15. srpnja ove godine da, unatoč presudi, ona ne bude provedena, nego da se raspiše referendum na kojemu bi se o njoj izjašnjavalo, Ustavni sud BiH je 17. rujna donio privremenu mjeru kojom je takvo izjašnjavanje zabranio. Unatoč sudskoj odluci, vlasti RS-a ustrajale su na provedbi referenduma i on je održan u nedjelju. Prema podacima entitetskog provedbenog povjerenstva, koje je pod apsolutnom kontrolom vlasti u Banjoj Luci, sudjelovalo je oko 55 posto upisanih birača od kojih se 99,8 posto izjasnilo za nastavak obilježavanja 9. siječnja kao entitetskog praznika. Iz Tužiteljstva BiH navode kako je glavni tužitelj Goran Salihović izdao obvezujuću uputu odredivši tim koji će raditi na istrazi o ovom slučaju. Taj je predmet, kako je istaknuto, označen prioritetnim, a tužitelju koji je nadležan bit će osigurani svi potrebni uvjeti za rad na ovom predmetu. – Tužiteljstvo BiH postupat će sukladno zakonu – stoji u priopćenju. Propisana je kazna zatvora od šest mjeseci do pet godina Neprovođenje odluka Ustavnog suda BiH predstavlja kazneno djelo za koje se može izreći kazna u trajanju od šest mjeseci do pet godina zatvora. Na provedbu referenduma u RS-u i rezultate koje je objavilo entitetsko provedbeno povjerenstvo u ponedjeljak su reagirali iz Stranke demokratske akcije (SDA), uz ocjenu kako je riječ o manipulaciji i krivotvorenim podacima o izlaznosti birača. Podatke o broju birača i izlaznosti nazvali su krivotvorenima uz ocjenu kako unatoč poduzetoj političkoj i medijskoj ofenzivi vlast Milorada Dodika nije uspjela za sebe osigurati očekivanu potporu. – Predsjednik entiteta RS pokušava čitav entitet, a preko njega i cijelu Bosnu i Hercegovinu uzeti za taoca i napraviti od naroda štit za svoju bahatu, korumpiranu i u konačnici neuspjelu desetljetnu vladavinu. Međutim udar na Ustavni sud i Daytonski sporazum samo otvara dodatnu mogućnost da, osim za ekonomske malverzacije koje je dosad uspijevao zataškati, bude kazneno gonjen i za narušavanje ustavnog poretka – stajalište je najveće bošnjačke političke stranke.  