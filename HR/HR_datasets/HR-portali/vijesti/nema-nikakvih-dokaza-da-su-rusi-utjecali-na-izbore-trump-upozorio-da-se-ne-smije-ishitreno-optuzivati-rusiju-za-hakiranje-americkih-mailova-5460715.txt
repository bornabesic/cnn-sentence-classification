Glasnogovornik Donalda Trumpa rekao je kako nema dokaza da su ruski hakeri utjecali na rezultat američkih predsjedničkih izbora naglasivši kako bi bilo neodgovorno donositi zaključke prije nego što obavještajna služba podnese konačno izvješće. "Nema nikakvih dokaza da su utjecali na izbore", rekao je Sean Spicer koji bi trebao postati glasnogovornik Bijele kuće kad je Trump preuzme 20. siječnja. Spicer je za CNN rekao da će novi predsjednik pogledati izvješće obavještajne službe kad ono bude dovršeno potkraj ovoga tjedna. U subotu je Trump upozorio da se ne smije ishitreno optuživati Rusiju za hakiranje američkih mailova. "Neodgovorno je donositi zaključke prije konačnoga izvješća", rekao je Spicer. Predsjednik Barack Obama protjerao je 35 ruskih diplomata te uveo sankcije dvjema ruskim obavještajnim agencijama zbog navodne umiješanosti Kremlja u hakiranje koje je trebalo pomoći republikancu Donaldu Trumpu da pobijedi demokratsku kandidatkinju Hillary Clinton na izborima održanim 8. studenoga. Vodeći zastupnici obiju stranaak upozoravali su da bi bilo štetno Rusiju optuživati za upeltanje, bez obzira na to je li imala ikakav utjecaj na ishod izbora. Republikanac John McCain, predsjednik senatskog odbora za vojne službe zakazao je za utorak sjednicu o cyber prijetnjama. Novi Kongres, izabran 8. studenoga, u utorak preuzima dužnost.