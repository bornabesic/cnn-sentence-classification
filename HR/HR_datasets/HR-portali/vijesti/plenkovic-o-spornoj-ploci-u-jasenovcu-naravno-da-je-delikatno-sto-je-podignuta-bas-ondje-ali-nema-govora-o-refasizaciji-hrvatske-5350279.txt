Predsjednik HDZ-a i premijer Andrej Plenković izjavio je u ponedjeljak navečer kako želi jasno odbaciti insinuacije o refašizaciji hrvatskoga društva, ocijenio kako je delikatno da je sporni spomenik podignut baš u Jasenovcu, te najavio kako će se tražiti zakonsko rješenje koje će regulirati pitanja koja se odnose na totalitarne režime jer do sada to nije bilo riješeno na odgovarajući način. ''Prije svega želim jasno i čvrsto odbaciti sve insinuacije o refašizaciji hrvatskoga društva. To nije slučaj. Riječ je o određenim pojavnostima koje nisu trend. Izražavam pijetet prema svim žrtvama u ustaškome logoru Jasenovcu. Isto tako izražavam pijetet prema 11 pripadnika HOS-a koji su poginuli za Hrvatsku", istaknuo je Plenković komentirajući u Središnjici HDZ-a, na traženje novinara, postavljanje spomenika u Jasenovcu pripadnicima HOS-a poginulim u Domovinskom ratu. Nakon višesatne sjednice Predsjedništva i Nacionalnoga vijeća HDZ-a, predsjednik te stranke odgovorio je novinarima i na aktualnu situaciju nastalu nakon što je Udruga dragovoljaca HOS-a postavila u Jasenovcu spomenik jedanaestorici svojih pripadniha poginulih u Domovinskom rat s natpisom "Za dom spremni". Plenković je ocijenio kako je "naravno delikatno da je ovakav spomenik podignut baš u Jasenovcu", te podsjetio kako je "to grb udruge koja je dobila odobrenje službi u Grada Zagreba i uz privolu tadašnjega Ministarstva uprave u vrijeme SDP-ove vlade". Tražit će se zakonski ovir i sudska praksa kada je riječ o totalitarnim režimima. Plenković je ustvrdio kako nam i ta situacija s postavljanjem spomenutoga spomenika u Jasenovcu "govori da nismo na odgovarajući način postavili zakonski okvir i sudsku praksu kada je riječ o totalitarnim sustavima". Najavio je kako "zato želi pokrenuti institucionalnu inicijativu koja bi odgovarajuće regulirala ovo pitanje". Predsjednik HDZ-a i premijer očekuje da će tomu dati doprinos stručnjaci i svi politički akteri. "Tražit ćemo zakonsko rješenje jer u ovome trenutku nemamo mehanizma za rješavanje ovoga pitanja", istaknuo je Plenković.