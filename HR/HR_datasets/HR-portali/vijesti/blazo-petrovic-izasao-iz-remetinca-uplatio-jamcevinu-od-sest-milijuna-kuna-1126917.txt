Poduzetnik Blažo Petrović nedavno pritvoren zbog sumnje da je utajio 15-ak milijuna kuna poreza izašao je uz jamčevinu iz istražnog zatvora, doznaje se od njegove obrane. Petrovićev odvjetnik Željko Žganjer potvrdio je da je njegov branjenik u ponedjeljak izašao iz zatvora u Remetincu nakon što je uplatio jamčevinu od šest milijuna kuna. Istražni zatvor Petroviću je određen 20. listopada, a on je i tada nudio jamčevinu za obranu za slobode, no ona nije prihvaćena pa je u zatvoru zadržan kako ne bi utjecao na dokaze i svjedoke. Za što ga se sumnjiči? Državno odvjetništvo tvrdi da je Petrović, nakon što je njegova tvrtka koja je također pod istragom zaradila 75,7 milijuna kuna, novac preusmjerio na račun svoje druge tvrtke koja nije u sustavu PDV-a kako bi izbjegao plaćanje više od 15 milijuna kuna poreza. Tužiteljstvo sumnja da je Petrović, potom, "prikrivena sredstva drugookrivljenog trgovačkog društva" kao pozajmice i gotovinske isplate isplaćivao sebi, supruzi drugim osobama i tvrtkama, ali i poduzeću čiju je zaradu prebacio kako bi utajio porez. Sebi je navodno isplatio više od 6,27 milijuna kuna, svojoj supruzi 14,4 milijuna, "trećoj osobi" čak 36 milijuna kuna, povezanoj tvrtki preko 11 milijuna, a optuženom poduzeću 1,86 milijuna kuna, objavilo je državno odvjetništvo. Riječ je o još jednom slučaju koji je otkrio Samostalni sektor za otkrivanje poreznih prijevara Ministarstva financija, tzv. porezni Uskok. Petrović, u medijima nazivan kontroverznim poduzetnikom, i ranije je u više navrata optuživan za razna kaznena djela od višemilijunskih utaja, iznuda, prijetnji i protupravnih naplata, među ostalim, i na suđenju tzv. maloj mafiji, no nikada nije pravomoćno osuđen. > > Blažo Petrović Pripuzovoj ženi uplatio 36 milijuna kuna - za jamčevinu ponudio milijun eura