Ovogodišnja porezna reforma okrznut će po džepu studente koji su zaposleni posredstvom student servisa. Umjesto dosadašnjih 50.000 kn, prijeđe li student godišnji limit zarade od 15.000 kuna, plaćat će porez od 24 posto i prirez. Ujedno, prelaskom ovog limita student prestaje biti i porezna olakšica roditeljima, piše Srednja.hr.Dosadašnjih godina studenti su morali obraćati pažnju na dva limita svoje godišnje zarade. Prvi je bio 13.000, a drugi 50.000 kuna. Nakon prekoračenja limita od 13.000 kuna student je prestajao biti porezna olakšica roditeljima. U slučaju kada je student ostvario zaradu veću od 50.000 kuna godišnje, na iznos iznad tog limita plaćao bi porez.Poreznom reformom od 1. siječnja 2017. dolazi do drastične promjene: Prekoračite li godišnji limit od 15 tisuća kuna u 2017. godini, platit ćete porez od 24 posto, ali i prirez čija postotak ovisi o mjestu prebivanja. Srednja.hr na sljedeći način opisuje tu promjenu: Student iz Zagreba je u 2017. godini zaradio ukupno 20.000 kuna. Oporezivi dio je onaj iznad 15.000 kuna, dakle 5.000 kuna. Od tih 5.000 kuna 24 posto, točnije 1.200 kuna ide u državnu blagajnu i to je iznos poreza. Prirez se plaća na spomenutih 1.200 kuna, od čega 18 posto, odnosno 216 kuna odlazi u gradsku blagajnu. Ukupno 1.416 kuna tako odlazi državi i gradu, a studentu na računu, umjesto zarađenih 20.000 ostaje 18.584 kune. Ipak, kako objašnjavaju na stranicama Studentskog centra u Osijeku, taj novac neće biti zauvijek u vlasništvu države, već će studentima biti vraćen kroz "Poseban postupak utvrđivanja godišnjeg poreza na dohodak" - laički, "povrat poreza"-  koji će provesti Porezna uprava u narednoj godini. 'Za ostvareni primitak iznad 15.000,00 kuna na koji je plaćen porez u 2017.g. (60.600,00-15.000,00= 45.600,00) student će dobiti povrat uplaćenog poreza jer je toliko osobni odbitak studenta. Proizlazi da student može zaraditi  60.600,00 kuna neoporezivo ako ostvaruje samo studentsku zaradu', objašnjavaju na stranicama Studentskog centra u Osijeku. No to znači da će za novac zarađen u 2017., studenti povrat ostvariti u kolovozu 2018. godini. Primatelji stipendije, također trebaju pripaziti, jer prema Zakonu neoporezive su jedino stipendije "studentima izabranima na javnim natječajima kojima mogu pristupiti svi studenti pod jednakim uvjetima, za redovito školovanje na visokim učilištima koje isplaćuju, odnosno dodjeljuju zaklade, fundacije, ustanove i druge institucije registrirane u Republici Hrvatskoj za odgojno-obrazovne ili znanstvenoistraživačke svrhe, koje djeluju u skladu s posebnim propisima, osnovane s namjenom stipendiranja", stoji u Zakonu.Srednja.hr podsjeća i na HDZ-ove poruke iz kolovoza, kada je u kampanji za izbore stranka najavljivala: 'Promijenit ćemo porezne granice te ćete moći zaraditi do 50.000 kuna godišnje bez straha od ikakvih dodatnih poreza, tj. gubitka olakšica. A Studentski centri će novac koji zarade morati uložiti u studentski standard!'