Donald Trump bi trebao prestati pričati o raspadu EU, rekao je u srijedu predsjednik Europske komisije Jean-Claude Juncker, ističući da ni Europljani ne nagovaraju Ohio da se otcijepi od SAD-a. Uoči Trumpove inauguracije u petak, Juncker je rekao da će nova administracija uvidjeti da ne treba štetiti transatlanskim odnosima, ali je dodao kako je zasad nejasno koju će politiku voditi novi predsjednik. Juncker je njemačkoj televiziji BR izjavio kako je siguran da nijedna članica EU neće slijediti primjer Velike Britanije i napustiti Uniju, unatoč Trumpovoj prognozi da će i ostali izaći iz bloka europskih država. "Gospodin Trump ne bi ih trebao neizravno poticati da to učine", rekao je Juncker. "Mi ne hodamo okolo i ne nagovaramo Ohio da izađe iz SAD-a", dodao je. Predsjednik Europske komisije kazao je da tek treba razgovarati s Trumpom, suprotno ovotjednoj izjavi novog američkog predsjednika da su već razgovarali. Juncker kaže da ga je Trump zamijenio s predsjednikom Europskog vijeća Donaldom Tuskom. "Trump je razgovarao s gospodinom Tuskom, zamijenio nas je", rekao je Juncker bocnuvši newyorškog milijardera. "Tako stoje stvari u međunarodnoj politici, sve je u detaljima", dodao je.