Hrvatska predsjednica Kolinda Grabar-Kitarović stigla je u subotu u posjet Kataru u nastojanju da otvori vrata hrvatskim tvrtkama na tržištu tog bogatog zaljevskog emirata. Predsjednica se u Dohi sastala s katarskim premijerom, šeikom Abdullahom bin Nasserom bin Khalifom Al-Thanijem, a u nedjelju će razgovarati s emirom, šeikom Tamimom bin Hamadom bin Khalifom Al-Thanijem. Privlačnost te zemlje za poslovanje leži u visokom standardu koji omogućuju bogate rezerve nafte i plina. Energenti stvaraju 90 posto izvoza i više od 75 posto proračunskih prihoda tog emirata s oko 2,5 milijuna stanovnika, od čega je Kataraca 310.000. Katar je već ranije pokazao interes za planirani LNG terminal na Krku, strateški projekt Hrvatske i EU-a koji bi trebao biti operativan 2019. i cilj mu je smanjiti ovisnost Europe o ruskom plinu. Građevinski zamah zbog Svjetskog nogometnog prvenstva 2022. prilika je hrvatskim građevinskim tvrtkama, a činjenica da je Katar jedan od velikih kupaca oružja šansa je vojnoj industriji. U Katar su stigli predstavnici desetak hrvatskih kompanija, medu ostalim Crosca, Đure Đakovića, Končara, Jadranka Hotela i Podravke, koja bi u nedjelju trebala potpisati vrijedan ugovor s katarskim partnerom. "Katar je jedna od država u kojima se odluke donose na visokim razinama i što je veći intenzitet i razmjena posjeta to su i mogućnosti za nase gospodarstvo veće", rekla je Grabar-Kitarović novinarima. "Nadam se da ćemo s katarskim vodstvom i izravnim razgovorima gospodarstvenika postaviti temelje za sudjelovanje hrvatskog gospodarstva u Kataru i potencijalne katarske investicije u Hrvatsku", dodala je. Predsjednik Hrvatske gospodarske komore Luka Burilović ističe da je cilj katarskim investitorima poručiti kako je Hrvatska privlačna zemlja za ulaganje. "Naši gospodarstvenici koji već uspješno posluju na ovom tržištu dokaz su da je ono dobra prilika za izvoz i uvjeren sam da će ovaj posjet donijeti nove poslovne ugovore", rekao je Burilović. Arhitekt Otto Barić, koji je za Svjetsko rukometno prvenstvo u Dohi 2015. projektirao dvoranu vrijednu 150 milijuna eura, kaže da se na katarskom tržištu teško probiti i da je najvažnije steći povjerenje lokanih poslovnih ljudi. "Ovaj dolazak ima poseban značaj, jer bez političke i institucionalne potpore ovdje se nije moguće probiti", ističe Barić. Na sastanku s katarskim premijerom bili su i direktor glavnog stožera hrvatske vojske, kontraadmiral Robert Hranj, predsjednik HGK Burilović i predsjednik Islamske zajednice u Hrvatskoj muftija Aziz Hasanović. U hrvatskom izaslanstvu ističu da se dobri politički i gospodarski odnosi dviju zemalja mogu pripisati i odličnim vezama hrvatskih muslimana s čelnicima Katara koji je financirao gradnju riječke džamije otvorene 2013. Kažu i da su ugodno iznenađeni srdačnim prijemom u Dohi, koju su u proteklih desetak godina posjetili gotovo svi najviši hrvatski dužnosnici. Šeik Abdulah Al-Thani je zbog dolaska hrvatske delegacije prekinuo odmor, a predsjednicu je privatno primio bivši katarski emir, "šeik otac" Hamad bin Khalifa Al-Thani koji je nekoliko ljetnih odmora proveo jedreći po hrvatskoj obali. Grabar-Kitarović će se u nedjelju susresti s njegovom suprugom, šeikom Mozah bin Nasser Al Missned, koja vodi privatnu zakladu za školovanje, znanost i istraživanje Qatar Foundation. Za kraj posjeta planiran je forum katarskih i hrvatskih gospodarstvenika.