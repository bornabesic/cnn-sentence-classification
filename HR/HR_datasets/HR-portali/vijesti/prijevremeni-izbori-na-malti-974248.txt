Foto: Hina MALTEŽANI u subotu izlazi na prijevremene parlamentarne izbore koje je premijer Joseph Muscat raspisao u želji da ponovno dobije povjerenje građana nakon izbijanja financijskog skandala u koji je navodno umiješana njegova supruga.  Najnovije istraživanje javnog mišljenja koje je u četvrtak objavio list Malta Today pokazuje da laburistička stranka kojoj je Muscat na čelu vodi pet postotnih bodova pred Nacionalističkom strankom. Još je 22 posto ispitanika neodlučno.  Laburistička stranka i Nacionalistička stranka dvije su tradicionalno najjače političke stranke u zemlji.  Muscat je na skupu u četvrtak od svojih pristaša zatražio da izađu na izbore te da animiraju i druge da se odazovu i glasaju za laburiste.  Četvrtak je bio zadnji dan kampanje a dvije stranke organizirale su velike skupove u Floriani i Hal Faru. Malteško ekonomsko čudo  Premijer Muscat je raspisujući izbore kazao je da želi zaštititi Maltu od političke nesigurnosti koja bi, kako je rekao, mogla "usporiti ritam malteškog ekonomskog čuda".  Ta mala mediteranska država s oko 400,000 stanovnika, aktualna predsjedavajuća Europskom unijom, jedna je od trenutno najuspješnijih ekonomija u Uniji.  Muscat smatra da je njegova vlada donijela Malti "najbolja vremena ikad".  Europska komisija u zimskim je prognozama za ovu godinu Malti predvidjela rast od 4,1 posto, čime je na drugom mjestu u EU. Malta ima rekordno nisku nezaposlenost, a povećane su i plaće i mirovine.  "Moja je dužnost ne samo zaštititi sebe nego i zemlju, i neću tolerirati stanje u kojem bi se zbog nesigurnosti zatvarala radna mjesta. Ne možemo dopustiti da nesigurnost uspori ritam malteškog ekonomskog čuda", rekao je Muscat sazivajući 1. svibnja prijevremene parlamentarne izbore. Financijske malverzacije  Nacionalistička stranka zatražila je prije toga da 43-godišnji Muscat odstupi zbog optužbi da njegova supruga Michelle Muscat navodno ima tajnu offshore kompaniju u Panami i da su velike svote novaca prebacivane između te tvrtke i bankovnih računa u Azerbajdžanu.  Muscat je demantirao optužbe "kao jednu od najvećih laži u malteškoj političkoj povijesti".  Nacionalistička stranka dokopala se i dokumenata po kojima je u financijske malverzacije uključen i predstojnik ureda premijera Keith Schembri i ministar u vladi Konrad Mizzi.  Muscat, Schembri i Mizzi zanijekali su optužbe. Pitanje načela  Birači će 3. lipnja odlučiti žele li Muscata (42) i dalje na čelu vlade koju vodi od 2013. kada je okončao desetljećima dugu prevlast konzervativne i tradicionalne Nacionalističke stranke, usko povezane s Katoličkom crkvom u toj zemlji. Protukandidat mu je vođa oporbe Simon Busuttil (48) koji prvi puta nacionaliste vodi na izborima.  Busuttil je nedavno izjavio da su izbori pitanje načela.  "Nije dovoljno da ekonomija stoji dobro. Nije novac sve, naše vrijednosti, naša načela na prvom su mjestu. Istina i integritet dolaze prvi. Nismo na prodaju", kazao je na predizbornom skupu oporbe u nedjelju.