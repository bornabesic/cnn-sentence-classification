„HNS je na ove lokalne izbore u ključnim sredinama u Hrvatskoj izašao s jačim kandidatima nego ikad", poručila je Vesna Pusić “Pred nama je ove nedjelje jasan izbor – s jedne strane opasni populizam koji se bavi negativnim porukama, sukobima, prijevarama i podjelama i s druge strane otvorena, tolerantna, slobodna Hrvatska koja ima rezultat, optimizam i bogatu budućnost. Pozivam građane da izađu na izbore i iskoriste činjenicu da je budućnost njihovih gradova, općina i županija u njihovim rukama“, poručio je predsjednik HNS-a i potpredsjednik Sabora Ivan Vrdoljak s konferencije za medije održane na zagrebačkom Zrinjevcu u povodu zadnjeg dana kampanje. „Kada smo ’90. godine krenuli putem samostalnosti, nismo se borili samo za granice, nego i za sadržaj, za bolju Hrvatsku i za pravo glasovanja. Sada to pravo imamo, vrijeme je da ga iskoristimo i zaustavimo populiste kojima je jedan od glavnih ciljeva diskreditirati demokratske institucije i procedure i staviti hrvatsku politiku pod jedan nazivnik, da smo svi isti, a nismo svi isti. To govore i rezultati naših gradonačelnika, načelnika i župana. Iza nas ostaju autoceste, stanovi, izgrađene škole. Iza populista ostaje sumnja u to što su namjere i sumnja i budućnost Hrvatske“, istaknuo je. „U sredinama u kojima je HNS preuzeo odgovornost prije niz godina vidi se bitna razlika u razvoju, manja je stopa nezaposlenosti, čak ispod europskog prosjeka, provode se djelomične kurikularne reforme na razini gradova i županija kojima upravlja HNS i cilj ovih izbora je da to što smo priuštili građanima Međimurja, Varaždina, Osijeka, Ivanca, Kraljevice, Dubrovnika, da imaju pravo na smireniji, kvalitetniji i bolji život, želimo priuštiti i građanima u ostatku Hrvatske“, rekao je Vrdoljak. Osvrnuo se na popis kandidata za voditelja kurikularne reforme. „Kurikularnu reformu moraju voditi ljudi koji strastveno i emotivno vjeruju u našu djecu i njihovu kreativnost. Ljudi koji zagovaraju dogme i opterećeni su prošlošću ne javljaju se da bi vodili, nego da bi zaustavili kurikularnu reformu. Jako nam je bitno da s hrvatskim građanima ove nedjelje pošaljemo poruku da imamo emociju za hrvatsku budućnost, daleko veću od emocije za hrvatsku prošlost“, poručio je Vrdoljak. „HNS je na ove lokalne izbore u ključnim sredinama u Hrvatskoj izašao s jačim kandidatima nego ikad. Unatoč svim poteškoćama, za nas je već sama ta činjenica vrlo pozitivan pokazatelj“, poručila je počasna predsjednica HNS-a i saborska zastupnica Vesna Pusić. Izrazila je zadovoljstvo pokazateljima prema kojima HNS u Zagrebu ulazi u drugi krug s izuzetno kvalitetnom kandidatkinjom, s kandidatom u Osijeku pobjeđuje možda već i u prvom krugu, u Dubrovniku, unatoč svim podmetanjima, ulazi u drugi krug, dok se odlični rezultati očekuju i u Međimurju i Varaždinskoj županiji. „Razlika je zaista u ljudima. Mislim da je to ono bitno što je prepoznato i pomogli su nam preferencijalni izbori na parlamentarnoj razini pokazati da kvalitetni kandidati u Hrvatskoj danas donose rezultat. HNS bez obzira na sve priče i objede, kad se pojavi s kvalitetnim kandidatima ima odlične rezultate, a kad je na vlasti, pogledajte samo Varaždinsku i Međimursku županiju, ima, također, odlične rezultate“, rekla je Vesna Pusić. 