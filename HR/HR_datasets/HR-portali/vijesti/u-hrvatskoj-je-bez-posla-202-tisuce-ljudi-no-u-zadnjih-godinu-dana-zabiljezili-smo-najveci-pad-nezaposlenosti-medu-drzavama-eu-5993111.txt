Stopa nezaposlenosti u Hrvatskoj pala je u ožujku na godišnjoj razini najviše od zemalja članica Europske unije (EU), no i dalje je iznad njenog prosjeka, pokazuju podaci europskog statističkog ureda Eurostat. Prema sezonski prilagođenim podacima, u Hrvatskoj je u ožujku bilo nezaposleno 202 tisuće ljudi, pri čemu je stopa nezaposlenosti iznosila 11,3 posto, u odnosu na 14 posto u istom razdoblju lani. Po padu stope nezaposlenosti slijedili su Portugal, s 12 na 9,8 posto, Španjolska, s 20,3 na 18,2 posto, i Irska, s 8,3 na 6,4 posto.  Stopa nezaposlenosti u 28 zemalja članica EU u ožujku u prosjeku je iznosila 8 posto, najmanje od siječnja 2009. godine, a 0,7 postotnih bodova manje u odnosu na isti lanjski mjesec, pokazuju podaci Eurostata. Pritom je ta stopa pala u 23 članice, ostala nepromijenjena u Francuskoj i Austriji, dok je blago porasla u Danskoj, Italiji i Litvi. Među zemljama članicama, najnižu stopu nezaposlenosti imala je Češka, 3,2 posto, zatim Njemačka, 3,9 te Malta, 4,1 posto. Najviše su pak stope zabilježene u Grčkoj, 23,5 posto (po podacima iz siječnja), i Španjolskoj, 18,2 posto. Po podacima europskog statističkog ureda, osim Grčke i Španjolske, veću stopu nezaposlenosti od Hrvatske imaju još Cipar (12,5 posto) i Italija (11,7 posto) . Prema sezonski prilagođenim podacima, eurozona je u ožujku zabilježila najnižu stopu nezaposlenosti od travnja 2009., odnosno 9,5 posto, 0,7 postotnih bodova manje nego u istom lanjskom razdoblju. Statistika Eurostata pokazuje kako je 19,72 milijuna ljudi u EU, od čega njih 15,51 milijun u eurozoni, bilo nezaposleno u ožujku ove godine. U odnosu na veljaču, broj nezaposlenih je pao za 56 tisuća, od čega se njih pet tisuća odnosi na eurozonu. U odnosu na lanjski ožujak, nezaposlenih je manje za 1,65 milijuna, od čega 991 tisuća otpada na zemlje eurozone. Prošlog mjeseca 3,88 milijuna osoba mlađih od 25 godina bilo je u EU nezaposleno, a od te brojke 2,73 milijuna otpada na eurozonu. Time se broj nezaposlenih mladih u EU na godišnjoj razini smanjio za 439 tisuća, od čega se 268 tisuća odnosi na područje zajedničke europske valute, pokazuje izvješće Eurostata. Izraženo u postocima, u odnosu na lanjski ožujak stopa nezaposlenosti pala je s 19,1 na 17,2 posto u EU, te s 21,3 na 19,4 posto u eurozoni. Najniža stopa zabilježena je u Njemačkoj, 6,7 posto, dok po najvišima prednjače Grčka, Španjolska i Italija. Prema statistici Eurostata, u Hrvatskoj je u ožujku bilo nezaposleno 46 tisuća mlađih od 25 godina, 14 tisuća manje u odnosu na isti lanjski mjesec. Time je na godišnjoj razini ostvaren pad od 7,6 postotnih bodova, s 34,7 na 27,1 posto, pri čemu je jedino Portugal ostvario nešto izraženiji pad, od 7,8 postotnih bodova. U Hrvatskoj je zbog snažnijega sezonskog zapošljavanja u ožujku, nakon sedam mjeseci pada, povećan broj zaposlenih, navodi se u analizi kretanja na tržištu rada Hrvatske gospodarske komore (HGK). "Time započinje uobičajeni višemjesečni trend rasta zaposlenosti koji će potrajati do kolovoza ili rujna, kada će završiti sa završetkom glavne turističke sezone", poručuju analitičari HGK. Ističu i da je u ožujku, u usporedbi s istim lanjskim mjesecom, broj nezaposlenih manji za 18,9 posto, odnosno za 52,3 tisuće osoba. "Uslijed takvog pada broja nezaposlenih, i stopa nezaposlenosti je također niža, i to za 2,6 postotnih bodova", navode analitičari HGK. No, poručuju i to da ostaje činjenica da se segment zaposlenosti oporavlja vrlo sporo, pod pritiskom ekonomske emigracije i loših demografskih kretanja, odnosno u kontekstu pada broja radno sposobnih stanovnika kojih je u prošloj godini bilo 3,585 milijuna, najmanje otkad postoji usporediva statistika. „Pod utjecajem sezonskog zapošljavanja, u ožujku očekivano počinje trend rasta broja zaposlenih. Međutim, pod utjecajem ekonomske emigracije i loših demografskih pokazatelja, Hrvatska je prošle godine imala drugu najnižu stopu zaposlenosti u EU28, odmah nakon Grčke", zaključuje u analizi Zvonimir Savić, direktor Sektora za financijske institucije, poslovne informacije i ekonomske analize HGK.