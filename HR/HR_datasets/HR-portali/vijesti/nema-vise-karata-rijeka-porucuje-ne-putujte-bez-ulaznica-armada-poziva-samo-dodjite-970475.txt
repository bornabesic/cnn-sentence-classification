Foto: Nel Pavletić/Pixsell PRODAJA ulaznica koje su bile namijenjene Rijekinim navijačima u prostorijama kluba trajala je tek nekoliko sati. Klub je jučer objavio da je svih 350 ulaznica za gostujući sektor stadiona u Koprivnici rasprodan za sutrašnju utakmicu Slavena i Rijeke. Interes navijača Rijeke je ogroman i Armada bi vjerojatno napunila cijeli koprivnički stadion na koji stane oko 3500 gledatelja. S Rujevice upozoravaju na to da njihovi navijači neće moći kupiti ulaznice u Koprivnici te da ne putuju u Podravinu bez karata. No Armada je u službenom priopćenju uputila drukčiju poruku. "Pozivamo navijače neka dođu u Koprivnicu i neka podrže momčad u najvažnijoj utakmici ove sezone. Nitko ne može zabraniti nekome da kupi ulaznicu ako na sebi nema istaknuta navijačka obilježja, odnosno ako se ne deklarira kao navijač Rijeke", stoji u priopćenju.