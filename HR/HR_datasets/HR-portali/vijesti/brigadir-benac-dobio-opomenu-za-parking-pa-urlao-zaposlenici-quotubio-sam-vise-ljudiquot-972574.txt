Ilustracija: Hina UMIROVLJENI brigadir i 100-postotni invalid Domovinskog rata Vladimir Benac ponovno je priveden i to zbog prijetnji upućenih Marku Bartuliću, direktoru Split parkinga, ex-Hvidra. Benac se uzrujao zbog opomene za parkiranje. Nazvao je službeni broj tvrtke. Javila se zaposlenica kojoj je kazao da je stopostotni ratni invalid. Upitao ju je znači li joj što njegovi ime i otkrio da je ubio više ljudi. Poručio je da je bolje da ne dolazi u prostorije tvrtke. Tražio je pritom razgovor s nekim od muških kolega. Umjesto pritvora, mjera opreza Direktor Bartulić je nazvao Benca. Državno odvjetništvo navodi da ga je Benac odmah izvrijeđao i zaprijetio njemu i njegovoj obitelji. Potom je, sumnja se, mobitel dao nepoznatom muškarcu koji je Bartuliću kazao: "Jesi čuo što je rekao." Direktor Split parkinga sve je prijavio policiji. Državno odvjetništvo je za Benca tražilo pritvor, međutim, sud mu je odredio mjeru opreza, zabranu približavanja i kontaktiranja direktora Bartulića. Državno odvjetništvo žalit će se na ovakvu odluku. Pritvor je zatražen zbog opasnosti od ponavljanja djela. Benac tvrdi da nije nikome prijetio, a pogotovo ne oštećenikovoj djeci. Pretražena mu je kuća na Mejama. Nije nađeno nikakvo oružje. Benac je osuđen za pokušaj ubojstva susjeda sa splitskih Meja Denisa Bušelića, ali ne i za upad u zgradu Policijske uprave sa raketnim bacačem na ramenu te talačku situaciju koju je izazvao u uredu bivšeg splitskog gradonačelnika Ivana Škarića.