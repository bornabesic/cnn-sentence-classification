Pokaže li se istinitom priča o romskoj djevojčici izgubljenoj početkom listopada u parku u Velikoj Gorici, gdje su ju našli slučajni prolaznici, a roditelji je nisu ni potražili više od mjesec dana – majka i otac malene mogli bi kazneno odgovarati zbog zapuštanja i zanemarivanja djeteta. Nakon što se provjere svi navodi iz ovog slučaja, bit će odlučeno hoće li dijete biti vraćeno roditeljima uz obavezan nadzor Centra za socijalnu skrb u trajanju od godine dana ili će biti predloženo da se djevojčica oduzme roditeljima.  – Centar za socijalnu skrb sasvim sigurno pokrenut će postupak – uvjerena je Jasna Ćurković Kelava, ravnateljica Doma za djecu u Zagrebu gdje se djevojčica sve ovo vrijeme nalazi. Najprije treba utvrditi je li djevojčica uistinu Mirjana Paris iz zagrebačkih Sesveta, kako to tvrdi muškarac koji je u petak zvao u dom i predstavio se kao njezin djed. On je kazao da curica ima dva imena – Mirjana koje joj je dao otac i Paris koje joj je nadjenula majka. No, nije rekao kako se prezivaju. Nakon poziva navodne očeve prijateljice, obitelj se više nije javljala u dom. – Sve da je netko i došao, ne bi je mogao posjetiti dok se ne utvrdi jesu li i u kakvoj vezi s djevojčicom – kaže Jasna Ćurković Kelava. Navodni djed malene ispričao je da je curica stara oko četiri godine, da je rođena u zatvoru u Švicarskoj i da ima sestru blizanku koja je sada s majkom u Italiji. Onaj dan kad se izgubila išla je s roditeljima u posjet u Veliku Goricu, gdje su se mama i tata posvađali i otišli svatko na svoju stranu. Pritom je svaki od roditelja mislio da je curica s onim drugim. A u proteklih mjesec dana jedno drugo nisu ni pitali za kćer.  Da je riječ o djevojčici iz zagrebačkih Sesveta, a ne o djetetu napuštenom u izbjegličkom valu, kako su u prvom trenu vjerovali u nadležnim institucijama, otkrilo se nakon što ju je u domu posjetila viša medicinska sestra, Romkinja Nataša Avdagić.  Ona je i otkrila da curica govori bajaškim romskim jezikom.  >> Djevojčica nađena u parku dobila ime Nina. I dalje se ne zna se tko je, ni odakle je