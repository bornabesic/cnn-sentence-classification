Incijativa ProLife okupila se danas pred Ustavnim sudom kako bi predala službenu dopunu svoje originalne tužbe iz 1991. godine u vezi Zakona o zdravstvenim mjerama za ostvarivanje prava na slobodno odlučivanje o rađanju djece. Javnosti su se obratili Katarina Kovačević, predsjednica Hrvatskog pokreta za život i obitelj, odvjetnik Mario Vojvodić, punomoćnik podnositelja ustavne tužbe, Vice John Batarelo, predsjednik Zaklade Vigilare te Luka Popov, potpredsjednik Zaklade. Kovačević je tako pozvala sve žene, neovisno o vjeroispovijesti ili drugim opredjeljenjima, da se izbore za život. Službena dopuna sadrži proširenu bioetičku, pravnu i medicinsku analizu uglednih stručnjaka na 119 stranica skripte. Međutim, točna imena stručnjaka koji su sudjelovali u analizi, nisu spominjali. Iz Inicijative očekuju da će Ustavni sud donijeti odluku kojom će se sadašnji zakon proglasiti neustavnim, pozivajući se na članak 21. Ustava RH da svako ljudsko biće ima pravo na život. – Danas završava prva faze borbe za nerođeno dijete, i da se ovaj Zakon uskladi s vrednotama hrvatskog Ustava. Druga faza je stručno lobiranje prema parlamentarcima i potom kreće konkretna pomoć ženama koje iz ekonomskih razloga ne mogu roditi dijete – kazao je Vice Batarelo.   "Bok! Ja sam Mia" Financiranje nove studije i skripte, kako tvrde, omogućeno je donacijama ljudi, također iz hrvatske dijaspore. – Život započinje začećem. Nikoga ne želimo poniziti, ali želimo definirati život – kazao je Vojvodić. Čvrstog su mišljenja da život započinje trenutkom začeća, a na pitanje novinara što sa svim ženama zakinutim zbog njihove odluke, nisu jasno odgovorili. Naime, iako kontradiktorno, iz Zaklade su uvjereni da dopunom zakona, odnosno zabranom pobačaja, žene ne bi bile zakinute za svoja prava.  Zaklada Vigilare nedavno je snimila videospot za kampanju "Želim živjeti" kako bi se izborili za prava nerođene djece. Kontroverzni uradak izazvao je vrlo podijeljene komentare javnosti, a većinom one negativne. Spot je u tri dana pregledan više od 30.000 puta, a sve komentare gledatelja, vlasnici YouTube kanala Inicijative ubrzo su izbrisali te zabranili daljnje komentiranje. 