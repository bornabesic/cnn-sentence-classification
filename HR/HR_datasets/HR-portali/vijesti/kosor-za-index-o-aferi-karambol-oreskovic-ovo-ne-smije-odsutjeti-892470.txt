Foto: FAH "OVO je prije svega stvar koja se tiče predsjednika Vlade Tihomira Oreškovića. On se mora očitovati o ovome. Ne može odšutjeti posljednje događaje", rekla je za Index Jadranka Kosor, bivša premijerka i šefica HDZ-a.  Podsjetimo, nakon što je otkriven ugovor između lobista MOL-a i tvrtke supruge Tomislava Karamarka, zastupnik MOST-a Miro Bulj zatražio je istragu USKOK-a. Andrija Mikulić iz HDZ-a uzvratio je izjavom kako USKOK treba istražiti Bulja te kako je Karamarko uvijek znao "razdvojiti privatno od poslovnog".   "Ne bih išla u detalje samog ugovora jer ne znam sve detalje. No, stvar je ozbiljna, a premijer ima mehanizme preko kojih bi morao znati više o ovom slučaju. Uostalom, dužnost premijera je da se brine o zaštiti strateških interesa Hrvatske", kaže Kosor u izjavi za Index, dodajući kako bi Orešković morao reći i je li ova Vlada nakon svih ovih događaja stabilna.