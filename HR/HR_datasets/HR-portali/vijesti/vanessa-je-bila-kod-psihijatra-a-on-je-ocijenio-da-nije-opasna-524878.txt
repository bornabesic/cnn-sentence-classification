Vanessa Raney (41), Amerikanka koja je prilikom privođenja u Bilju nožem napala policajca, u utorak navečer je stigla u zagrebački zatvor Remetinec. Određen joj je jednomjesečni pritvor u postupku koji se protiv nje vodi na Općinskom kaznenom sudu u Zagrebu zbog uhođenja svoje bivše profesorice, lektorice s Filozofskog fakulteta Ivančice Banković-Mandić. Vanessu, kako doznajemo, u Osijeku očekuje istraga za pokušaj ubojstva policajca. Podsjetimo, policajci koji su je privodili, ostavili su je samu na stražnjem sjedalu, a da joj prije toga nisu lisicama vezali ruke niti pretražili torbu. U jednom trenutku policajac koji je sjedio na mjestu suvozača primijetio je da nešto traži u torbi. Prije nego što ju je stigao spriječiti, ona je već izvukla nož i krenula prema vratu policajca koji je vozio. Drugi policajac uspio ju je zaustaviti uhvativši je za ruku u kojoj je imala nož. Inače, Vanessa je zbog određenih psihičkih problema prije dvije godine posjetila psihijatra. Kada mu se obratila, htjela je produljiti boravišnu dozvolu u Hrvatskoj zbog studiranja. Nije ju procijenio kao opasnu ili nasilnu.      