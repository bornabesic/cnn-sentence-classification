Godišnje se na prvu godinu studija nekog visokog učilišta i fakulteta upiše oko 58.000 studenata (od čega 44.000 redovnih), a diplomira ih 34.000. Tek njih 40% pronalazi posao unutar šest mjeseci od dolaska na Zavod za zapošljavanje. Filozofski fakultet u Zagrebu proveo je istraživanje o radnim karijerama svojih bivših studenata koji su diplomirali između 2003. i 2014., u sklopu projekta EU koji se bavi sukladnošću studijskih programa iz područja društvenih i humanističkih znanosti s potrebama tržišta rada. Na Filozofski fakultet upisuje se oko 1200 studenata godišnje. Istraživanje je pokazalo da 87 od stotinu bivših studenata tog fakulteta radi, dok je njih 13 posto bilo nezaposleno u vrijeme kad je provedeno istraživanje. Svaki treći našao je posao odmah nakon diplome, (premda istraživanje ne pokazuje rade li u struci za koju su se školovali), dok su ostali imali razdoblja kraće ili dulje nezaposlenosti. Kada nađu posao, od šest od deset bivših studenata radi u javnom sektoru, uglavnom kao nastavnici i profesori te pedagozi, a 30 posto njih zaposleno je u privatnom sektoru. Uglavnom su zadovoljni svojim trenutačnim poslom, kojem daju prosječnu ocjenu 7,4 od 10. – Dobiveni rezultati pokazuju da na tržištu rada postoji potražnja za znanjima i vještinama koje se stječu na Filozofskom fakultetu te da poslodavci prepoznaju da već studenti viših godina imaju dovoljnu razinu znanja – kazao je docent na fakultetu Dragan Bagić, voditelj projekta. Razlike između studijskih grupa relativno su male te se udio anketiranih zaposlenih bivših studenata kretao između 83% za one koji su diplomirali na studiju etnologije i kulturne antropologije i 94% za one koji su diplomirali na studiju njemačkog jezika i književnosti. Većina od gotovo 1000 anketiranih (više od 60%) bivših studenata s jednog od sedam odsjeka ima ugovor o radu na neodređeno vrijeme. Pokazalo se da je rad tijekom studija važan za nastavak karijere nakon diplome. Devet od deset anketiranih radilo je različite plaćene poslove tijekom studija, a svaki četvrti nakon diplome nastavio je posao koji je radio dok je studirao. >> Plenum: 70 posto studenata Filozofskog protiv ugovora s KBF-om 