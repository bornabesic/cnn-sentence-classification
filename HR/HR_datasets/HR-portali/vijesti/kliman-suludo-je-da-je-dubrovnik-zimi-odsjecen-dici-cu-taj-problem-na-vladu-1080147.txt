Nije puno birao riječi ministar turizma Anton Kliman da opiše što misli o tome da Dubrovnik zimi nema niti jednu izravnu međunarodnu zračnu vezu. “Suludo je da je perjanica hrvatskog turizma zimi tako odsječena. Pa puno više ljudi u svijetu zna za Dubrovnik nego za Hrvatsku. To je neodgovorno od strane odgovornih u Croatia Airlinesu, nedopustivo i van pameti! Snažno ću se zalagati da se to izmijeni, a ako bude trebalo taj problem ću dići i na višu razinu u Vladi.” Oštra reakcija ministra turizma uslijedila je nakon što je na sjednici Turističkog vijeća Hrvatske turističke zajednice, prvoj u novom sazivu, na tu činjenicu upozorio Dubrovčanin Mato Franković. Kanonadi kritika pridružio se i šef HTZ-a Ratomir Ivičić. - Izravne avio veze s Dubrovnikom tijekom zime su zbog turizma nužne. Hrvatska turistička zajednica to je bila spremna i poduprijeti, ali naši napori nisu dali uspjeha. Uvijek sam smatrao da je uloga nacionalnog avio prijevoznika da u zemlju dovodi turiste, Croatia Airlines mora biti više od regionalnog prijevoznika - poručio je Ivičić. Izostanak izravnih avio veza Dubrovnika s inozemstvom u zimskim mjesecima, uz manjak hotelskih kapaciteta duž obale, jedan je od većih problema hrvatskog turizma, sudeći prema raspravi članova Turističkog vijeća. Iako se nitko nije razbacivao optimizmom, svi računaju da će sezona biti dobra, vjerojatno s više turista i noćenja nego lani, a sigurno s više prihoda. - Zbog povećane potražnje rasle su i cijene, pa financijski pokazatelji mogu nadmašiti lanjske čak i s istim brojem turista - ocjenjuje član Vijeća Boris Žgomba. Najveća potražnja vlada za glavnu sezonu, koja se sve više proteže i na rujan, a u špici bi hotelijeri bez problema, ističe ministar Kliman, napunili i dvadesetak posto više soba da ih imaju. - Definitivno nam manjka hotelskih kapaciteta i da ih je više sezona bi bila puno bolja nego što će biti. Veliki turoperatori neće dizati avione radi pedesetak slobodnih soba u Istri - ilustrirao je hotelijer Željko Kukurin. Unatočpozitivnim najavama za ovogodišnju sezonu, ipak ima i nepoznanica. Hrvatski turizam, naime, tijekom predsezone, unatočdobrom sigurnosnom imidžu, nije ostao posve neokrznut geopolitičkom situacijom i terorističkim napadima u Europi. - Nakon napada u Parizu i Briselu bilo je dosta storna - upozorila je Katica Hauptfeld iz Opatije, koja upozorava na još jednu opasnost. - Ugostiteljima i trgovcima se mora nekako pomoći da imaju računa raditi u vansezoni. Moramo biti svjesni da neki predsezonski gosti odlaze s komentarima: Mrtvo je, mogli smo samo šetati, rade dva kafića. >>Ministar Kliman želi uvesti kartice s popustima za domaće turiste >>Broj turskih turista kod nas raste, a Hrvati više i ne pitaju za Tursku