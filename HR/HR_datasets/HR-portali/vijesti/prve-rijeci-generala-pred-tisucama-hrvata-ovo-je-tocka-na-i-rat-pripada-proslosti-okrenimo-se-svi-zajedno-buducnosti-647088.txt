Foto: Goran Mehkek, Davor Pongračić, Damir Krajač/Cropix, Index, Vlada RH, Željko Lukunić, Borna Filić/Pixsell GENERALI Ante Gotovina i Mladen Markač kroz veliku gužvu jedva su došli do bine na Trgu bana Jelačića. Svi su ih htjeli zagrliti svi su im htjeli čestitati. Prvi se kratko prisutnima obratio Markač koji se zahvalio, a zatim se desecima tisuća ljudi obratio general Ante Gotovina. "Sretni smo što smo s vama večeras svi zajedno. Ovo je naša zajednička pobjeda, Bila je oluja u ratu, ovo je pravna oluja. Pobijedili smo. Ovo je točka na i. Rat pripada prošlosti. Okrenimo se svi zajedno budućnosti", rekao je Gotovina. "Želim zahvaliti svim građanima Hrvatske koji su nas podržali, bili uz nas svo ovo vrijeme. Zahvalan sam predsjedniku Republike, instituciji predsjednika Republike, predsjedniku Vlade, ministru obrane, ministru pravosuđa i posebno preko Ministarstva vanjskih poslova hrvatskom veleposlanstvu u Den Haagu, koje je sve ove godine bilo s nama. Budućnost je pred nama. Budućnost je u našim rukama. I mi smo svi zajedno. Hvala vam i sretno", rekao je Gotovina kojega su pri spominjaju političara prekidali zvižduci okupljenih! Markač: Živjela Hrvatska! "Prvo moram zahvaliti svima vama koji ste bili uz nas kada nam je bilo najteže. U srcu sam uvijek nosio svoju domovinu, a domovina ste svi vi! Znao sam da nisam sam i bilo mi je puno lakše. Znao sam da nije bilo zločinačkog pothvata i da su hrvatska vojska i hrvatska policija časno oslobodili svoju domovinu. Sretan sam da će u budućnosti svaki Hrvat i njegovi nasljedici bilo gdje u svijetu reći 'mi imamo hrvatsku domovinu i oslobodili smo je bez ikakve mrlje'. Sretan sam što ćemo u svijetu s ponosom govoriti 'naša domovina Hrvatska'. Neka u njoj žive svi dobronamjerni ljudi. I oni koji dođu i žele živjeti u njoj i žele Hrvatskoj dobro. U ratu izvojevali smo prekrasnu pobjedu, pobjedu koja ulazi u svjetske anale vojnih pobjeda. Te će se pobjede izučavati, ali od sada bez ikakve mrlje. Hrvatska je slobodna. Hrvatska je stvorila časnu silu, hrvatsku oružanu silu, koja je pobjedila agresora i izborila svoju slobodu. U našu domovinu neka dođu ljudi iz cijeloga svijeta, ljudi dobra volje, i neka se žive našim ljepotama i našemu suživotu. Svima skupa od srca veliko vam hvala. Živio nam hrvatski narod i hrvatska pobjeda! Zauvijek!", rekao je Markač.