Saborski zastupnici danas raspravljaju o zakonskim izmjenama Zakona o zaštiti zraka kojima se nacionalno zakonodavstvo usklađuje s pravnom stečevinom Europske unije, a Ivan Pernar iz Živog zida ponovno je svoje vrijeme za raspravu iskoristio kako bi šutio – cijelih osam minuta. Zastupnici su raspravu iskoristili kako bi upozorili na problem rafinerije nafte u Bosanskom Brodu koja narušava zdravlje građana susjednog Slavonskog Broda. SDP-ova Marta Luc Polanc upozorila je tako da je u Slavonskom Brodu tijekom mjerenja u samo jednom mjesecu koncentracija dopuštenog onečišćenja veća od dopuštenog na godišnjoj razini, a ponajprije je riječ o koncentraciji sumporovodika i lebdećih čestica. Njezin stranački kolega Gordan Maras najavio je da SDP danas u proceduru upućuje svoj Prijedlog zakona o tržištu nafte i naftnih derivata, prema kojemu Janaf može onemogućiti dotok nafte tamo gdje je znanstveno dokazano da se ugrožava ljudsko zdravlje. – Jučer smo čuli i poruku iz susjedne države u vezi sa Slavonskim Brodom i rafinerijom u Bosanskom Brodu, gdje je kvaliteta zraka prouzročena proizvodnjom u Bosanskom Brodu narušena, a predsjednik Republike Srpske, gospodin Dodik, govori da Hrvatska daje pogrešne informacije te da oni neće ništa modernizirati – komentirao je Maras. Državni tajnik u Ministarstvu zaštite okoliša i energetike Mario Šiljeg kaže kako je ova Vlada itekako svjesna problema kvalitete zraka u Slavonskom Brodu. – S tim u vezi želim naglasiti da trenutačno djelujemo u tri smjera. Prvi je predložena plinifikacija RH prema Rafineriji u Bosanskom Brodu, s tim u vezi mogu naglasiti da je u Ministarstvu zaštite okoliša obavljen niz preliminarnih sastanaka s tvrtkom Plinacro. Tvrtka Plinacro definitivno tu vidi svoj interes. S druge strane, mogu sa zadovoljstvom reći da su došli pozitivni komentari i od ruskog vlasnika iz Bosanskog Broda na takav prijedlog, tako da će se i ta strana, siguran sam, uključiti u rješavanje ovog problema. Osim plinifikacije, radi se i na međudržavnoj razini s BiH i s tim u vezi želim naglasiti da je premijer Plenković najavio i uskoro se organizira zajednička sjednica Vlade RH i Vijeća ministara BiH, gdje je problem kvalitete zraka, uz još nekoliko okolišnih problema koje imamo s BiH, jedna od glavnih tema – objasnio je Šiljeg. HSS-ov Davor Vlaović kaže kako sličan problem kvalitete zraka imaju i Sisak i Rijeka pa čak i Zagreb, pa problem treba sagledati cjelovito. Ivan Pernar iz Živog zida odlučio je osam minuta šutjeti (zastupnici imaju pravo na 10 minuta pojedinačne rasprave). – Mi, u našoj zemlji, godinama svjedočimo demagogiji i praznim riječima, pustim govorima o rješenju problema sa zrakom u Slavonskom Brodu. Ovo taj problem ne rješava. I ne samo to. Pokušava se stvoriti privid da je problem u našoj regulativi. No nikakvom regulativom nećemo to riješiti nego samo onda kada se ugovorom s BIH prisili tu zemlju da nas prestane trovati. Ne samo građane Bosanskog Broda i Slavonskog Broda nego i građane Tuzle. U Tuzli imaju termoelektranu i zagađenje i vlada BiH ne poduzima ništa da riješi taj problem – ni u Tuzli ni u Slavonskom Brodu. Ne znam više što reći, vidim da nema volje, mnogo se priča s obje strane, a ništa se ne radi. Ja ću zato šutjeti idućih 8 minuta za sve žrtve takve politike BiH, tako i naše koja ravnodušno to promatra, to trovanje – rekao je Pernar te idućih osam minuta šutio. HDZ-ova Marija Jelkovec smatra da je Pernar prekršio Poslovnik jer je veći dio svog vremena za raspravu šutio. – Smatram da je time remetio rad na ovoj sjednici jer u Poslovniku piše da zastupnik govori, a ne da šuti. Zamislite kako bi to bilo kad bi svi šutjeli – komentirala je Jelkovec. S njome se složio i njen stranački kolega Josip Križanić koji kaže kako zastupnici trebaju govoriti, a ne šutjeti. Branimir Bunjac iz Živog zida rekao je kako je bolje da zastupnici iz HDZ-a koji su se žalili na Pernara šute, jer su tada pametniji, no to se nije svidjelo predsjedavajućem Željku Reineru koji mu je dao opomenu zbog vrijeđanja kolega. – Zastupnicima HDZ-a smeta i kad govorim. Da su oni išta učinili da se problem u Slavonskom Brodu riješi, onda bismo mi mogli reći "zašto vi šutite?". Ja sam mogao, kao vi ovdje, krasti vrijeme i pričati, ali svi znamo da se time neće ništa promijeniti. Ako ne mogu upozoriti na problem i pozvati sustav da ga rješava, onda ću šutjeti o tom problemu. Nadam se da će netko čuti ovu šutnju – objasnio je Pernar svoj postupak. >> Predsjednica Kolinda Grabar-Kitarović najavila nastavak pritiska prema Rusiji i razgovor s Dodikom