Screenshot: Record DOŠLI su gledati Ristovskog, ali su se snimajući desnog bočnog, zaljubili u četvoricu ostalih stožernih igrača prvaka Hrvatske, zbog čega su skauti slavnog kluba cijelo proljeće visili od Vinkovaca do Splita. Sporting Lisabon sezonu u Primeira Ligi završio je na trećem mjestu, iza najvećih rivala Benfice i Porta, a za iduću koju počinje u playoffu Lige prvaka, napada Hrvatsku.  Upravo tako preko cijele naslovnice piše čitani portugalski dnevnik Record koji pod egidom "Igrači Rijeke na nišanu Lavova (nadimak Sportinga op.a.)" i uz velike fotografije Filipa Bradarića i Josipa Mišića te manje Josipa Eleza i Marija Gavranovića, otkriva glavnu priču u današnjem tiskanom izdanju. Veznjaci Rijeke nisu slučajno posebno istaknuti, odnosno "razvaljeni" preko cijele naslovnice jer kako otkriva tekst na prvim stranicama, dvojica igrača koji su srce šampionske momčadi su prioritetne mete koje želi ugledni trener Jorge Jesus.  Elez i Gavranović također su Sportingova velika želja, ali ovaj klub nikada se nije, za razliku od drugih dvaju najvećih portugalskih klubova, razbacivao novcem na pojačanja, pa će prije svega pokušati dovesti dvojicu nezamjenjivih veznjaka novog prvaka Hrvatske. Međutim, Elez i Gavranović su također potencijalno novi igrači Sportinga, ističe Record.  Kao što smo rekli, "snimatelji" ovog kluba u Hrvatsku su došli kako bi gledali Stefana Ristovskog, ali su studirajući njegovu igru, zapazili čak četvoricu ostalih Rijekinih aseva. Sportingovi skauti vratili su se u Lisabon puni hvale za sve njih, a sada im slijedi novi put u Hrvatsku, točnije u Varaždin, u kojem će za pet dana u finalu Kupa između Rijeke i Dinama još jednom uživo promotriti njihove mete i tada se, kako piše Record, očekuje početak pregovora oko njihova transfera. Portugalci znaju da Bradarića želi Bologna i da Rijeka za njega traži 5 milijuna eura, ali njihov adut u odnosu na Talijane je što su na korak od Lige prvaka, dok je suparnik u lovu na Bradarića klub iz donjeg doma Serije A.  Sporting je spreman za paket u kojem bi bili Bradarić i Mišić platiti 8 milijuna eura. Rijeka bi njihovom prodajom ostala bez dvojice ključnih igrača, ali i zaradila 14 puta više nego što ih je platila jer Mišića je krajem siječnja 2015. Osijeku platila 250 tisuća eura odštete, dok je tjedan dana kasnije Hajduku za Bradarića dala 300 tisuća eura.