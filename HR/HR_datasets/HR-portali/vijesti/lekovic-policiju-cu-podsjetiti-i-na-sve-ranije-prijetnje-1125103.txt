Predsjednik Hrvatskog novinarskog društva (HND) Saša Leković najavio je da će u razgovoru s policijom, koja istražuje jesu li vijci na kotaču njegova automobila bili prepiljeni, podsjetiti na sve ranije prijetnje od kojih mnoge, kako kaže, nije ni prijavio. "Osim automobilske nesreće povest će se računa i o ranijim prijetnjama. Mnoge nisam ni prijavio, a bilo ih je sigurno desetak izravnih i mnogo više neizravnih", kazao je Leković Hini. Glasnogovornik Ministarstva unutarnjih poslova Bono Rajić kazao je da bi policijski istražitelji razgovor s Lekovićem trebali obaviti u ponedjeljak poslijepodne. "Nakon toga ćemo biti pametniji", kazao je Rajić koji prije razgovora s Lekovićem nije želio nagađati hoće li se taj događaj istraživati kao mogući pokušaj ubojstva ili kao neko drugo nedjelo. Leković je prošloga tjedna objavio na Facebooku da mu je nakon kvara na automobilu na putu do Novog Sada mehaničar otkrio kako su mu vijci na prednjem desnom kotaču bili dopola prepiljeni. HND i mnoge nevladine udruge u petak su pozvale na istragu navodnog pokušaja ubojstva, a zbog Lekovića, kao i ranijih prijetnji novinarima, više saborskih klubova zatražilo je tematsku sjednicu Odbora za medije. Ministar unutarnjih poslova objavilo je da je ministar Vlaho Orepić osobno kontaktirao Lekovića i s njim dogovorio susret. Na svojoj internetskoj stranici objavili su da je policija "pokrenula kriminalističko istraživanje o događaju kojega je predsjednik Hrvatskog novinarskog društva Saša Leković opisao na svom Facebook profilu", kao i da će "policija, u skladu s potrebom, učiniti dodatni napor u zaštiti gospodina Lekovića, ali i svih novinara kojima se prijeti i ugrožava sigurnost". >> 'Leković pričom o atentatu htio skrenuti pažnju s Hude jame' 