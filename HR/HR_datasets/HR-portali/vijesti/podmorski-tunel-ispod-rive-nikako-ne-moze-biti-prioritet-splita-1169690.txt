Kandidat HDZ-a za zamjenika gradonačelnika Splita i stručnjak za cestogradnju i promet Nino Vela ocijenio je kako izgradnja podmorskog tunela, što predlaže kandidat Hrvatske građanske stranke (HGS) za splitskog gradonačelnika Željko Kerum, ne može biti prioritet Splita. "Svaki most, tunel i cesta su dobri, ali podmorski tunel ispod Rive nikako ne može biti prioritet Splita," istaknuo je Vela u pisanoj izjavi, kojom je reagirao na Kerumove najave kako će, bude li izabran za gradonačelnika Splita, izgraditi podmorski tunel dužine oko 600 metara koji bi spajao istočni i zapadni dio Rive, a sedam milijuna eura za gradnju namaknuo bi ubiranjem rente od brodova koji će pristajati uz zapadnu obalu. Tunel od Poljičke ulice do gradske luke Po Velinim riječima, sada kada su u Splitu najveća zagušenja prometa na prilaznim cestama gradskoj luci i na ulazima u grad, prioriteti su poboljšanje tih prilaza jer, rekao je, grad od toga živi. "Jedini tunel, koji u ovom trenutku Splitu treba, je od Poljičke ulice do gradske luke koji bi riješio nesnošljive gužve prema centru grada," poručio je Vela. Vela također smatra kako su u Splitu izgradnja glavnih i sporednih gradskih ulica s vodovodom, kanalizacijom, strujom i internetom prioritet svake buduće ozbiljne vlasti jer je građanima to nužno za život, kao i izgradnja novog zapadnog ulaza u Split koji je značajan za budućnost grada, a prije svega, ističe, potrebno je odmah pokrenuti sanaciju odlagališta otpada Karepovac. "Začuđuje nas da netko tko je već potrošio novce građana Splita od sanacije Karepovca za izgradnju obale zbog svog hotela sutra bi i tunel gradio zbog svog hotela i stana na Mejama, a opet novcima građana Splita. Uvijek i samo privatni interes, a na štetu građana Splita. Mi želimo Split za sve njegove građane," zaključio je Vela, koji u svojoj izjavi napominje da je on inženjer građevine i da je radio  na brojnim projektima cestogradnje i prometa. 