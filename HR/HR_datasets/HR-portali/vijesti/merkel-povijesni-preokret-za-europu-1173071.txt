“Europska unija više se ne može do kraja oslanjati na dugogodišnje saveznike SAD i Veliku Britaniju. U posljednjih nekoliko dana shvatila sam da su ta vremena dobrim dijelom iza nas. Mi Europljani istinski moramo uzeti svoju sudbinu i svoju budućnost u svoje ruke. Moramo znati da se za svoju budućnost moramo izboriti sami“, kazala je u nedjelju iz pivskog šatora, sa skupa demokršćana, njemačka kancelarka Angela Merkel, dan nakon završetka sastanka šefova država i vlada sedam industrijskih najrazvijenijih zemalja (G7). Ove rečenice mogle bi ući u povijest jer prvi put od Drugog svjetskog rata europski bi saveznici mogli „napustiti“ prekoatlantskog, ali i prekokanalskog saveznika. Nakon Brexita i nakon izbora Donalda Trumpa za američkog predsjednika savez s Velikom Britanijom i SAD-om počeo je pucati. Merkel je dvije savezničke države čak stavila u istu ravan s Rusijom prema kojoj postoji embargo zbog ruske aneksije Krima. “Trebamo i dalje održavati dobre odnose s Velikom Britanijom i sa SAD-om, kao i s Rusijom“, rekla je Merkel. Jedan protiv šest Ako je bila potrebna još neka potvrda o udaljavanju SAD-a od europskih saveznika, onda je ona došla u Taormini, gdje su protiv Trumpa bile ne samo tri europske države (Francuska, Njemačka i Italija), već i Japan, Kanada te dosad najveći saveznik Velika Britanija. I to ne samo oko klime već i oko općenitog pogleda na ekonomiju i međunarodnu trgovinu. Trump želi da Europljani uvoze iz SAD-a isto toliko koliko izvoze u tu zemlju i da to na neki način bude i obvezno. Zbog toga želi bilateralne dogovore, a ne želi da tržište i konkurencija, odnosno kupci određuju što će se kupovati. Pojednostavnjeno, ako mi Amerikanci kupujemo toliko Ferrarija i toliko BMW-a, onda vi Europljani trebate kupovati, svidjelo vam se ili ne, toliko Cadillaca. Slično je bilo u nekadašnjem istočnom bloku s kliringom, npr. u brodogradilištu 3. maj izgradio se brod za SSSR, a mi smo onda morali kupiti iz SSSR-a toliko sovjetske robe. Dakle, povijesna prekretnica je na vidiku. Dakako, nova Europa neće nastati preko noći, ali je njemački Frankfurter Allgemeine Zeitung (FAZ) u nedjeljnom izdanju iznio neke planove, nazvao ih je tajnima, Angele Merkel o novom EU. Promjene ne bi trebale biti samo u ekonomiji nego i u obrani, sigurnosti, migraciji. Migracija. To je vjerojatno najteži čvor za razrješavanje. Migranti i dalje masovno dolaze mediteranskom rutom na kojoj i umiru. Za EU bi to trebala biti jedna od ključnih tema, a jedno je od rješenja stabilizacija stanja u Libiji. Talijanska vlada okupila je libijske čelnike i s njima potpisala sporazum o zaustavljanju izbjeglica, ali kako stanje u Libiji još nije sređeno, ni taj sporazum ne funkcionira. Obrana. Glede stvaranja zajedničke obrane perspektive su bolje u odnosu na migrantsko pitanje. Merkel je spremna izdvojiti više sredstva za obranu, a u Bruxellesu (gdje je i sjedište NATO-a) mogao bi se stvoriti središnji stožer za zajedničko vojno zauzimanje. Do sada je bilo više pokušaja stvaranja zajedničke europske obrane, ali Velika Britanija tome se uvijek protivila. No ona izlazi iz EU pa ta prepreka više neće postojati. Prijedlog je integriranje više dijelova vojski. Već sada je Bundeswehr inkorporirao neke nizozemske brigade te uključuje rumunjske i češke, a postoji plan s francuskim i poljskim. Po tom načelu stvorila bi se obrana EU. Ekonomija. Ključno je pitanje stvaranje, među državama eurozone, zajedničke blagajne i utemeljenje zajedničkog ministarstva financija. Ministarstvo bi se financiralo ili porezima na financijske transakcije ili izdvajanjem iz nacionalnih PDV-a. Postoji i mogućnost izdavanja obveznica eurozone. Američki predsjednik Donald Trump vidi Njemačku kao važnog američkog saveznika i dobro se slaže s njemačkom kancelarkom Angelom Merkel, priopćila je Bijela kuća u utorak, nakon što je Merkel kazala kako SAD više nisu pouzdan partner Europljanima. Govoreći na susretu s novinarima, glasnogovornik Bijele kuće Sean Spicer kazao je: "Dobro se slažu. On je jako poštuje.. i smatra ne samo Njemačku nego čitavu Europu važnim američkim saveznikom". Nakon summita NATO-a u Bruxellesu i G7 u Taormini njemačka kancelarka jasno je kazala kako SAD više nisu pouzdani partner te Europljanima poručila da se uzdaju sami u sebe.  "Vremena u kojima smo se mogli u potpunosti osloniti na druge su dobrim dijelom iza nas. To sam sama doživjela posljednjih dana", rekla je kancelarka na jednom političkom skupu u Muenchenu odmah nakon povratka s G7 summita na Siciliji koji je, zbog neslaganja američkog predsjednika Trumpa s ostatkom sudionika summita po gotovo svim temama, završio razočaravajuće.  Američki predsjednik u utorak je na Twitteru odgovorio, spominjući ogroman trgovinski deficit koji SAD ima s Njemačkom i rekavši da Njemačka ne izdvaja dovoljno za NATO. Istodobno, američki predsjednik Trump ustvrdio je da je njemačka trgovinska i obrambena politika "vrlo loša" za Sjedinjene Države. (HINA)   Emmanuel Macron pompozno (en grande pompe) primio je jučer ruskog predsjednika Vladimira Putina u palači Versailles, napisao je Le Monde. Za njihova prvog susreta razmotrili su mnoga pitanja, među kojima i situacije u Siriji i Ukrajini. Prilika za susret francuskog predsjednika Macrona i Putina i izložba je o 300. obljetnici francusko-ruskih odnosa, ali prije svega za otvaranje novog poglavlja nakon petogodišnjeg diplomatskog zahlađenja upravo zbog sirijskog i ukrajinskog pitanja. Putin je lani, tijekom predsjednikovanja Françoisa Hollandea, otkazao posjet Parizu nakon što ga je ocijenio dubioznim. Bilo je to vrijeme bombardiranja Alepa, koje su Pariz, ali i Macron ocijenili kao ratni zločin. Sada je Macron primio Putina u novom duhu.      Prijedlog mjera u srpnju O potrebnim promjenama unutar EU, pa čak i o promjeni ugovora, već su razgovarali Merkel i novi francuski predsjednik Emmanuel Macron, no i talijanski premijer Paolo Gentiloni u susretu s Macronom naglasio je potrebu daljnje europske integracije prema „bankarskoj i fiskalnoj uniji“. – Italija i Francuska radit će zajedno na stvaranju snažnijeg EU koji će biti bliža građanima – kazao je Gentiloni. Proračun. Macron predlaže stvaranje zajedničkog proračuna zemalja eurozone. S tom se idejom slaže i Italija, a ministri financija Njemačke i Francuske Wolfgang Schäuble i Bruno Le Maire iznijet će u srpnju prijedloge ekonomskih mjera. Macron drži kako treba bolje zaštititi radnike. Manje birokracije i više zaštite trebao bi biti slogan novog EU. Dvojcu “nazovi MM (Merkel-Macron) za Europu” pridružila se i Italija.   1.  Stvaranje zajedničke vojske EU, izvan NATO-a      Obrana i sigurnost pitanje su oko kojeg se svi slažu, a to su čvršće unutareuropske veze, pa i zajedničke vojne jedinice, ne gledajući na NATO. U njemačku vojsku već su uključene jedinice iz Nizozemske pa će to biti pravac.      2.  Pomiriti različita stajališta u pitanju migracijske politike Svi su suglasni da je potrebno razriješiti migracijsko pitanje, ali mnoge države EU, prije svih Višegradska skupina, ne žele solidarno prihvatiti dio izbjeglica. Radit će se na zaustavljanju mediteranske rute.      3.  Zajedničko ministarstvo financija i euroobveznice Eurozona se priprema na stvaranje jedinstvenog ministarstva financija i zajedničke euroobveznice. Mjere koje je do sada Njemačka odbijala, ali je sada spremna na njih zajedno s Francuskom.      4.   Zajednički budžet, više ulaganja i zaštita radnika Više ulaganja i veća zaštita radnika u novom EU. Posebnim mjerama trebala bi se privući nova ulaganja, smanjiti birokracija i približiti EU građanima. Zajednički budžet eurozone jedan je od prijedloga ekonomske reforme.