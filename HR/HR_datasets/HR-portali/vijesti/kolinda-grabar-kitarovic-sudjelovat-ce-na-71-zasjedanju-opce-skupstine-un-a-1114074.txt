Predsjednica Republike Hrvatske Kolinda Grabar-Kitarović boravit će u New Yorku gdje će od 19. do 23. rujna sudjelovati na 71. zasjedanju Opće skupštine Ujedinjenih naroda, izvijestili su danas iz Ureda predsjednice. Otvaranje 71. zasjedanja Opće skupštine UN-a održat će se u utorak, 20. rujna, a predsjednica Grabar-Kitarović sudjelovat će u općoj raspravi u srijedu, 21. rujna na temu „Ciljevi održiva razvoja: Opći poticaj za preobrazbu svijeta“. U sklopu Opće skupštine, Predsjednica Republike supredsjedat će Okruglom stolu o „Svjetskom sporazumu o podjeli odgovornosti za izbjeglice: poštivanje međunarodnog prava“ te održati govor na plenarnoj sjednici Sastanka na vrhu o velikim kretanjima izbjeglica i migranata. Isto tako, predviđeno je sudjelovanje Predsjednice u raspravi na visokoj razini pod supredsjedanjem predsjednica Čilea i Litve o gospodarskom trošku nasilja nad ženama.  Na marginama zasjedanja Opće skupštine održat će se globalni skup na najvišoj razini Partnerstvo za jednake budućnosti („Equal Futures Partnership“) pod predsjedanjem predsjednice Grabar-Kitarović na temu gospodarskog i političkog osnaživanja žena. Tijekom sudjelovanja Predsjednice Republike na 71. zasjedanju Opće skupštine Ujedinjenih naroda, osim s glavnim tajnikom UN-a Ban Ki-moonom, predviđeni su i drugi bilateralni susreti. >> Kolinda Grabar Kitarović primila predsjednika MOO-a 