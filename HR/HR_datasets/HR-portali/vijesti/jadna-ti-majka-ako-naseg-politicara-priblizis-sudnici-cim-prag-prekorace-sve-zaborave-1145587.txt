SUBOTA, 21.1. Krenulo suđenje Nadanu Vidoševiću i to zbog sitniša od 39 milijuna kuna, koliko je u 5 godina predanog rada, navodno izvukao ih HGK. “Lep kao greh”, i po vlastitom uvjerljivom priznanju nevin, na vratima suda zapitao se, pogleda uprtog u daljinu, kao da na nekoj čeki u Savani čeka da se iz visoke trave promoli glava neke krupne beštije po čijim se oderanim kožama volio odmarati u svojoj lovačkoj sobi: “Da li je imati, nemoralno?” Šteta što više nema Bilićevih Misli 21. stoljeća, bilo bi divno čuti još koju od Nadana, kada je već, kako kaže, odlučio “život posvetiti borbi za moral i etiku.” NEDJELJA, 22.1. Izgleda da ipak ne možemo toliko brzo uništavati, betonirati i devastirati Nacionalni park Plitvice, koliko smo mislili. Zaštita UNESCO-a ostaje do daljnjeg. Dobra je to vijest za ljubitelje prirode, a loša za ljubitelje brzog zgrtanja novca na stotinama tisuća turista koji dolaze vidjeti najljepše što imamo. Sunce će navodno ozariti i one, koji žive stoljećima na tom prostoru, okruženi rajskim prizorima brzih rječica, jezera i slapova, a da sami – nemaju vodovod. Odnosno, imali su ga, ali su ga nečije vrijedne ruke u ratu uništile. Jedan apsurd manje. PONEDJELJAK, 23.1. Tko kaže da nema Zorana Milanovića? Dobro, nema ga mjesecima na poslu, ali nije posao zec, neće pobjeći. Eno ga, ukazao se na sudu u Rijeci, ali odmor je učinio svoje. Ne sjeća se ničega. Je li Strenja-Linić dolazila, koliko je Mostovaca bilo na malim noćnim razgovorima, kada, na koji ulaz su ušli, koliko su ostali, što se pojelo i popilo... ništa, potpuna amnezija. Jadna ti majka, ako našeg političara približiš sudnici. Čim prag prekorače, sve zaborave. Znanost na to još nema odgovora. Zorane, izdrži! UTORAK, 24.1. Hrvatski premijer Plenković u Izraelu. Iz Yad Vashema, misleći na holokaust, poručuje: “Nikad više.” Lijepo. Pozvao je izraelskog premijera Netanyahua u posjet Hrvatskoj. I to je lijepo. Međutim, gdje s njim ako zaista dođe? Na nogometne utamice bi bilo bolje da ne ide zbog “neodgovornih pojedinaca”, u Jasenovac može, ali bi bilo dobro da zaobiđe dječji vrtić, mnoge zagrebačke fasade bi isto bilo dobro zaobići... Plenkovićev predšasnik Sanader, brinu neke druge brige. Suđenje mu ponovo počelo. Za FIMI mediju? Ili INA-u? Hm, malo smo se pogubili... SRIJEDA, 25.1. Tako to krene. Prvo netko, evo recimo Viktor Orban, postavi zeru žice na granicu, a onda to malo, po malo, na drugom kraju svijeta, evo recimo u SAD-u, rezultira podizanjem zeru zidića od 3200 kilometara na granici s Mexicom. Nesretnog Orbana su zbog žice mnogi nazvali fašistom, mnogi su mu se smijali, danas se nitko ne smije. Danas se računa. Problem je matematički. Naime, Biblija uči da je Bogu trebalo šest dana da stvori svijet. Koliko će Trumpu trebati da ga... hm, promijeni? ČETVRTAK, 26.1. Prvih 100 dana Plenkovićeve Vlade je iza nas. Za to vrijeme smo naučili da “sami mijena stalna jest”. Na polnoćku smo otišli sretni, jer ćemo uskoro vratiti INA-u, već par dana poslije smo čuli kako ćemo otkinuti frtalj HEP-a, pa nam je sreća splasnula. Onda je Bulj rekao da to ni slučajno, pa je Dalić rekla da on solira i da nju MOST voli, pa je MOST poručio da ipak voli više Bulja, pa je Dalić izletjela iz mnogih kombinacija, pa smo se opet pogubili. Jesmo je kupili ili nismo? PETAK, 27.1. Ne znam je li se to dogodilo na Gospinu inicijativu ili se umiješalo neko skandinavsko božanstvo, uglavnom, u zadnjoj sekundi utakmice, znate dobro koje... imali smo sedmerac, a sportska priča dragog Zlatka Horvata zakucala je na holivudska vrata... a onda ih je nogom, lijevom, otvorio norveški golman, trasirajući svojoj ekipi put u pobjedu, a mi rukometaši kaučari, koji smo se u životu napromašivali sedmeraca ostali smo dugo u noć razmišljati o smislu života. Pomogao nam je izbornik Babić. “Bogu hvala na svemu”, rekao je i dodao “ to je sport.” Znamo stari, zato vas i volimo.  >> Hrvatski Srbi bi dušebrižnicima trebali poslati istu poruku koju je Balašević 90-ih poslao Miloševiću >> Važnost obitelji davno je shvatio skrušeni nogometni djelatnik Zdravko Mamić 