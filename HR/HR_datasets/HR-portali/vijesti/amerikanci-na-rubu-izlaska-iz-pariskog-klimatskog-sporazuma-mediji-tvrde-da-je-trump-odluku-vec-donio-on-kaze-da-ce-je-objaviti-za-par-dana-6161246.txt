Američki predsjednik Donald Trump donio je odluku o povlačenju iz Pariškog sporazuma o klimi, izvijestio je u srijedu Axios pozivajući se na dva neidentificirana izvora koji su izravno upućeni u tu odluku. Trump, koji je ranije nazvao globalno zatopljenje obmanom, odbio je podržati Pariški sporazum na summitu G7 u subotu izjavivši da mu treba više vremena za donošenje odluke. Nakon toga je napisao na Twitteru da će ovaj tjedan objaviti što je odlučio. Fox News je potvrdio povlačenje pozivajući se na neidentificirani izvor, a isto su ubrzo izvijestili i drugi vodeći američki mediji. Axios navodi da detalje povlačenja razrađuje tim u kojemu je ravnatelj Agencije za zaštitu okoliša Scott Pruitt. Treba donijeti odluku o tome hoće li to biti formalno povlačenje za koje bi moglo biti potrebno tri godine ili će izaći iz UN-ovog ugovora na kojemu se temelji taj sporazum, što bi bilo brže, ali ekstremnije. Pariški sporazum o klimi koji je krajem 2015. godine nakon godina teških pregovora potpisalo više od 190 zemalja, među kojima i Sjedinjene Države, želi ograničiti globalno zagrijavanje na manje od 2 Celzijeva stupnja, a odnosi se na razdoblje od 2020. godine nadalje. Do 2030. godine, prema UN-ovu programu za okoliš, godišnje emisije stakleničkih plinova bit će 12 do 14 milijardi tona ugljikova dioksida više od planiranih 42 milijarde tona. U 2014. godini iznosile su 52,7 milijardi tona. Sporazum od svih zemalja zahtijeva da osmisle planove koji će omogućiti da se povećanje temperature ograniči na manje od 2 Celzijeva stupnja u odnosu na predindustrijsko razdoblje. Trump je obećao u svojoj predizbornoj kampanji da će povući Sjedinjene Države iz Pariškog sporazuma i povećati vađenje nafte, plina i ugljena u SAD-u. Zanimljivo je da ta odluka neće razveseliti ni najbliže Trumpove suradnike. Čak i njegova kći Ivanka nije za napuštanje sporazuma, a državni tajnici Rex Tillerson i Rick Perry žestoko su inzistirali da se ne izađe iz sporazuma. Elon Musk također je pokušao razgovarati po tom pitanju s Trumpom i dovesti ga u red, a prošli tjedan bivši potpredsjednik Al Gore zvao je Trumpa i molio ga da ne izađe iz sporazuma. Čini se, uzaludno... Jared Kushner po tom pitanju ostao je neutralan, a jedini tko je inzistirao na izlasku iz sporazuma je njegov savjetnik Steve Bannon, piše CNN. Visoki dužnosnik Europske unije rekao je u srijedu agenciji Associated Press da su EU i Kina na zajedničkom stavu da ostaju privrženi sporazumu. Trump: Odluka za par danaAmerički predsjednik Donald Trump oglasio se u srijedu na Twitteru, u jeku medijskih izvješća da će se SAD povući iz Pariškog sporazuma o klimi, napisavši da će uskoro objaviti svoje namjere. "Objavit ću svoju odluku o Pariškom sporazumu u idućih nekoliko dana", napisao je Trump. Portal Politico izvijestio je da Trump planira povlačenje iz tog sporazuma, a portal Axios navodi, pozivajući se na dva neidentificirana izvora koji su izravno upućeni u tu odluku, da je Trump odlučio napustiti taj sporazum. Prema Axiosu, Bijela kuća treba donijeti odluku o tome hoće li to biti formalno povlačenje za koje bi moglo biti potrebno tri godine ili će izaći iz UN-ovog ugovora na kojemu se temelji taj sporazum.