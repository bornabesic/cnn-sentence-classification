SDP-ov saborski zastupnik Boris Lalovac u četvrtak je ocijenio da je neuspjelo izdavanje euroobveznica od milijardu eura na inozemnom tržištu  jasna politička poruka nepovjerenja u nestabilnu hrvatsku Vladu. "Za provedbu reformi i stabilnost Vlade morate imati najmanje 80 ruku u Saboru", istaknuo je bivši ministar financija Lalovac na konferenciji za novinare nakon što je na neodređeni rok odgođeno izdavanje euroobveznica od milijardu eura, potrebnih za refinanciranje hrvatskih dugova.  Nije ekonomska nego politička poruka "Ovo nije ekonomska, nego politička poruka. Problem je politički rizik i njega treba riješiti čim prije", poručio je Lalovac. To nije ni slučajno ni normalno, prvi put se dogodilo u Hrvatskoj u kojoj politička nestabilnost diže cijenu zaduživanja u nebo, rekao je i podsjetio na probleme koje je u Grčkoj izazvala politička nestabilnost. "Nemamo ni Vladu niti kvoruma u Saboru. Vladajući nemaju jedinstven stav ni o čemu. To je opasno. Nisu u stanju u Saboru usvojiti ni izvješće o HNB-u. Kada ne mogu usvojiti ni jedno izvješće, o kakvim reformama možemo govoriti", upitao je bivši ministar financija. Upozorio je da bi nastavak takve situacije na jesen mogao donijeti vrlo veliki pritisak na ministra financija. "Zbog turističke sezone moći će se izvršavati obaveze još iduća tri mjeseca, ali nakon rujna bit će problema u javnim financijama", tvrdi Lalovac. Također se pita kako će se refinancirati krediti HAC-a i HŽ-a, te financirati javna poduzeća, ako se država ne uspije domoći novca. 'Kako će Vlada krenuti u rasprodaju, odnosno privatizaciju imovine, kada im investitori ne vjeruju. Bit će izuzetno teško vratiti njihovo povjerenje jer će investitori će tražiti najnižu cijenu", kaže Lalovac. Zbog nestabilnosti raste kamata Smatra da se radi o problemu puno širem od samog izdavanja obveznica. "Ovo je jako opasna situacija. Sve makoroekonomske brojke pokazuju da se Hrvatska trebala zadužiti po kamati od 2,5 do 3 posto, a ne možemo se zadužiti niti za 5 posto. Ovo je jasna poruka investitora - sredite se i dovedite u red', rekao je Lalovac. Još je uvijek upitno hoće li se ovo stanje preliti i na veće kamate na kredite za građane. "Nažalost, sav trud koji je uložen sada je pao preko noći zbog političke nestabilnosti", kaže Lalovac. Ministar financija Zdravko Marić izjavio je u srijedu kako je izdanje euroobveznica odgođeno zbog procjene da bi se za to mogli postići bolji uvjeti, Ustvrdio je kako je sve pod kontrolom i da odgoda ne ugrožava niti mijenja nešto u proračunskom procesu i izvršenju proračuna za ovu godinu. 