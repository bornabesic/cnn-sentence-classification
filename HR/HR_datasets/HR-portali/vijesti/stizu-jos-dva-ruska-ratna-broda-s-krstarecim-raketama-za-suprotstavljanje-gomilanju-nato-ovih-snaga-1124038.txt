Svoju baltičku flotu u Kalinjingradu Rusija jača dvama ratnim brodovima naoružanima krstarećim raketama kako bi se suprotstavila gomilanju NATO-ovih snaga u regiji, piše u srijedu ruski dnevnik Izvjestija.  Napetosti između Zapada i Rusije rastu od 2014., a slanje dva manja ratna broda u Baltik, što ruska vlada nije službeno potvrdila, dodatno će zaoštriti stanje i povećati zabrinutost u Poljskoj i Latviji koje dijele kopnenu granicu s Kalinjingradom.   Vijest o slanju dva manja ratna broda u Kalinjingrad stigla je u vrijeme kada NATO planira svoje najveće gomilanje vojske blizu granica s Rusijom nakon završetka Hladnog rata te ruski vojni analitičari ocjenjuju da je to ruski odgovor Sjevernoatlanskom savezu. Izvjestija se poziva na neimenovani vojni izvor koji je rekao da su brodovi Serpuhov i Zeleni Dol već ušli u Baltičko more i brzo će postati dio novoformirane divizije. Korvete su naoružane krstarećim raketama Kalibr, a njihov je domet najmanje 1500 kilometara. U pojačanoj varijanti rakete mogu ponijeti nuklearne bojne glave, no vjeruje se da brodovi nose konvencionalne bojne glave. Izvjestija piše da će ruska Baltička flota s bazom u ruskoj enklavi Kalinjingradu vjerojatno dobiti novo pojačanje od tri manja ratna broda naoružana jednakim tipom rakete do kraja 2020. Švedska vojska potvrdila je uplovaljavanje ruskih brodova u Baltik, a ministar obrane izrazio je zabrinutost. – To nije nešto što pomaže smanjiti napetosti u našoj regiji – rekao je ministar Peter Hultqvist za švedsku nacionalnu novinsku agenciju TT i dodao: – To pogađa sve zemlje u Baltiku. Prema švedskim medijima, rakete Kalibr imaju domet ciljati nordijsku regiju. Rusko ministarstvo obrane objavilo je u kolovozu da su te korvete ispaljivale krstareće rakete na militante u Siriji.  Ranije u listopadu Rusija je svoje rakete Iskander-M  koje mogu nositi nuklearne glave prebacila u Kalinjingrad, zbog čega su prosvjedovale Latvija i Poljska.  >>U NATO-u bijesni jer je Španjolska pristala pomoći ruskom nosaču zrakoplova 