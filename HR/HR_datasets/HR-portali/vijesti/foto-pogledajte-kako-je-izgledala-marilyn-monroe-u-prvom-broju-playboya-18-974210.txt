Foto: Rex/Cover Images MARILYN MONROE rođena je 1. lipnja 1926. godine pod pravim imenom Norma Jean Mortenson u sirotištu bolnice u Los Angelesu.  23. veljače 1956. godine promijenila je ime u Marilyn Monroe. Bila je filmska glumica, pjevačica, model i svojevrsna ikona, a mnogi je smatraju najpoznatijom američkom filmskom zvijezdom. Dobila je i Zlatni globus za najbolju glumicu u komediji "Neki to vole vruće" te za najomiljeniju svjetsku glumicu. Bila je poznata po komičarskim ulogama, no pred kraj života se okrenula ozbiljnijim ulogama. Umrla je 1962. godine, a njena smrt je i danas predmet brojnih špekulacija i rasprava.  Malo je poznato da je Marilyn Monroe imala govornu manu, odnosno problem s mucanjem, i da je njezin specifični govor posljedica prikrivanja mucanja. 1950. godine imala je dvije plastične operacije - dala je smanjiti nos i postaviti umetak u bradu.  Prekretnica u njezinoj karijeri, pak, nije bila ni operacija ni uloga, nego muški časopis. Za prvu naslovnicu Playboya Marilyn Monroe se skinula 1953. godine. Bio je to prvi broj Playboya koji je odmah osvojio svijet. Marilyn je za fotkanje dobila honorar od sramotnih 50 dolara, a navodno nikad nije upoznala Hugha Hefnera koji je bio opsjednut njome. Jednom su se čuli telefonom, kažu izvori, i to je bilo to.