Dan nakon napada ispred zgrade britanskog parlamenta u Londonu u kojemu je poginulo pet osoba, a dogodio se na prvu obljetnicu krvavih napada u Bruxellesu, policija pretpostavlja da je riječ o "islamskom terorizmu". Četrdesetak osoba je ozlijeđeno kada se bradati muškarac u crnom u srijedu poslijepodne zaletio automobilom u mnoštvo na Westminsterskom mostu, preko puta Big Bena, a zatim nožem ubio policajca pokušavajući ući u parlament. Napadača koji je po mišljenju istražitelja djelovao sam i za kojega čin još nitko nije preuzeo odgovornost, nakon toga je "ustrijelio drugi policajac", rekao je Mark Rowley iz protuterorističke policije. "Neću govoriti o identitetu napadača (...), ali pretpostavljamo da je riječ o islamskom terorizmu", rekao je Rowley u srijedu navečer. Među ozlijeđenima su troje francuskih učenika koji su bili na školskom izletu, dvoje Rumunja, petero Južnokorejaca i Portugalac, objavile su novinske agencije i vlade zemalja kojih su državljani stradali u napadu. Premijerka Theresa May koja je rekla da je napad djelo "izopačenog" uma, istaknula je nakon krizne sjednice vlade da "nas sile zla neće podijeliti". Ovo je najteži napad u Velikoj Britaniji nakon bombaškog napada 7. srpnja 2005. za koji su odgovornost preuzeli simpatizeri Al Qaede, u kojima je u londonskom gradskom prijevozu poginulo 56 ljudi. Sva britanska glasila u četvrtak pišu o napadu, a tabloid Daily Mirror (lijevi) naziva ga "napadom na demokraciju". "Londončani neće dopustiti da ih terorizam uplaši", poručio je londonski gradonačelnik Sadiq Khan. >> Terorizam u Londonu. Raste broj mrtvih i ozlijeđenih >> Kristina: Za pokolj sam doznala od mojih iz Slavonije 