SUBOTA, 13.5. Nadbiskup Đuro Hranić: “Danas smo došli ovamo na Bleiburško polje, odupirući se razornoj zatvorenosti i otvarajući se Bogu, istini i slobodi, nudeći oproštenje svima koji su pripadnicima našeg naroda nanijeli zlo, moleći za Božje milosrđe za sve, te moleći oproštenje od Boga i od onih kojima su pripadnici našega naroda počinili zlo. To je nužno da bismo očistili svoju memoriju od zlopamćenja, da bismo je čistili praštanjem i otvorenošću za pomirenje i zajedništvo unutar našega naroda i sa svim susjednim narodima...” Treba li ovome nešto dodati? NEDJELJA, 14.5. Ma zamisli ti ovoga Pape Frane! Sa Stepincem čeka, a s Gospom međugorskom ne časi ni časa! Nakon što je izjavio da Gospa nije telefonska sekretarica, evo ga sada drito iz oblaka, leteći iz konkurentske Fatime u Portugalu, poručuje da Gospa nije voditeljica odjela koja šalje poruke svakog dana i da žena koju su djeca navodno vidjela 1981. nije Isusova majka. Izgleda da je Papa zaista odlučio perje pušteno iz jastuka 1981., skupiti nazad, a znamo kako takvi pokušaju završavaju. PONEDJELJAK, 15.5. S hrvatskom policijom i pravosuđem nema labavo! Prošle su samo dvije godine, otkad državljanka SAD-a Vanessa Raney maltretira svoju bivšu profesoricu s Filozofskog fakulteta u Zagrebu Ivančicu Banković-Mandić, koja je imala neizmjernu sreću da je pokuša naučiti hrvatski jezik. Vrijedna Vanessa je 700-tinjak dana uhodila, zlostavljala i slala stotine, pa i tisuće sms poruka dnevno profesorici i njenoj obitelji. Na kraju je, prilikom uhićenja, ubola i policajca u vrat. Jesu li joj na kraju oduzeli mobitel? UTORAK, 16.5. Konačno dobra vijest za hrvatsko gospodarstvo, malčice poljuljano blagim potresom u Agrokoru. Kćerka Gazde Ivice, kojoj se, kao i njenom suprugu, braći i tati, Vladin povjerenik Ante Ramljak, ljubazno zahvalio na svemu što su napravili za kompaniju Agrokor i Domovinu, nije gubila vrijeme i ljenčarila, nego je zasukala rukave i osnovala tvrtku ljupkog naziva Srculence. Iako je tvrtka registrirana i za turizam, trgovinu, organiziranje sajmova, predmnijevamo da će joj najbolje ići poslovno savjetovanje i usluge kreditiranja. Dugo kucaj, Srculence! SRIJEDA, 17.5. Slovenci zabranili Thompsonu koncert u Mariboru! Neće se spustiti gusta magla iznad Maribora, Slovenci kopiraju Švicarce, Nijemce i Nizozemce, koji su na Marka već stavili oznaku – verboten! Hrvatski premijer i predsjednica čude se zabrani. Peđa Grbin, za sada, šuti. Hrvatska vojska prati razvoj situacija, ali je za sada u vojarnama. Slovenci, inače, uopće nisu trebali zabraniti koncert. Mogli su samo ponovo gotovo zatvoriti granicu, pa bi koncert propao, jer bi došlo premalo “za hišo pripravljenih” posjetitelja. ČETVRTAK, 18.5. Davor Ivo Stier voli malo duže promisliti, prije nego nešto kaže. Prošlo je skoro mjesec dana od smjene Mostovih ministara i evo nam Stiera s tezom kako to baš i nije bilo u redu. No, fino! Tajming je odličan. Kriza u Agrokoru je prošla, Vlada se stabilizirala i sada je vrijeme za duboke analize. Šalu na stranu, Stierova izjava, izazvala je paniku na politčkoj burzi. Njegove dionice u stalnom su padu, dok su one Milijana Brkića u stalnom porastu. Nema mira među maslinama... PETAK, 19.5. Zadnji dan kampanje za lokalne izbore i maturantska norijada, baš su se fino poklopili. Uglavnom, cirkus na sve strane. Pijani klinci po parkovima i ulicama, opijeni političari na plakatima i pozornicama. Kerum ponovo jaše, Bandić se drži u sedlu. Tko god pobijedi, poručuje pjesmom Arsen, prve žrtve, bit će – janjci: “Gotovo je sa snovima, Na kozliće, opet hajka, Vuk im stoji pred vratima, Tvrdi: “Ja sam vaša majka.” Oni nikad neće pasti - Nove face, stari znanci Bilo tko da je na vlasti, Na kraju se kolju janjci.”