Polaganjem vijenaca podno ruševina nekadašnjeg Borovo commerca obilježena je obljetnica stradanja vukovarske četvrti Borovo naselje. Prema podacima stradalničkih udruga iz Vukovara na sam dan okupacije Borovo naselja, 19. studenog 1991. godine, u toj gradskoj četvrti ubijena 51 osoba dok je u cijeloj četvrti tijekom opsade grada poginulo 176 civila i branitelja. U podrumu Borovo commerca nalazilo se sklonište i ratna bolnica tako da je spas od ratnih stradanja tamo pronašlo oko 800 civila, ranjenika i branitelja. Toga 19. studenoga 115 ih je odvedeno u nepoznato, a i danas se na popisu nestalih nalaze 63 osobe iz Borova naselja. Na sam dan okupacije Borovo naselja ubijena je 51 osoba. Preživjeli branitelji i danas se prisjećaju bačenoga suzavca u podrum skloništa, izlaska pred naoružane pripadnike JNA i paravojnih postrojbi, tenkove, batinjanja, ubojstva, lažna strijeljanja… - Borovo commerce za mnoge je branitelje i civile 1991. značio život, a na današnji dan mnogima je on bio prijeki sud koji ih je osudio na smrt, rekla je predsjednica udruge Vukovarske majke Manda Patko. Prigodni program ispred ruševina Borovo commerca izveli su učenici osnovnih škola Blago Zadro i Siniša Glavašević poslije čega je formirana Kolona sjećanja koja se ulicama ove vukovarske gradske četvrti kretala do crkve Goste Fatimske gdje je misu zadušnicu predvodio biskup sisački, mons. Vlado Košić koji je pozvao na praštanje i oprost. - U Vukovaru se Hrvatska 1991. možda ponajbolje osjetila organizmom koji djeluje kao organizam. Mnogi koji su ovdje poginuli bili su svjesni da svojim životom spašavaju druge živote i Hrvatsku. I ako bi ste dana pitali one naše ranjenike i koji su kolicima, nema kod njih mržnje ni osvetničke ljutnje. Oni su isto u stanju oprostiti onima koji su pucali na njih. To je to shvaćanje, to je to spašavanje svijeta. Jer ako bi išlo po onome "to mene, ja ću njega i po mogućnosti što više", onda bismo brzo nestali. Ovo je obrana života, rekao je Košić. >> Tisuće građana u mimohodu u Splitu, skandirali 'Vukovar, Vukovar!' i 'Oj hrvatska mati, nemoj tugovati'