Foto: Dominikanci.hr  HRVATSKA udruga bolničkih liječnika (HUBOL) žestoko je reagirala na izjavu ministra zdravstva Milana Kujundžića.  >> Kujundžić se pere: Moja izjava o liječnicima i svećenicima izvučena je iz konteksta  >> Ministar zdravstva Kujundžić: Jedan svećenik u bolnici vrijedi više od 20 doktora  Podsjetimo, Kujundžić je, gostujući u srijedu na tribini pod nazivom "O vjeri i politici u odgoju, obrazovanju i zdravstvu" održanoj  u dominikanskom samostanu, izjavio kako, prema njegovom osobnom iskustvu "nekad jedan svećenik u bolnici vrijedi više od 20 doktora".  "Hoćete li angažirati 215 svećenika da nadoknadite nedostatak od 4.300 liječnika?  Na tu su izjavu danas reagirali u HUBOL-u, pri čemu su ustvrdili da je dotična izjava vrlo vjerojatno izraz Kujundžićevih internih uvjerenja prema kolegama čije bi interese trebao zastupati.   U reakciji HUBOL-a, između ostalog, pitaju Kujundžića hoće li angažirati 215 svećenika u zdravstvenom sustavu kako bi nadoknadio nedostatak od 4.300 liječnika.  Reakciju HUBOL-a donosimo u cijelosti:  "Poštovani gospodine ministre,   mir s Vama.  Nismo iznenađeni zbog Vaše jučerašnje izjave da „jedan svećenik u bolnici vrijedi više od 20 doktora“, ona je vrlo vjerojatno, odraz vaših internih uvjerenja prema kolegama čije biste stavove trebali zastupati. Vjerujemo da poznajete definiciju zdravlja Svjetske zdravstvene organizacije kako zdravlje nije puko nepostojanje bolesti, već stanje potpunog fizičkog, mentalnog, duhovnog i socijalnog blagostanja. Pretpostavljamo da vam je od ranije poznato kako hrvatski građani nemaju pravo na ostvarenje zdravlja po kriterijima Svjetske zdravstvene organizacije jer su daleko od socioekonomskog blagostanja. Također predmnijevamo kako ste podrobnim šestomjesečnim analizama zdravstvenog sustava ustanovili kako im niste u mogućnosti osigurati ni fizičko ni mentalno zdravlje jer će se javni zdravstveni sustav urušiti u narednih 5-7 godina, jer u sustavu nećete imati dovoljan broj liječnika. Vjerujemo kako ste duhovno zdravlje stavili u fokus jer je duh zdrav i neoboljiv te predmnijevamo da na taj način mislite smanjiti troškove u zdravstvenom sustavu koji iznose oko 8 milijardi kuna.  Kako do sada Ministarstvo zdravstva nije donijelo niti jednu mjeru koja bi poboljšala status i uvjete rada liječnika, a time i održivog javnog zdravstvenog sustava za građane, pitamo Vas hoćete li angažirati 215 svećenika u zdravstvenom sustavu kako biste nadoknadili nedostatak od 4.300 liječnika?   Nadalje, žalosna je činjenica kako je ministar poljoprivrede g. Tomislav Tolušić, povlačeći oštre poteze i uvodeći strože kontrole uvoznog mesa, napravio više za javno zdravstvo Hrvata nego jedan ministar zdravstva.  Poštovani gospodine ministre, ne mislimo Vas pozvati da se ispričate, nego da počnete raditi. Vaša najbolja isprika kolegama bit će održiv i uređen zdravstveni sustav u kojem će liječnici biti motivirani na ostanak, a hrvatski građani i u javi, ne samo u snu, biti u mogućnosti ostvariti zdravlje po definiciji Svjetske zdravstvene organizacije."