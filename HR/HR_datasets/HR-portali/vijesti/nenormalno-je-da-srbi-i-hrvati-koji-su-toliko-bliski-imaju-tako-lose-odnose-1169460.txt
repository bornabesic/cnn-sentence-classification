Američki veleposlanik u Srbiji Kyle Scott je komentirajući u Subotici srpsko-hrvatske odnose ocijenio da je "nenormalno" da Srbi i Hrvati koji su "toliko bliski" imaju tako loše odnose.  - Naravno da bi odnosi dvije države trebali biti bolji. Mislim da je nenormalno da ljudi koji su toliko bliski imaju tako loše odnose. Mislim da imamo previše povijesti i da bi čelnici i u Srbiji i Hrvatskoj trebali malo više gledati prema naprijed, i što je dobro za njihove građane. U stvari, čini mi se da i jedna i druga vlada to žele ali se politika uvijek umiješa i sve to oteža - izjavio je Scott tijekom posjeta Hrvatskom nacionalnom vijeću (HNV) u Subotici. Hrvati traže zajamčena mjesta u parlamentu U tom kontekstu rekao je kako je u sjedištu vodstva Hrvata u Srbiji kako bi #saznao kakav je položaj hrvatske zajednice i kako preko njih možemo graditi bolje odnose Srbije s drugim susjednim državama". Predsjednik HNV-a Slaven Bačić je poslije sastanka izjavio da je američkom veleposlaniku prenijeta poruka da su manjinska vijeća "snažni podupiratelji Srbije za europske integracije", te da žele da budu uvažavani kao iskreni partneri u dijalogu s vlastima, prenijela je agencija Tanjug. Kada je riječ o otvorenim pitanjima Bačić je naveo da je za hrvatsku zajednicu važno provođenje bilateralnog sporazuma dviju država u dijelu koji se tiče prava na političko predstavljanje. "Sporazumom su predviđena zajamčena mjesta u parlamentima za predstavnike manjina u dvije države i naša je politička težnja u razgovorima s predstavnicima Srbije da se taj dio sporazuma provede", istaknuo je on. Prije posjeta HNV-u američki veleposlanik razgovarao je u Subotici i s čelnicima mađarske zajednice u Srbiji.   