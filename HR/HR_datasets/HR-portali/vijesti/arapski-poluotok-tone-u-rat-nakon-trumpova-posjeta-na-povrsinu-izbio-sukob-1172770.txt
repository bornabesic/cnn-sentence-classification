Arapski poluotok na rubu je rata i svakodnevno rastu tenzije između dvije bogate zemlje u Zaljevu, Katara i Saudijske Arabije. Iako već dulje tinja sukob između S. Arabije, čija kraljevska obitelj podržava vehabijsko-selefijsku ideologiju identičnu ideologiji ISIL-a, i Katara koji podržava Muslimansko bratstvo koje ima istu ideologiju kao i nekoliko terorističkih organizacija koje ratuju u Siriji, sukob je izbio na površinu nakon posjeta američkog predsjednika Donalda Trumpa Saudijskoj Arabiji. Pokrovitelj terorista Naime, na sastanku na vrhu, Trumpa i čelnika 55 zemalja arapsko-islamskog svijeta, Bahrein, Kuvajt, Oman, Saudijska Arabija, Ujedinjeni Arapski Emirati i Egipat tražili su od Trumpa da Muslimansku braću stavi na listu terorističkih organizacija, optužujući Katar da je glavni pokrovitelj terorista i islamskog radikalizma. S obzirom na to da je katarski emir Sheikh Tamim bin Hamad al-Thani sljedbenik Muslimanskog bratstva, smatrao se prozvanim te je došlo do žestoke polemike između S. Arabije i Egipta s jedne i Katara s druge strane. Iako teroristička organizacija Islamska država potiče vehabijsko-selefijsku ideologiju koju podržava i 90% pučanstva S. Arabije, koja je ujedno i glavni financijer te terorističke skupine, američki predsjednik Trump je zbog financijskih interesa, potpisanih ugovora u vrijednosti od 360 milijardi dolara, prihvatio zahtjev S. Arabije. Katar je žestoko odbacio optužbe na svoj račun tvrdeći da ta zemlja nema nikakve veze s radom spornog Muslimanskog bratstva u zemljama Perzijskog zaljeva, nakon čega su S. Arabija, Bahrein i UAE ipak povukli svoje veleposlanike iz Dohe.  “Katar neće promijeniti svoju vanjsku politiku bez obzira na pritiske. To je stvar principa kojih ćemo se držati bez obzira na cijenu. Pravo svake suverene države je da ima vlastitu vanjsku politiku. Katar je zemlja koja pozdravlja svakoga tko traži utočište i nema tog pritiska koji će nas natjerati da progonimo te ljude. Stoga ćemo nastaviti pružati gostoprimstvo članovima Muslimanskog bratstva, uključujući i Youssefa al-Qaradawia”, rekao je katarski dužnosnik braneći fanatičnog, ali utjecajnog klerika i velikog kritičara Saudijske Arabije i UAE te ostalih zemalja Zaljeva, duhovnog vođu Muslimanskog bratstva, čije izručenje Egipat već dulje traži zbog umiješanosti u terorizam. Nema sumnje da se S. Arabija, uz probleme i napetosti unutar kraljevske obitelji, boji pobune ili tzv. Arapskog proljeća, koje je do sada u svim zemljama njime zahvaćenim pokrenulo upravo Muslimansko bratstvo, financirano iz Katara i medijski pokriveno satelitskom TV postajom Al-Jazeera. Da je rat zapravo neizbježan dokazuje i izjava egipatskog predsjednika Al Sisija koji je nakon terorističkog napada na kršćanske Kopte izravno zaprijetio da će uz Libiju i Katar biti meta egipatskih bombardera. Obračun s propagandom Tenzije između Egipta i Katara traju već dulje. Egipat je bio među prvima koji se nakon svrgavanja Mohameda Morsija obračunao s katarskom propagandom. U Kairu su od kraja 2013. u pritvoru trojica novinara televizije Al-Jazeera English, a optuženi su za ugrožavanje nacionalne sigurnosti te zbog sudjelovanja u radu i pomaganju terorističkoj organizaciji Muslimanskom bratstvu. Sigurno je da se S. Arabija uz potporu Trumpa, u slučaju da u aktivnostima Katara, koji je dobio potporu turskog predsjednika Erdoğana, prepozna ugrozu vlastite sigurnosti, neće zaustaviti na parcijalnim rješenjima. Saudijci bi se mogli odlučiti na vojnu intervenciju poput one u Jemenu i Bahreinu i svrgavanje vlasti u Kataru, pogotovo jer se bliži odlazak s političke scene kralja Abdullaha koji je teško bolestan. Saudijska Arabija strahuje kako postoji mogućnost da se Muslimansko bratstvo aktivno uključi u prijenos ovlasti s kralja Abdullaha na njegova nasljednika i obitelj Al-Saud pomete s političke pozornice Arapskog poluotoka.