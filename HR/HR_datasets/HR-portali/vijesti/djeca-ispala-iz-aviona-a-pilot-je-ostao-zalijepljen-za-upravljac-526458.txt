Prema istrazi koja se provodi nakon pada malog zrakoplova južno od Mostara, u kojem je poginulo petero ljudi, od kojih troje djece, tijekom posljednjeg leta nisu zabilježeni tehnički problemi na letjelici, saznaje Večernji list BiH. Vjerojatni uzrok nesreće je srčani udar pilota aviona. Tim koji je radio na terenu dobio je i zapis s Kontrolnog tornja Aerodroma koji je nadzirao sve letove koji su se odvijali kobnog 13. svibnja. Tijekom posljednjeg leta kontrola nije imala nikakvu komunikaciju s pilotom Ivanom Karačićem Istraga je pokazala kako je zrakoplov također pao pod jako oštrim kutem nakon čega se odmah raspao, pukao je jedan kotač, krilo se odlomilo nakon sudaru sa stupom koji ograđuje područje mostarskog Aluminijskog kombinata, jedan dio trupa se odvojio. Četvero putnika, tj. mala djeca Lana i Luka Lovrić, te Arman Hadžiomerović i mladić Muhamed Sipović, ispali su iz letjelice. Pilot Ivan Karačić, čije je tijelo djelomično nagorjelo, bio je doslovno zgrčen i “zalijepljen” za upravljač. Prema pisanju Večernjeg lista, to sugerira na isti odgovor koji su ranije neslužbeno dobili iz istrage kako je Ivan Karačić, koji je i ranije imao određenih zdravstvenih problema, doživio vjerojatno srčani udar. Inače, tehnički dio istrage, koju je provodila komisija državnog ministarstva komunikacija i prometa, završen je. Ta je komisija izvještaj dostavila u Ministarstvo, nakon čega je ono proslijeđeno tužiteljici Diani Kajmaković koja vodi cijelu istragu. Na nedjeljnoj utakmici na kojoj su proslavili novi naslov prvaka BiH nogometaši Zrinjskog su pobjedu posvetili te na travnjak uoči utakmice izašli u majicama s likom dječaka Luke Lovrića koji je poginuo u ovoj nesreći. Mali Luka je bio kapetan pionirske momčadi Zrinjskog. Njegovim roditeljima sinoć su darovali dres s potpisom igrača i medalju za naslov prvaka.