Skupina od 91 zatvorenika pobjegla je iz zatvora Parnamirim u državi Rio Grande do Norte na sjeveroistoku Brazila tunelom dugim trideset metara, objavila je državna agencija Brasil u četvrtak navečer. Devet bjegunaca policija je uspjela uhvatiti, a lokalne vlasti rasporedile su velik broj policajaca u potragu za preostalih 82 koji su još u bijegu. U istoj državi u siječnju se dogodio drugi masovni bijeg zatvorenika iz zatvora Alcaçuz odakle je pobjeglo 56 zatvorenika nakon krvave pobune i sukoba između protivničkih frakcija u kojima je 26 osoba poginulo. Pravosudni podaci pokazuju da je zatvor Parnamirim bio daleko prenapučen jer je kapacitiran za 382 zatvorenika, a u njemu je bilo njih 589. Bespoštedni rat između banda narkokartela potaknuo je početkom godine val nasilja u pretrpanim i trošnim zatvorima Brazila, napose u sjevernoj pokrajini koja graniči s Peruom i Kolumbijom odakle stiže kokain. Sa 622.000 zatvorenika, prema službenim podacima ministarstva pravosuđa krajem 2014., Brazil ima četvrtu najveću zatvoreničku populaciju u svijetu nakon Sjedinjenih Država, Kine i Rusije. Na nacionalnoj razini, postotak popunjenosti zatvora iznosi 167 posto, a zatvorski uvjeti su krajnje nezdravi.