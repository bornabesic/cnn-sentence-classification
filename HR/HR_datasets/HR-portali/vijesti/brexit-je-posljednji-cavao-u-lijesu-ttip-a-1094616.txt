Izlazak Velike Britanije iz Europske unije još je jedan golemi korak natrag za veliki sporazum SAD-a i EU-a o slobodnoj trgovini koji je već bio zapeo zbog dubokih razlika i sve većeg protivljenja trgovinskim sporazumima na oba kontinenta. Povijesni razvod pokrenut glasovanjrm u četvrtak gotovo će sigurno dodatno odgoditi bitniji napredak u razgovorima o Transatlantskom trgovačkom i investicijskom partnerstvu (TTIP) dok preostalih 27 članica ne riješe njihov novi odnos s Britanijom, ocijenili su danas stručnjaci za trgovinu. Uz francuske i njemačke dužnosnike koji sve više izražavaju skepsu spram izgleda TTIP-a na uspjeh, izlazak Velike Britanije iz sporazuma mogao bi pokopati nade u postizanje dogovora prije no što u siječnju predsjednik SAD-a Barack Obama  napusti položaj. "To je još jedan razlog zašto će TTIP vjerojatno biti odgođen", rekla je Heather Conley, direktorice Europskog programa washingtonskog Centra za strateške i međunarodne studije. "No, budimo iskreni, vjerujem da TTIP do najranije 2018. ne ide dalje", rekla je. Ni trgovinsko predstavništvo SAD-a, ni uprava za trgovinu Europske komisije nisu željeli komentirati posljedice glasovanja o britanskom izlasku iz EU-a. Očekuje se da će se pregovarači o TTIP-u ipak sastati u Bruxellesu sredinom srpnja kako je planirano, no ti razgovori će biti usredotočeni na manje proturječna pitanja dok će se rješavanje osjetljivijih razlika prepustiti političkim čelnicima SAD-a i EU-a. Nejasno je i kada će Britanija formalno pokrenuti postupak razdvajanja  koji će trajati najmanje dvije godine. Analitičari su, međutim, rekli da su obje strane izbjegavale na stol staviti svoje najbolje ponude jer novi predsjednik SAD-a dužnost preuzima u siječnju, a bliže se i izbori u Francuskoj i Njemačkoj 2017. godine. Brexit će idućih mjeseci zaokupiti EU dužnosnike jer moraju i pokrenuti pregovore s Londonom oko budućih uvjeta trgovine između EU-a i Velike Britanije te odrediti svoje prioritete nakon Brexita, rekao je Hosuk Lee-Makiyama, direktor bruxelleskog Europskog centra za međunarodnu gospodarsku politiku. Odlazak Britanije mogao bi sučeliti pregovarače iz SAD-a  s europskom stranom koja će biti nepopustljivija u nekim pitanjima, rekao je Chad Bown iz washingtonskog Peterson instituta za međunarodnu ekonomiju. "Kako je Ujedinjeno Kraljevstvo dio koalicije trgovinski liberalnih gospodarstava u EU-u, SAD za drugom  stranom stola u Bruxellesu gubi jednu od zemalja koja slično razmišlja", rekao je Bown, bivši ekonomist Svjetske banke. Lee-Makiyama, koji također ne vidi velike izglede za postizanje sporazuma prije 2018., primjećuje, međutim, da bi britanski izlazak mogao eliminirati jedan izvor neslaganja jer je Ujedinjeno Kraljevstvo ustrajavalo na poglavlju o financijskim uslgama u sporazumu. "Jedini stvarni predlagač regulacije bankarskog poslovanja u TTIP-u je Ujedinjeno Kraljevstvo. Njemačka i Francuska su vjerojatno spremne to pustiti", rekao je. "Još uvijek ostaje oko 20 neriješenih pitanja gotovo iste složenosti". Pregovori o TTIP-u, koji su počeli prije tri godine, nisu uspjeli riješiti velike razlike oko poljoprivrede gdje EU nije pokazala veliku spremnost da mijenja propise o sigurnosti hrane koji zabranjuju američku govedinu uzgojenu pomoću hormona, propise za genetski modificiranu hranu, ili da odstupi od strogo čuvanih pravila za geografsko porijeklo hrane, poput sireva Asiago i feta. Europski pregovarači su su žalili da su Sjedinjene Države ponudile premalo glede otvaranja svojeg golemog saveznog, državnog i lokalnog tržišta javne nabave za europske ponuđače. Europa također želi pristup ključnim sektorima SAD-a poput pomorskog prometa i zrakoplovstva, dok su američki pregovarači frustrirani nemogućnošću pristupa u oko 200 europskih sektora, od zdravstvene skrbi do obrazovanja. Dvije se strane duboko razilaze i u pitanju rješavanja sporova. SAD je za tradicionalni obvezujući arbitražni pristup, dok Europljani žele  sustav nalik sudskom koji dopušta prizive. Veći je napredak ostvaren u usklađivanju regulativa poput onih za sigurnosne pojaseve, označavanje odjeće i farmaceutski nadzor. 