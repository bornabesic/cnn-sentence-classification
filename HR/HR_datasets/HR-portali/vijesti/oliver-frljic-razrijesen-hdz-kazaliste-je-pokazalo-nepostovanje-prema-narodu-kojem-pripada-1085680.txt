Na sjednici riječkoga Gradskog vijeća u četvrtak je na vlastiti zahtjev dužnosti intedanta HNK Ivana pl. Zajca razriješen Oliver Frljić, a za vršitelja dužnosti, do dovršetka natječaja za izbor novoga intendanta, potvrđen je dosadašnji ravnatelj Opere HNK i zamjenik intendanta Marin Blažević. S Blaževićevim imenovanjem za vršitelja dužnosti intendanta nisu se složili vijećnici HDZ-a i nezavisni vijećnik Hrvoje Burić, koji je tu stranku napustio ovoga tjedna. Frljić je od kazališnog vijeća zatražio da ga se razriješi dužnosti intendanta zbog, kako je naveo u zamolbi, zahtjevnosti obveza u sklopu pripreme dijela programa Europske prijestolnice kulture 2020 u Rijeci te nemogućnosti obavljanja tih poslova istovremeno. Kazališno vijeće najavilo je da će o pokretanju natječaja za izbor novog intendanta raspravljati na sjednici u petak. Vijećnik Liste za Rijeku Predrag Miletić je, najavljujući suzdržanost trojice vijećnika kluba Liste za Rijeku i Akcije mladih, rekao da je je kadroviranje u riječkome HNK neozbiljno jer su Frljić i Blažević postavljeni na čelne funkcije u kazalištu devet mjeseci prije isteka mandata dotadašnjoj intendantici, a sada Frljić odlazi na pola mandata. Kazalište je zaslužilo manje manipulacija, rekao je. Tea Čaljkušić Mance (HDZ) navela je da Frljića nije ni bilo u Rijeci dok je bio intendant, nego je radio u drugim kazalištima. Istaknula je da mnogo djelatnika kazališta nema odgovarajuću stručnu spremu, da je u proteklom mandatu uprave kazalište pokazalo nepoštovanje prema narodu kojem pripada, a da su Frljić i Blažević iskazivali bahatost te vrijeđali kolege i tako zaratili s mnogima. "Diletantska ali glasna dimna zavjesa koju su podigli je u cilju skretanja pažnje s nedostatka njihova umjetničkih, organizacijskih i profesionalnih sposobnosti za upravljanje nacionalnim kazalištem", rekla je. Vuk Prica (SDP) ustvrdio je da je kazalište doživjelo uzlet tijekom protekloga mandata, da je postavljen niz vrhunskih predstava, navevši da ga žaloste napadi na Frljića zbog, kako je rekao, njegova poticanja na rasprave o hrvatskoj povijesti. Nezavisni vijećnik Hrvoje Burić rekao je da je u tijeku pet sudskih postupaka zbog mobinga ili izvanrednih otkaza u HNK tijekom proteklog mandata, a da će na kraju porezni obveznici platiti svu štetu. Rekao je da ima informacije da se podaci o broju pretplatnika i gledanosti lažiraju.  Gradonačelnik Vojko Obersnel (SDP) istaknuo je da je u mandatu Olivera Frljića povećan broj pretplatnika te gledatelja predstava i koncerata, da je 2015. godine premijera bilo za 55 posto više nego godinu prije. Naglasio je da je on više nego zadovoljan radom Frljića. 