Državno odvjetništvo BiH potvrdilo je danas, odgovarajući na brojne upite oko navodnih novih prijava protiv hrvatskih generala i časnika, kako u posljednje vrijeme nisu dobili nove materijale iz MUP-a Republike Srpske te da su o svim predmetima koji se vode protiv hrvatskih državljana izvijestili kolege iz hrvatskog Državnog odvjetništva još u kolovozu 2014.   "U skorije vrijeme Državno odvjetništvo BiH nije zaprimilo nikakav materijal iz MUP-a RS", navodi se u pisanome odgovoru glasnogovornika tužiteljstva BiH Borisa Grubešića nakon što su mediji tijekom dana prenosili  kako je navodno prijavljeno 16 hrvatskih generala, uključujući Antu Gotovinu i Damira Krstičevića.  Državno odvjetništvo BiH navodi također da su pravosudne vlasti Hrvatske sa svim prijavama upoznate prije dvije godine.  "O predmetima koji postoje u Državnom odvjetništvu BiH, a odnose se na hrvatske državljane koji borave u Republici Hrvatskoj, Državno odvjetništvo BiH upoznalo je kolege iz Državnog odvjetništva Republike Hrvatske prilikom posjete glavnog državnog odvjetnika Hrvatske 21. kolovoza 2014. godine", dodaje se.  Iz Državnog odvjetništva BiH naveli su da su tijekom svakog susreta s kolegama iz Državnog odvjetništva RH, sukladno Protokolu o suradnji, inicirali potrebu rješavanja ovih predmeta, jednako kao i u slučaju suradnje s Tužiteljstvom za ratne zločine Srbije i Vrhovnim tužiteljstvom Crne Gore, vezano za predmete protiv državljana tih zemalja.  Glasnogovornica Ministarstva unutarnjih poslova Republike Srpske Mirna Miljanović opovrgnula je u petak navode da su Tužiteljstvu BiH upućeni novi izvještaji protiv hrvatskih generala i časnika za ratne zločine počinjene nad Srbima. Po ranijim medijskim navodima, navodne nove prijave su podnesene zbog zločina počinjenih u rujnu i listopadu 1995. u sklopu operacija Maestral i Južni Potez, koje su na teritoriju BiH zajednički izvodile postrojbe HV-a i HVO-a odmah nakon okončanja akcije Oluje. >> Grabar-Kitarović: Posljednje događaje u BiH vidim kao pokušaj zastrašivanja Hrvata 