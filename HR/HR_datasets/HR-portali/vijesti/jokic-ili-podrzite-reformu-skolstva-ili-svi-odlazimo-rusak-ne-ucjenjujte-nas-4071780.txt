Sedmeročlani tim ekspertne radne skupine za provedbu reforme školstva jučer je najavio svoje ostavke. Kao razlog odustajanja od daljnjeg rada na reformi naveli su politički pritisak i deklarativnu podršku vladajuće garniture. Voditelj skupine Boris Jokić javno je progovorio o onome što ih tišti posljednjih 16 mjeseci koliko rade na reformi: ne postoji, niti je postojala, stvarna potpora reformi; pojedinim članovima radnih skupina (nastavnicima iz škola) od rujna nisu stigli ugovori niti honorari; nije objavljen javni poziv za škole koje u reformi kane sudjelovati od jeseni - ne zna se ima li novca za reformu niti kada se ona uvodi eksperimentalno. Izravan povod za jučerašnju presicu bio je prošlotjedni zaključak saborskog Odbora za obrazovanje prema kojemu ekspertnu radnu skupinu za reformu treba proširiti s deset novih članova. Jokić je to nazvao političkim pritiskom na koji ne namjerava pristati. Ministru obrazovanja Predragu Šustaru dao je rok do sutra u 10 sati za ispunjenje ključnih uvjeta za nastavak reforme. - Treba jasno reći kada će početi reforma, ima li novca, isplatiti ljudima honorare, ali i odbaciti zaključke saborskog Odbora jer na političke pritiske nećemo pristati.  Ako to ne učini do srijede, zahvalit ćemo svima i okončati posao - rekao je Jokić, čiji je tim krajnje nezadovoljan zaključcima Odbora, prema kojima bi im se priključilo deset ljudi iz predmeta hrvatski jezik, matematika, povijest, pedagogija, kemija, biologija, fizika, informatika, tjelesna i likovna kultura. Tvrde da ovakav zaključak pokazuje potpuno nepoznavanje procesa koji uključuje 52 radne skupine izabrane javnim pozivom. - Riječ je o demokratskom i javno transparentnom postupku odabira ljudi. Ovoj zemlji ne trebaju cenzorske nadskupine koje bi nas vratile u stara vremena. Ako baš hoćete, ovo podsjeća na ostavštinu komunističkog sustava, a na to ne možemo pristati. Na proširenje naše skupine smo i više no spremni, no ne i na politički pritisak.  Ovo je stvar svakog roditelja i djeteta, ovo je budućnost Hrvatske, ovo nije stvar političkih odluka s visine - poručeno je. Iako je politički vrh dosad javno izrekao da podržava kurikularnu reformu, Jokić očekuje da se podrška realizira. Pred novinarima je pročitao mail učiteljice uključene u radnu skupinu koja se pita - dokle će kreditirati državu jer na reformi od početka radi bez ugovora i naknade, zbog čega sama plaća troškove službenih putovanja i ulazi u minus. - Ovo je samo primjer, takvih ljudi koji nisu dobili ugovore i honorare je puno. Ako država želi reformu na ozbiljan način, resursi moraju biti osigurani. Podrška bilo koje političke opcije nije stvarna ako nije operativna - poručio je voditelj skupine. Jokić je poručio da struka mora biti ispred politike i da neće dopustiti da opozicija i vlast reformom barataju  kao s kolačićem. - Zamislite, u Japanu ljudi daju otkaz ako vlak kasni jednu minutu, a pogledajte ovu neodgovornost. Ljudi su prošli svako selo u Hrvatskoj zbog reforme, a nisu bili za to plaćeni.  Zahvaljujući njima, u Ličkom Osiku znaju više o obrazovnoj reformi od ljudi u vlasti - rekao je. Nakon konferencije za novinare, ministar Šustar pozvao je na sastanak predsjednicu Odbora Gordanu Rusak i Borisa Jokića. Sastanak je trajao oko dva sata, no zaključka, kao ni ministrove izjave, nije bilo. U izjavi Jutarnjem Gordana Rusak je pojasnila što njezin Odbor želi s reformom: - Odbor ovim želi postići da oni koji pišu reformske dokumente samostalno ne odlučuju što će biti prihvaćeno iz stručne i javne rasprave, a što neće. Na koji god način to bude ostvarivo, Odbor će prihvatiti. Jokićevu izjavu da ministru daje vremena do sutra, kada očekuje da će odbaciti zaključke Odbora nazvala je ultimatumom i pritiskom. - Ovo je pritisak gospodina Jokića na saborski Odbor, ali i na ministra.  Voljela bih da se odluke donose bez pritiska i ultimatuma - rekla je. Na upit hoće li se smatrati odgovornom ako se zbog zaključaka Odbora kojem je na čelu reformski tim povuče, izjavila je: - Ne smatram se odgovornom za povlačenje skupine. Nudim im dijalog. Ako ga neće ili ne mogu prihvatiti, onda je to njihova odluka, nije moja krivnja. Iz MZOS su poslali pripćenje iz kojeg se može iščitati da očekuju nastavak reforme, kao i daljnji rad reformske skupine kojoj je Vlada povjerila mandat.   listopad 2014. - Sabor donio Strategiju obrazovanja, znanosti i tehnologije, čiji je dio kurikularna reforma veljača 2015. - počela s radom ekspertna radna skupina travanj - lipanj 2015. javni pozivi za prijavu kandidata za članove stručnih radnih skupina siječanj 2016. - prvi primjeri radnih verzija novih kurikuluma veljača 2016. - objava prijedloga kurikularnih dokumenata ožujak 2016. - objavljen prijedlog proširenog popisa lektire ožujak - svibanj 2016. - stručna rasprava o 52 kurikularna dokumenta --------------------------------------------------------------------------------------------------------------------------------- 1846 zaključaka sa skupova 913 stručnjaka iz institucija dalo komentare 64.847 ukupan broj sudionika na skupovima županijskih stručnih vijeća 35.000 komentara na 52 dokumenta 1000 komentara dobili neki predmeti