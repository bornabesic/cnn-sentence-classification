Kada bih vam sada mogao naslikati svoju sliku Hrvatske, u budućnosti bio bi to osmijeh djeteta. Osmijeh koji govori da mu u školi nije dosadno i teško, osmijeh koji kaže da tete u vrtiću uvijek imaju vremena za njega. Osmijeh kojim pozdravlja svoje roditelje, zadovoljne što mu mogu kupiti veći stan u kojem ima svoju sobu. Govorio je tako prvi predsjednik SDP-a Ivica Račan kojeg su se stranački kolege, ministri iz njegove Vlade i prijatelji prisjetili danas u povodu desete obljetnice njegove smrti u maloj dvorani Vatroslava Lisinskog. Velik za velike odluke Bila je to prava prilika za prisjećanje na njegov lik i djelo, sve što je učinio za Hrvatsku, hrvatsko društvo, za hrvatsku socijaldemokraciju, za SDP. – Ono što su mu mnogi ljudi zamjerali bila je vrlina. Nije imao svoje ljude, uključivao je, poštivao, polemizirao i uvjeravao ih. Ne isključivao. Bio je dosljedan i principijelan. Bila mi je čast surađivati s njime i zbog te mi je suradnje manje neugodno reći da sam političar – rekao je Davorko Vidović. Antun Vujić kazao je za Račana da je bio velik kada su se donosile velike odluke. Imao je, kaže, znanja, iskustva, političku vještinu. – S njime je hrvatska ljevica raskrstila sa svojim totalitarizmom, potvrdio se kao obnovitelj socijaldemokracije, njezina značenja u hrvatskom društvu – kazao je Vujić. Prisjetio se i svojeg govora koji je održao kada je Ivica Račan umro i kada mu je, nakon što mu je zahvalio za sve što je učinio, kazao da “sada mi moramo učiniti svoje”. No odgovor na to pitanje, danas, nakon deset godina, nije, kaže, jednostavan. Kao što nije jednostavno ni pitanje što je socijaldemokracija danas. – Odgovor na to ne možemo dati na ovom skupu, ali na nekim budućim bismo trebali – kazao je Vujić. Okupljenima se obratio i bivši predsjednik SDP-a koji je dobio i najveći pljesak, a kojeg su danas gotovo svi željeli pozdraviti. Milanović je govorio o otvorenom društvu, koje je sanjao i Ivica Račan, za koje se i on zalagao i u čemu su, kazao je, i uspjeli. – Račan i naši ljudi održali su stranku, glavu iznad vode, i od 2000. do danas SDP, kada brojimo glasove birača, bio je najjača opcija u Hrvatskoj – kazao je Milanović. Kazao je i da je u politiku ušao zbog Ivice Račana i da je gledao upravo u njega kada je razmišljao o tome kako da on doprinese otvorenom društvu. Braniti prostor slobode Govorio je i o činjenici da je SDP uz još nekoliko socijaldemokratskih stranaka u Europi jedina stranka koja je na izborima prešla 30 posto. – To je važno i vjerujem da ćemo to održati. Važno je da budemo prisutni i branimo prostor slobode. Treba nastaviti, boriti se i dalje. Okupiti sve koji se žele boriti da Hrvatska uspije, a to može samo ako je otvorena. Držimo se zajedno, dolaze teška vremena za Europu, za socijaldemokraciju. Ne dajte se – poručio je Milanović. Emotivan govor održao je i novi šef SDP-a Davor Bernardić. Kazao je da je u Račanovu pogledu vidio odlučnost da provede stvari u koje je duboko vjerovao. – Imao je snage i odlučnosti da usred Beograda kaže ne i da usred Zagreba kaže da za demokratske promjene. Političko djelovanje nije shvaćao kao kolekciju prilika za samohvalu. Bio je skroman čovjek bez ljubavi za političke titule i ceremonije – kazao je Bernardić i obećao da će se potruditi osnovati političku akademiju s njegovim imenom.      