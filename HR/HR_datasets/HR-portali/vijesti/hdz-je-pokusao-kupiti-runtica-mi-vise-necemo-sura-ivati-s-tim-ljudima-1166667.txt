Predsjednik Hrvatskog sabora i Mosta nezavisnih lista Božo Petrov optužio je u nedjelju HDZ da je pokušao "kupiti" njihova zastupnika Hrvoja Runtića obećanjima da će mu se deblokirati račun i vratiti ovršena kuća ako u glasuje za ministra Zdravka Marića. U ekskluzivnom intervjuu za "Točku na tjedan" N1 nije rekao tko je to Runtiću nudio, nego samo da su ljudi koji su ga kontaktirali tvrdili da su članovi HDZ-a.   "Oni su kontaktirali našeg zastupnika Hrvoja Runtića obećavajući mu i brda i doline. Obećavajući mu da će biti deblokiran njegov račun, da neće imati dugova, da će se kuća vratiti. Pitali su ga ima li problema s Ovršnim zakonom. Da će se uvrstiti sve što poželi u Ovršni zakon samo da glasa za Zdravka Marića, a nakon toga i za povjerenje vladi Andreja Plenkovića i to je najgora stvar koja se može dogoditi. Ja neću dopustiti da Sabor bude tržnica! Sabor nije tržnica!", rekao je Petrov.  Ustvrdio je da HDZ nema parlamentarnu većini o poručio da premijer Andrej Plenković mora reći je li "obmanuo cijelu hrvatsku javnost, je li lagao cijeloj hrvatskoj javnosti u trenutku kad je govorio da je sve u redu, da nema krize Vlade, da neće biti izbora". "On to treba pokazati u Saboru. Mi trebamo znati, cijela hrvatska javnost treba znati, postoji li kriza Vlade, postoji li 76 ruku u Saboru koji podupiru rad ove Vlade. U tom trenutku će se znati je li on obmanuo hrvatsku javnost, ima li Hrvatska uopće Vladu ili trebamo ići na izbore", istaknuo je Petrov. Izjavio je kako zna da HDZ pokušava prikazati 79 potpisa protiv njega, kao predsjednika Sabora za legitimitet rada Vlade. "Oni trebaju naći 76 potpisa za rad Vlade. Oni cijelo vrijeme pokušavaju obmanuti javnost da Vlada uživa povjerenje Sabora, a prvi pravi test vidjet će se u trenutku kad se bude raspravljalo o ministru financija, Zdravku Mariću i, naposljetku, u glasovanju o opozivu ministra financija Marića", rekao je Petrov. Na pitanje hoće li se o smjeni predsjednika Sabora glasati prije nego što se utvrdi postoji li nova parlamentarna većina, ponovio je da će pravi test biti izglasavanje povjerenja Zdravku Mariću. "U tom trenutku, ako Andrej Plenković ne može obraniti svog ministra financija, to znači da zapravo ta Vlada pada. Ta Vlada nema parlamentarnu većinu, ta Vlada više ne može funkcionirati, a sigurno neću dopustiti da se radi na bilo kakav način komedija. Ono što se danas događa i što mogu reći, što je iznimno zabrinjavajuće i što cijela hrvatska javnost treba znati - Ne samo da HDZ nema parlamentarnu većinu, nego HDZ nažalost u ovom trenutku pokušava pridobiti, i to je lijepo rečeno, neke druge zastupnike u tu novu parlamentarnu većinu. Nažalost, ne pridobiti, nego kupiti", rekao je Petrov. Saborski zastupnik Mosta Hrvoje Runtić rekao je za N1 da su ga "vrbovali" HDZ-ovci da ne glasa protiv Zdravka Marića u Saboru te je, kaže, sve prijavio i policiji. 