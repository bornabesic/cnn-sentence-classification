Foto: Getty Images/Guliver Image SEBASTIAN VETTEL odvozio je uvjerljivo najbrže vrijeme na drugom slobodnom treningu za VN Monaka i pritom popravio Hamiltonov rekord kruga s prvoga treninga za sedam desetinki sekunde, a Mercedesovi vozači bili su tek osmi i deseti najbrži.  Nakon što je Hamilton na prvom treningu odvozio dvije desetinke brže vrijeme od dosadašnjeg rekorda staze (Ricciardov pole position iz 2016.), još pet vozača dodatno je popravilo njegovo vrijeme na drugom slobodnom treningu.  Kvyat u Toro Rossu to je učinio prvi (1:13.331), a zatim i Ricciardo u Red Bullu (1:13.207), ali Vettel je njihova vremena znatno popravio s vrlo brzim krugom na ultrasoft gumama (1:12.720), što je prvi put da je netko u Monaku vozio ispod 1:13.  Vettel je najbrže vrijeme odvozio, iako je prvih dvadesetak minuta proveo u garaži dok su mehaničari radili na njegovu bolidu, a u krugu prije najbržeg Nijemac je blokirao prednji desni kotač na kočenju.  Vettel je mogao ići i brže da u posljednjem zavoju nije imao proklizavanje koje je utjecalo na njegovu izlaznu brzinu na startno-ciljni pravac. Vettel je samo jednom izborio pole-position u Monaku Hamilton i Bottas drugi trening završili su tek na osmom i desetom mjestu, što je rijetko loš rezultat za Mercedes, bez obzira na to što je riječ o slobodnom treningu.  “Ne znam što im se danas dogodilo, pomalo je čudno", rekao je Vettel: "Prilično sam siguran da postoji razlog i da će u subotu ponovno biti u punoj snazi pa će biti blizu, također i s Red Bullom. Bio sam prilično zadovoljan poslijepodne, ujutro je bilo pomalo divlje s dodirivanjem ograde nekoliko puta, ali poslijepodne se činilo bolje. Ovdje je uvijek jako važno imati dobar osjećaj za bolid, moći spojiti dobar krug pa ne možete uvijek samo gledati najbolje vrijeme koje ste postavili. Ali uspjeli smo sve spojiti i prilično smo sretni".   Vettel je na pole positionu u Monaku bio jednom, 2011. u Red Bullu, a Ferrari je posljednji put prvi startao 2008., kada je Massa startao prvi ispred Raikkonena.  Posljednju pobjedu za Ferrari osigurao je Michael Schumacher 2001., kada je pobijedio ispred Rubensa Barrichella.  Raikkonen treći, Hamilton osmi  Kimi Raikkonen bio je treći najbrži u drugom Ferrariju, ali više od pola sekunde sporiji od momčadskog kolege. Kvyat je ponovno bio sjajan u Toro Rossu, ovoga puta na četvrtom mjestu s 0.611 sekundi zaostatka, ali Sainz je ovoga puta bio puno bliže, na petom mjestu s 0.069 sekundi sporijim vremenom.  Verstappen u Red Bullu bio je šesti najbrži s 0.766 sekundi zaostatka i posljednji je vozač koji je zaostao manje od sekunde za Vettelovim vremenom. Perez u Force Indiji ponovno je bio u najbržih deset, ovoga puta na sedmom mjestu s 1.079 sekundi zaostatka i 44 odvožena kruga.  Lewis Hamilton bio je tek osmi za Mercedes s 1.170 sekundi zaostatka i četiri desetinke sporijim vremenom nego na prvom treningu, a Magnussen je ponovno bio brži od dvojice Haasovih vozača na devetom mjestu.  Bottas je u drugom Mercedesu zatvorio krug najbržih deset, a iza njega smjestili su se vozači McLaren Honde Vandoorne i Button s 1,2 sekunde zaostatka – Button je ponovno bio sporiji, ali ovoga puta za samo 0.035 sekundi.  Massa je bio 13. za Williams, tri mjesta i pola sekunde ispred Strolla koji se razbio u posljednjoj trećini treninga i time ranije završio svoj nastup (27 krugova), a Grosjean i Ocon smjestili su se između dvojice Williamsovih vozača na 14. i 15. mjestu.  Hulkenberg je imao puno bolji drugi trening nakon što je prvi gotovo u potpunosti propustio zbog mehaničkih problema, a Nijemac je završio 17. najbrži s 40 krugova. Njegov momčadski kolega Palmer nije bio te sreće jer ga je kvar na motoru ograničio na samo osam krugova, a bio je brži od tek dva Saubera na 18. mjestu.  Ericssona na pretposljednjem i Wehrleina na posljednjem mjestu dijelile su samo četiri tisućinke sekunde.