Predsjednik Sabora i glavni tajnik HDZ-a Gordan Jandroković održao je konferenciju za novinare u 13.30 u prostorijama HDZ-a. Rekao je da je HDZ poslao 3 ključne poruke.  - Ostvarili smo sve ključne strateške ciljeve. Najavljivali smo da ćemo osvojiti sve ono što smo i osvojili. Osim toga, potvrdili smo da smo uvjerljivo najjača stranka u Hrvatskoj. Naš postotak je uvjerljivo veći od svih koji svakodnevno izazivaju prijevremene parlamentarne izbore, rekao je Jandroković. Dodao je kako su ovi lokalni izbori pokazali da su građani ovakvim odabirom dali potporu politici političke stabilnosti Vlade RH i da građani podržavaju rad HDZ-ovu većine. - Sada bih prešao na brojke jer svi govore da su pobijedili. Brojke su neumoljive, rekao je HDZ-ov tajnik i počeo nabrajati konkretne rezultate lokalnih izbora, izjavio je. Spomenuo je veliku razliku između rezultata i HDZ-a i rezultata koje je polučio SDP.  - Imamo gradonačelnike u 43 grada, a u 2013. smo ih nakon prvog kruga imali 25. SDP je pobijedio u samo 13 gradova. 2013. smo pobijedili u 138 općina u prvome krugu, a ovoga puta u njih 168. SDP je pobijedio u 32 općine. Mislim da je svakome tko je objektivan jasno da je HDZ uvjerljivi pobjednik ovih lokalnih izbora. Spominjao sam samo SDP jer su druge političke opcije ostvarile još puno slabiji rezultat, rekao je Jandroković. Dodao je kako će u drugom krugu HDZ još više poboljšati rezultate. - U drugi krug je ušlo još naših 45 kandidata za gradonačelnike te 73 za načelnike općina. Dodao bih da smo osvojili 12 županija, a osvojit ćemo i Koprivničko - križevačko gdje podržavamo Darka Korena, kazao je. Osvrnuo se i na loš rezultat HDZ-ovog kandidata za gradonačelnika Zagreba.  - Na žalost, već dugi niz godina u Zagrebu ne ostvarujemo očekivane rezultate. I ovog puta je naš rezultat ispod očekivanja. Međutim, ovog puta je biračko tijelo od centra na desno rasporedilo svoje glasove na 4 kandidata. Zato smo ostvarili takav rezultat. Žao nam je, a razgovarat ćemo i analizirati detalje. Poduzet ćemo odgovarajuće korake u skladu s analizom.