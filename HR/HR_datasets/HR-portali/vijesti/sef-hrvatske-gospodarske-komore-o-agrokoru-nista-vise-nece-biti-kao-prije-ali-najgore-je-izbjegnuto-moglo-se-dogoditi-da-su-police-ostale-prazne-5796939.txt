Predstavnici najvećih Agrokorovih dobavljača danas su održali sastanak s ministricom gospodarstva i potpredsjednicom Vlade Martinom Dalić na kojem su bili i ministar poljoprivrede Tomislav Tolušić i predsjednik Hrvatske gospodarske komore Luka Burilović. Nitko od 20-ak dobavljača koji su došli na sastanak ne namjerava se odreći svojih potraživanja te od Vlade očekuju da čim prije izađu s modelom restrukturiranja Agrokora. U razgovoru za Dnevnik Nove TV šef Hrvatske gospodarske komore otkrio je što su direktori najvećih hrvatskih poduzeća rekli ministrici Dalić iza zatvorenih vrata. - Današnjim sastankom dobavljači su dali do znanja da su zainteresirani da ih se institucionalno uključi u rješavanje krize - rekao je Burilović, no i on je, kaže, svjestan da je Agrokor privatna tvrtka koja djeluje na tržišnim osnovama te da je odgovornost na vodstvu tvrtke. Burilović apelira da se 'malo spusti lopta na zemlju'. - Ide se prema rješenju i najgore je izbjegnuto. Rješenje se traži i ono će se naći - uvjeren je Burilović. - Možda bi se u nekim situacijama dogodile prazne police u trgovinama - kazao je Burilović odgovarajući na pitanje u ruskom upumpavanju novca u Agrokor. Dodao je kako se rješenje ne traži samo između Agrokora i kreditora, već su u cijeloj priči vrlo važni i dobavljači. - Govori se oko 15, 16 milijardi kuna koje Agrokor duguje prema oko dvije tisuće dobavljača. Mi očekujemo da se dobavljači uključe u sastanak između financijera i da u trojnom sastanku svi dionici odlučuju o budućnosti - rekao je Burilović. Šef Hrvatske gospodarske komore nije želio špekulirati o sudbini Ivice Todorića na čelu kompanije. - Sada je interes zaštititi radnike, a ne govoriti o personalnom vlasništvu. Ništa više neće biti kao što je bilo, ali dobavljači mogu biti mirni, brzo će se pronaći rješenje koje će zaštititi domaću proizvodnju. Za neke manje dobavljače, situacija je vrlo opasna, ali u narednim danima očekujemo rješenje - kazao je Burilović za Dnevnik Nove TV te naglasio kako nitko neće nikome ostati dužan.