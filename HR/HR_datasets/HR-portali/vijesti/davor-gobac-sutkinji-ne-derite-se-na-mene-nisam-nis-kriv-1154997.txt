Davor Dretar Drele, pjevač i komičar, pojavio se na zagrebačkom Županijskom sudu kako bi sjeo na klupu za svjedoke u aferi Core Media, u kojoj se sudi bivšim supružnicima Vladimiru Šelebaju Sellieru i Dijani Čuljak zbog izvlačenja novca iz tvrtke Core Media. No prije no što je počeo sa svojim svjedočenjem, kazao je da se osjeća pod pritiskom zbog svjedočenja te je objasnio kako ga je dan prije dolaska na sud nazvao optuženi Vladimir Šelebaj Sellier. – Kada me je nazvao, odmah sam mu kazao, odnosno zamolio sam ga da više ne komuniciramo. Nije mi uspio sugerirati što ću reći. Meni ne treba tutor, a to sam doživio i kao pritisak i kao podcjenjivanje – kazao je Drele.  On je na sud pozvan kao svjedok obrane, a neka Šelebajeva pitanja, poput onog je li za emisiju “Genijalci” dobivao novac na ruke, iživcirala su ga. Nakon upozorenja sutkinje da bude precizniji u svojim odgovorima, Drele je kazao da je novac za tu emisiju dobivao preko žiro-računa. Objasnio je i da je veći angažman imao u emisiji “U sridu” koja se prikazivala na Novoj TV. – Za tu sam emisiju počeo raditi kao komentator s glumcem Vidom Balogom, a to je bilo 2005. i 2006. Radili smo dvije, tri sezone u kojima smo napravili oko 50 emisija. Isplaćivali su mi 5000 do 6000 kuna mjesečno preko žiro-računa i nešto manje na ruke. Ugovor o suradnji potpisao sam sa Šelebajem kojeg sam upoznao preko Siniše Svilana. U “Genijalcima” sam radio povremeno, u pet do deset epizoda. Plaćali su me oko 1000 kuna po epizodi, ali za to nisam potpisao ugovor jer smo se usmeno dogovorili – kazao je Drele. Svjedočio je i pjevač Davor Gobac, kojeg je sutkinja nekoliko puta upozorila na ponašanje u sudnici. – Kulturno sjednite i nemojte sada glumiti. Ovo je ozbiljno – kazala mu sutkinja. – Ova naša situacija tak’ je neozbiljna da sam ja zapravo jako ozbiljan – dometnuo je Gobac, zbog čega ga je sutkinja opet upozorila, a on se pobunio zbog njezina tona:  – Ne derite se na mene, zašto se istresate na meni? Nisam niš’ kriv – kazao joj pjevač. Što se tiče predmeta optužbe, Gobac se puno toga nije mogao sjetiti, poput toga je li potpisao ugovor za “Genijalce”. Ipak je kazao da je nešto potpisao te je objasnio:  – Na HRT-u je na snimanje “Genijalaca” dolazio Softić, tamo je stajao i šetao se. Ne znam što je točno radio i kako su svi oni bili organizirani. Pitajte ih na televiziji, oni znaju. Što se tiče honorara, veći dio su mi davali na ruke, preko tajnice, a manje preko računa. Isplatu sam dogovarao sa Šelebajem ili Tončekom Mandićem. Dobivao sam oko 500 eura po emisiji – kazao je Gobac. Na klupu za svjedoke sjeo je i Pjer Žardin, samostalni umjetnik i bivši voditelj “Genijalaca”, koji je konstatirao da mu je to bio najbolji posao u životu.  – Dobivao sam 500 eura po gaži. Od toga je 400 bilo na ruke, a kuverte s novcem djelila je tajnica, te kasnije Šelebaj i Softić – kazao je svjedok. Da je bilo i onih kojima posao u “Genijalcima” nije bio najbolji u životu, posvjedočio je komičar i imitator Luka Bulić, koji je iskazivao da se ne sjeća s kim je potpisao ugovor, no zato se sjeća da su mu ti ljudi ostali dužni neki novac. – Prošlo je 10 godina pa se ne sjećam koliko su mi novca ostali dužni, no Šelebaja smatram dužnikom – kazao je svjedok. >> Gobac, Zuhrić, Petreković i Modni Mačak svjedočit će u Core mediji >> Šelebaj u obrani odbacio optužbe za izvlačenje novca iz producentskih tvrtki