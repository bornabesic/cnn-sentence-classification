Izvanredni parlamentarni izbori u Austriji postali su realnost nakon što je aktualni šef diplomacija Sebastian Kurz u nedjelju izabran za novog čelnika Austrijske narodne stranke (ÖVP), koja je u vladajućoj koaliciji sa socijaldemokratima kancelara Christiana Kerna (SPÖ). Trzavice unutar austrijske vlade izašle su tako na površinu, a nove izbore, koji bi se trebali održati do kraja godine, najavio je i sam kancelar Kern gostujući na državnoj televiziji ORF. – Izbori će svakako biti, pretpostavljam na jesen. Nastavak funkcioniranja manjinske vlade više nije opcija – kazao je Kern. Ovakav rasplet događaja mogao se pretpostaviti nakon što je austrijski ministar vanjskih poslova odbacio ponudu SPÖ-a za preuzimanje funkcije vicekancelara i nastavka koalicije sa Socijaldemokratskom strankom Austrije. Sebastian Kurz, novoizabrani vođa ÖVP-a, izvanredne izbore postavio je kao glavni uvjet preuzimanja stranke. Najpopularniji političar – Svi smo mi u predsjedništvu stranke bili jedinstveni u ocjeni da ovako više ne ide. Nije riječ samo o tomu da se promijene ljudi na vrhu stranke nego da se i sama stranka promijeni – rekao je 30-godišnji Kurz nakon sastanka predsjedništva Narodne stranke na kojem je izabran jednoglasno. Na konferenciji za medije, Kurz je izjavio da odluku o tomu u kojem smjeru se sada treba kretati Austrija trebaju donijeti građani na prijevremenim izborima te da bi neodgovorno bilo nastaviti s ovom vladom. Kurz je pozvao sve aktere na odgovorno ponašanje prema austrijskim građanima i naglasio kako jedino novi izbori mogu osigurati normalno funkcioniranje vlade. Prethodno je svoj stav iznijela i desnopopulistička Slobodarska stranka Austrije (FPÖ) koja se izjasnila za prijevremene izbore, a koja prema anketama objavljenim u austrijskim medijima također ima velike šanse za osvajanje izbora. Ankete, naime, pokazuju kako se ÖVP nalazi iza socijaldemokrata i Slobodarske stranke, ali bi se, naglašavaju analitičari, to moglo promijeniti nakon što je narodnjake preuzeo Kurz, koji među biračima slovi kao najpopularniji političar. Austrija je inače svjetski rekorder po duljini vladavine velike koalicije sastavljene od konzervativnog ÖVP-a i socijaldemokratskog SPÖ-a, koju se u Austriji kolokvijalno naziva crveno-crna koalicija. Šansa za desni FPÖ Gledajući posljednjih sedamdesetak godina, velika koalicija je nakon Drugog svjetskog rata u Austriji na vlasti ukupno 44 godine, i to u razdobljima od 1945. do 1966., od 1987. do 2000. te od 2007. do 2017. godine. Prema procjenama analitičara, najviše koristi od raspada koalicijske socijaldemokratsko-narodnjačke stranke mogli bi imati desni populisti iz FPÖ-a, a moguće je čak i da predsjednik slobodnjaka Heinz-Christian Strache postane novi austrijski kancelar. Dio medija pak prenosi riječi još aktualnog kancelara Christiana Kerna, koji je najavio mogućnost ponovne koalicije s Kurzovom strankom i nakon izvanrednih parlamentarnih izbora, no o tome je još prerano govoriti. Novoizabrani čelnik ÖVP-a nije pak želio komentirati takvu mogućnost najavivši formiranje potpuno nove stranačke liste za izbore. Koalicijski partneri, unatoč nesuglasicama, složili su se kako će do izbora završiti dogovorene projekte.