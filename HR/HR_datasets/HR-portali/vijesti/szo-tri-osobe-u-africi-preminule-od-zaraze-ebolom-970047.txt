Foto: 123rf  TROJE ljudi umrlo je od ebole proteklog tjedna u udaljenoj sjevernoj regiji u DR Kongu, javili su iz Svjetske zdravstvene organizacije. Ova organizacija poslala je, kao odgovor na rastući broj mogućih novih slučajeva bolesti, svoje dužnosnike u tu srenjoafričku zemlju.   Još prošloga tjedna iz SZO su javili kako sumnjaju na nove slučajeve zaraze ovom bolešću. U subotu je potvrđeno da su preminule tri osobe.   Nulti pacijent  PRVI zabilježeni slučaj u novom valu zaraze ebolom, bio je 45-godišnji muškarac. Tjedan dana nakon njega, simptomi su se pojavili i kod taksista koji ga je dovezao u bolnicu i kod njegovatelja koji se brinuo o njemu.   Sve tri preminule osobe su iz okruga Likati u provinciji Bas-Uele, koja graniči sa Srednjoafričkom Republikom. Ova provincija je, prema podacima iz 2007. godine, imala oko 900.000 stanovnika, uglavnom pripadnika Boa plemena koji se bave uzgojem životinja i lovom.   Zasad bez ograničenja  SZO istražuje još 17 sumnjivih slučajeva. Dr. Ernest Dabire, koordinator zdravstvenog klastera SZO, procijenio je da bi oko 125 osoba u ovom trenutku moglo biti povezano s oboljelima od ebole i upozorio javnost da bude oprezna.   Simptomi poput nagle vrućiće, glavobolje, bolova u mišićima, proljeva, povraćanja, boli u trbuhu i krvarenja mogu se pojaviti i do 21 nakon zaraze virusom ebole.   Prema pisanju CNN-a, WHO zasad nije uvela nikakva ograničenja putovanja ili trgovine s DR Kongo.