Novo srce koje vam savršeno odgovara, srce od vaših stanica... Zvuči nevjerojatno, no istinito je. Nada za milijune srčanih bolesnika stiže iz SAD-a gdje su znanstvenici iz matičnih stanica uzgojili ljudsko srce u laboratoriju. Toliko su zadovoljni uspjehom da najavljuju kako bi – nakon eksperimentalnog pokušaja, vrlo brzo mogli početi uzgajati organe za transplantaciju. Ovo je prvi korak, poručuju, na putu prema uzgoju bilo kojeg organa; jetara, pluća ili bubrega... Manje odbacivanja organa Novo srce nastaje iz organa donora, točnije zdrave mišićne mase srca u koje su istraživači, prenosi Daily Mail, ubrizgali matične stanice koje su se množile i rasle oko strukture mišića sve dok se na kraju nisu pretvorile u zdravo srce. Dr. Doris Taylor, stručnjakinja u regenerativnoj medicini na sveučilištu Minnesota u Minneapolisu, objašnjava kako "srce raste i nada se da će pokazati znakove života u sljedećih nekoliko tjedana". – Mnoge prepreke tek trebamo svladati, ali moja su predviđanja da bismo jednog dana mogli proizvesti cijeli organ spreman za transplantaciju – poručuje dr. Taylor. Pacijenti koji su prošli transplantaciju srca cijeli su život na terapiji kako im imunološki sustav ne bi odbacio presađeni organ. No, kad je u pitanju novo srce od pacijentovih matičnih stanica, vjerojatnost za odbacivanje znatno je manja. Nakon ovog eksperimenta istraživače čeka izazov da pokušavaju stvoriti čitavu lepezu "rezervnih dijelova" organa za presađivanje. Prvi pokus s uzgojem srca pomoću matičnih stanica iz pacijentove koštane srži zabilježen je u Londonu 2007., a godinu poslije, kada su ga znanstvenici presadili u tijelo životinje – radilo je iako je bilo – preslabo. Dr. Taylor o svom je istraživanju izvijestila na godišnjoj konferenciji Instituta za kardiologiju u New Orleansu, objavivši da eksperimentira s ljudskim srcima dobivenim od donora nakon smrti. Odškrinuta vrata Mrtve su stanice "isprane", a "kalup" srca od proteina i kolagena "napumpan" milijunima matičnih stanica i hranjivim tvarima. Matične stanice "priznale" su strukturu kolagena i počele ga pretvarati u srčane mišićne stanice. Dr. Taylor i njezin tim rade na rješavanju pitanja – dobiva li novouzgojeno srce dovoljno kisika za rad kroz krvne žile. – Još je dug put do stvaranja srca za transplantaciju, no za sada smo odškrinuli vrata uzgoju bilo kojeg ljudskog organa koji bi se mogao transplantirati – zaključila je dr. Taylor. Slovenci već \"krpaju\" bolesno srce matičnim stanicama S obzirom na to da se bavim interventnom kardiologijom, djelomično mogu komentirati ovu vijest. Zvuči vrlo dobro i ohrabrujuće. Genetičari i istraživači rade vrlo dobar i važan posao primjenjujući matične stanice. Nešto slično, no ne toliko smjelo, čuo sam nedavno od slovenskih kolega koji su predstavili istraživanje u kojem su bolesnicima s izumrlim dijelom srčanog mišića ubrizgavali u mišić matične stanice. Pratili su rezultate na ultrazvuku i zabilježili znatno poboljšanje. Ovakve stvari ohrabruju i vjerujem da će u perspektivi sigurno biti primjenjivo liječenje matičnim stanicama.