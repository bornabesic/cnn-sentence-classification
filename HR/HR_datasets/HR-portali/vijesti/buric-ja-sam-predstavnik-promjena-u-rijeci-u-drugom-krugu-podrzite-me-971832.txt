Foto: FAH NEZAVISNI kandidat za riječkoga gradonačelnika Hrvoje Burić izjavio je danas kako je 60 posto glasova birača, koji su izašli na izbore, a nisu glasovali za još jedan mandat Vojka  Obersnela (SDP) kandidata koalicije "Rijeka za sve", znak da je Rijeci potrebna promjena vlasti, zaključivši kako je on, kao kandidat koji ulazi u drugi krug, predstavnik tih promjena.  Stoga je pozvao sve te birače, koji u prvom krugu nisu bili za Obersnela, kao i druge političke opcije u gradu, da mu se pridruže i daju mu podršku u drugom krugu, jer on, kako je naveo, namjerava promjene početi provoditi od prvog dana.  Učinit ću sve da potaknem birače na izbore u drugom krugu, s obzirom na to da je u Rijeci zabilježena najmanja izlaznost među svim gradovima u Hrvatskoj. Pozivam mlade da se uključe u politički život te gospodarstvenike, male i srednje poduzetnike da se izbore za izlazak iz političke korupcije koja vlada u Rijeci, rekao je.  Na jučerašnjim lokalnim izborima u Rijeci izlaznost je bila 36,63 posto.  U drugi krug izbora za riječkog gradonačelnika, 4. lipnja ulaze kandidat koalicije SDP-PGS-HSU-IDS-Laburisti-SDSS-HSS Vojko Obersnel koji je dobio 40,88 posto glasova, i kandidat grupe birača Hrvoje Burić koji je dobio 17,66 posto glasova. O suradnji  Na pitanje je li moguća politička suradnja s koalicijom "Rijeka za sve", koju čine SDP, PGS, IDS, HSU, HSS, Laburisti i SDSS, a koja nema dovoljno vijećničkih mjesta samostalno za stabilnu većinu, Burić, koji je i nositelj svoje liste za riječko Gradsko vijeće, naglasio je da apsolutno nikada neće surađivati sa SDP-ovom koalicijom.  "Nikad nećemo izdati birače", rekao je. Naveo je da postoji mogućnost da sve ostale političke opcije izvan koalicije "Rijeka za sve" formiraju većinu u Gradskom vijeću . Počinjemo razgovore s potencijalnim partnerima, najavio je.  Kandidatkinja za Burićevu zamjenicu na gradonačelničkoj funkciji Morana Jokić istaknula je kako je od proteklih parlamentarnih izbora, prije sedam mjeseci, do sada, po podacima Državnog izbornog povjerenstva (DIP) broj birača u Rijeci porastao sa 101.000 na 110.000.  Rekla je da će tražiti od DIP-a temeljito objašnjenje tog porasta broja birača.