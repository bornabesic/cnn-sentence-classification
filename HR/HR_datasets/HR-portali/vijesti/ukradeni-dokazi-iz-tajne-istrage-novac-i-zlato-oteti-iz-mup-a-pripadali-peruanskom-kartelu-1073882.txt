Oko dva kilograma zlata i 280.000 eura koji su provalnici tijekom noći s nedjelje na ponedjeljak ukrali iz sefa u sjedištu kriminalističke policije u Heinzelovoj u Zagrebu, istražitelji i pripadnici USKOK-a povezivali su s velikom operacijom pranja novca peruanskog narkokartela. Premda je novac službeno zaplijenjen u rutinskoj zasjedi mobilne cestovne jedinice Kobri 14. veljače ove godine, priča je puno kompliciranija s obzirom na to da se radi o jednom od najvećih slučajeva na kojem trenutno rade hrvatska policija, DORH, Porezna uprava i Ured za sprečavanje pranja novca, a sumnja se da se radi o malverzacijama teškim nekoliko stotina milijuna kuna. Sve to pokazuje da se provalnici u Heinzelovoj sasvim sigurno nisu zatekli bez insajderskih informacija o tome da se u sefu načelnika službe organiziranog kriminaliteta Željka Dolačkog nalazi vrijedan plijen. Naime, zapljena potječe od 14. veljače ove godine, kada su Kobre zaustavile vozilo u kojem je bio Antonio I. U vozilu se nalazilo spomenutih 280.000 eura u gotovini te jedna zlatna poluga s natpisom “Credit Suisse 1 kg gold 999,9” te još osam zlatnih listića - dva velika i šest manjih. Uz potvrdu o oduzimanju predmeta, novac i zlato su pohranjeni u sefu načelnika u Heinzelovoj, a Antonio I. je ubrzo donio potvrdu prema kojoj je novac potekao od legalne prodaje njegove kuće izvjesnom Mili Ž. Također je rekao da je zlato kupio od tvrtke Sedatus INT, čije je sjedište pokraj njegove kuće. Policajci su odlučili zadržati zlato i novac dok se detaljno ne provjeri njegovo porijeklo - to je barem bila službena verzija. Naime, prema svemu sudeći, policajci kod Antonija I. zlato i novac nisu pronašli slučajno, nego su to napravili u sklopu velike akcije koja je ubrzo trebala biti finalizirana, a u kojoj je jedan od osumnjičenika P. I. (59), otac Antonija I. Riječ je o slučaju o kojem su mediji već izvještavali, a na osnovi poreznih nadzora koji su provedeni 2013. nad nizom manje poznatih hrvatskih tvrtki zbog sumnje da se bave organiziranim pranjem novca, i to tako da fiktivno otkupljuju zlato. Naime, Porezna uprava je 2013. detektirala da u Hrvatsku dolaze velike svote novca preko talijanskih tvrtki Italpreziosi i JM Gold, a novac je uplaćivan na račune niza hrvatskih tvrtki kako bi one njime kupovale zlato. Međutim, Porezna uprava je osporila tu kupnju jer se provjerama nije uspjelo dokazati da je zlato zaista kupljeno. Također, međunarodnim provjerama utvrđeno je da novac u talijansku tvrtku Italpreziosi stiže iz peruanske rudarske kompanije CIA Minera Aurifera Santa Rosa u vlasništvu obitelji Sanchez - Perades, koju američka DEA istražuje zbog sumnji da se bavi proizvodnjom kokaina. Jedna od hrvatskih tvrtki kojoj su talijanske tvrtke uplaćivale milijunske iznose upravo je Sedatus, od kojeg je, prema vlastitim tvrdnjama, Antonio I. kupio svoja dva kilograma zlata. No, to nije sve. Naime, Antonijev otac P. I. također se našao pod istragom nakon što je Porezna uprava otkrila da se veliki iznosi novca, nakon što stignu na račun Sedatusa, uplaćuju na račune privatnih osoba koje onda za njih otkupljuju zlato, između ostalog i na račun P. I. Premda je riječ o osobi koja radi za plaću od 2500 kuna, on i još jedan nezaposleni muškarac proteklih su godina navodno na račun dobili nevjerojatnih 76 milijuna kuna, što USKOK smatra paravanom za pranje novca. Navodno je slijedom toga u pripremi bilo i uhićenje desetak osoba zbog sumnji na organizirani kriminal, te su im trebali biti blokirani računi. Upravo zbog sumnji na ova vrlo složena kaznena djela policajci su oklijevali Antoniju I. vratiti novac i zlato iako je tvrdio da ima valjane papire. Pokušali smo stupiti u kontakt s Antonijem I. i njegovim ocem, ali nisu bili raspoloženi za razgovor. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!