Donald Trump je izjavio u petak da nikakvo hakiranje nije utjecalo na rezultate američkih predsjedničkih izbora u studenome na kojima je porazio Hillary Clinton, pošto je Washington javno optužio Moskvu da se htjela uplesti u izbore. "Premda Rusija, Kina i druge zemlje, te skupine i pojedinci izvana neprestano pokušavaju prodrijeti u informatičku infrastrukturu institucija naše vlasti, naših tvrtka i organizacija poput Demokratske stranke, to nije baš nikako utjecalo na ishod izbora, niti je bilo manipuliranja elektroničkim glasovanjem", rekao je novoizabrani predsjednik Sjedinjenih Država u priopćenju nakon sastanka s obavještajnim čelnicima u New Yorku. Trump je izdao priopćenje nakon što je dobio informacije od obavještajnih čelnika o njihovim zaključcima koje su objavili prvi put u listopadu da je ruska vlada naložila kibernetičke napade koji su osramotili demokrate. Rusija niječe optužbe američke vlade da je hakirala tijekom predsjedničke kampanje u SAD-u. Za razliku od čelnika obavještajnih služba koji su službeno uprli prstom u sami vrh ruske vlasti, Trump nije izrijekom optužio Rusiju za informatičke napade na Demokratsku stranku i na bliskog suradnika Hillary Clinton tijekom izborne kampanje. "Bilo je pokušaja hakiranja Republikanske stranke, ali je ona postavila snažnu obranu protiv hakiranja i hakeri nisu uspjeli", dodao je. Republikanski predsjednik koji će dužnost preuzeti 20. siječnja, obećao je i plan za suzbijanje informatičkih napada u prvih 90 dana mandata. "Metode, alati i taktike kojima se koristimo kako bi zaštitili Ameriku ne smijemo otkriti jer bi to pomoglo onima koji nam žele nauditi", rekao je Donald Trump.