ORAŠJE – Marko Baotić, jedan od uhićenih nekadašnjih zapovjednika u 106. brigadi HVO-a u Orašju pušten je u srijedu poslijepodne iz pritvora u Busovači. Žalbeno vijeće Suda BiH prihvatilo je žalbu njegove odvjetnice Lejle Čović i pustilo ga na slobodu. - Odvjetnica nam je javila da je optužnice protiv tate u potpunosti odbačena te da ga se neće teretiti za nikakvo kazneno djelo, a pogotovo ne ratnog zločina. Da je tomu tako svjedoči i činjenica da mu nisu određene nikakve mjere opreza, rekao nam je Markov sin Željko s kojim smo razgovarali naposredno prije nego će krenuti put Busovače, kako bi oca vratio kući. - Neizmjerno sam sretan što nam tata izlazi na slobodu jer smo od početka znali i tvrdili da je nevin i da nema nikakve veze s ratnim zločinima, što se sada i pokazalo. Istovremeno mi je žao ljudi koji i dalje ostaju u pritvoru jer sam siguran da među njima ima još nevinih, istaknuo je Željko Baotić, koji se zahvalio svima na izrazima potpore posljednjih dana, najdužih u njihovim životima, a osobito odvjetnici Čović. - Toliko sam uzbuđen da razmišljam o tome da predložim da joj se u Donjoj Mahali, gdje mi živimo, dodijeli ime jedne ulice, istaknuo je sin Marka Baotića. Njega je, pak, Tužiteljstvo BiH sumnjičilo da je kao zapovjednika 3. bojne 106. Brigade tjerao ratne zarobljenike da kopaju rovove čime je doveo u opasnost njihove živote. Međutim, Baotić nikada nije bio zapovjednik 3. Bojne, nego zamjenik zapovjednika.