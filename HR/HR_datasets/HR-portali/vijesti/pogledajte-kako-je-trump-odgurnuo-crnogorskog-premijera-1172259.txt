Američki predsjednik Donald Trump danas je na NATO-vom summitu u Bruxellesu odgurnuo crnogorskog premijera Duška Markovića kako bi se našao na čelu skupine državnika. Na snimci događaja vidi se kako Trump rukom pomiče Markovića kako bi se našao bliže glavnom tajniku NATO-a Jensu Stoltenbergu. Marković mu to, čini se po njegovoj reakciji, nije uzeo za zlo.   Događaj je komentirao i glasnogovornik Bijele kuće Sean Spicer, koji je rekao da nije vidio snimku, ali da pretpostavlja da se Trump samo provlačio do mjesta koje je određeno za njega, prenosi Reuters. Crna Gora postat će 29. članica NATO-a u lipnju, ali Marković je već sada sudjelovao na summitu.