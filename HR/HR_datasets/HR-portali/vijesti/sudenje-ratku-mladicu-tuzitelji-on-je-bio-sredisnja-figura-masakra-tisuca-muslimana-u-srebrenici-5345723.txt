NOVO 14:40 - Tužitelji Haškog tribunala u završnoj su riječi na suđenju za ratne zločine Ratku Mladiću, u ponedjeljak u Den Haagu, ocijenili da je dokazano njegovo sudioništvo u udruženom zločinačkom pothvatu nasilnog stvaranja srpske države na terotoriju BiH, čiji je bio jedan od protagonista, kao i njegova središnja uloga u masakru u Srebrenici. "Bivši vojni zapovjednik bosanskih Srba Ratko Mladić bio je središnja figura masakra nad tisućama Muslimana iz Srebrenice 1995. godine", ustvrdio je zastupnik optužnice na početku završne riječi u procesu za ratne zločine koji ICTY vodi protiv Mladića. Tužitelj Alan Tieger rekao je da su "masovni kriminalni napori u bosanskim općinama, Sarajevu i Srebrenici, te uzimanje talaca četiri udružena zločinačka pothvata kako bi se stvorila srpska država na velikim dijelovima teritorija BiH, sa što manje neprijatelja". Pod neprijateljima s kojima se ne može živjeti, po riječima tužitelja Tiegera, zapovjednik vojske bosanskih Srba general Mladić i vođa Srba Radovan Karadžić podrazumijevali su Muslimane i Hrvate, izvješćuju beogradski elektronički  mediji iz Den Haaga. Mladić u Srebrenici: "Došlo vrijeme za osvetu Turcima" Tieger je, govoreći o srebreničkom masakru, rekao da je Mladić ušao u Srebrenicu i pred tv-kamerama rekao kako je "došlo vrijeme za osvetu Turcima", a narednih dana počevši od 11. srpnja 1995. godine oko 8.000 Srebreničana, među kojima i dječaci od 12 godina, "bili su sustavno ubijani". Obrazlažući stajališta iz dokaznog postupka, zastupnik Tužiteljstva ICTY-a Alan Tieger naveo je da su postrojbe bosanskih Srba, u namjeri da silom radikalno promjene etničku sliku, u ljeto 1992. kontrolirale čak 75 posto teritorija BiH. Tieger je, ilustrirajući svoje navode, citirao nekadašnjeg izvjestitelja UN, Poljaka Tadeusza Mazowieckog, da "etničko čišćenje nije posljedica rata, nego njegov cilj, koji se postiže ubojstvima, prebijanjima, silovanjima i uništavanjem". Komentirajući ratnu situaciju u Srebrenici, Tieger podsjetio je na Mladićevu zapovijed, direktivu broj 3 iz 1993. godine, kojom je general VRS izdao nalog po kojem se neprijateljske snage moraju istjerati "zajedno sa stanovništvom". Tužitelj Tieger citirao je Mladićeve riječi da bi "Muslimani platili cijenu" još 1993. godine "da se nije umiješala međunarodna zajednica", spriječivši pad Srebrenice te godine, nakon čega je ovaj gradić na istoku BiH bio pod zaštitom UN-a. Tužitelj je, dalje obrazlažući Mladićeve ratne nakane i ciljeve, naveo njegovu izjavu iz 1994. kako snage VRS moraju ispuniti krajnji cilj, a to je "potpuno srpsko Podrinje" te da je "ključni zadatak protjerivanje Muslimana iz srebreničkog džepa", kako bi se, po Mladićevim riječima koje je naveo tužitelj, stvorila  "svesrpska država u kojoj će biti što manje neprijatelja". Dokaz zločinačke namjere za tužiteljstvo je, među ostalim, bila i Direktiva broj 7, Radovana Karadžića, da VRS u Srebrenici stvori uvjete "nepodnošljive za život civilnog stanovništva". Tužitelj je naveo da su poslije 11. srpnja 1995. uslijedila masovna ubojstva muškaraca i dječaka "od kojih su neki imali 12 godina". "Stanovništvo je ubijeno, raseljeno... Srebrenica je nestala", rekao je tužitelj. Mladić je svakodnevno izdavao zapovjedi i kontrolirao provođenje Tieger je pred sucima ICTY-a rekao i da je tijekom rata u BiH, Sarajevo bilo pod okupacijom i "pod čekićem" Mladićeve vojske, izloženo svakodnevnom granatiranju i snajperskoj vatri. Pozivajući se na iskaze većine svjedoka, tužitelj je rekao da  je "prvenstveni cilj bio je raširiti teror među civilnim stanovništvom", istovremeno odbacivši tvrdnje obrane da je Mladić bio "dobročinitelj i zaštitnik" Muslimana i Hrvata. "Tvrdnja obrane da je general Mladić bio dobročinitelj i zaštitnik nesrpskog stanovništva ne može izdržati pred dokazima", istaknuo je tužitelj. Dokazujući da je bilo upravo suprotno, Tieger je prikazao snimak razgovora generala Mladića s jednim srpskim iseljenikom iz Kanade u kojem Mladić kaže: "U Podrinju smo sve Turke pomlatili... Davno bi njih nestalo na ovom prostoru da ih ne čuvaju (vojnici UNPROFOR-a)". Tužitelj je citirao i Mladićevu izjavu tijekom istog razgovora: "Kad god dođem u Sarajevo, ja nekog ubijem usput". Tieger je osporio pokušaje Mladićeve obrane da generala VRS prikaže kao "slabu" i "marginaliziranu ličnost", a da za zločine, pokušavajući izbjeći osobnu odgovornost, optuži Karadžića kao vrhovnog zapovjednika Vojske RS ili časnike koji su mu bili podređeni.   Tužitelj je ustvrdio kako je Mladić svakodnevno izdavao zapovjedi i kontrolirao kako su provođene, navodeći kao dokaz za to iskaz nekadašnjeg Mladićeva suradnika, generala Manojla Milovanovića, kako je Mladić "imao ovlasti zapovijedati svakome". Tužiteljstvo nastavlja završnu riječ, za šta ima vremena do srijede, a završne riječi Mladićeve obrane bi trebale početi u petak. Bivšeg zapovjednika Vojske Republike Srpske tužiteljstvo ICTY  optužilo je za genocid u Srebrenici, progon Muslimana i Hrvata diljem BiH, dugotrajnu opsadu i teror nad građanima Sarajeva i uzimanje pripadnika međunarodnih snaga UN (UNPROFOR) za taoce tijekom rata u BiH od 1992. do 1995. Za iste zločine Radovan Karadžić je pred ICTY u ožujku nepravomoćno osuđen na 40 godina zatvora. --------------------------------- 09:09 - ZAGREB - Suđenje bivšem zapovjedniku bosanskih Srba Ratku Mladiću, optuženom za najgore zločine u Europi od Drugog svjetskog rata, nastavlja se u ponedjeljak pred Međunarodnim kaznenim sudom za bivšu Jugoslaviju (ICTY) u Den Haagu iznošenjem završnih riječi tužiteljstva.   Sedamdesetčetverogodišnji Mladić postao je simbolom barbarskog plana čija je svrha bila očistiti multietničku Bosnu i Hercegovine od Hrvata i Bošnjaka, a potaknula ga je želja za uspostavom etnički čiste "Velike Srbije". Mladić je jednom prilikom hladno rekao: "Granice se krvlju crtaju, a države se označavaju grobovima."   Tužiteljstvo sa završnim riječima počinje u ponedjeljak i ima na raspolaganju tri dana. Obrana će se početi obraćati sudu u petak. Brojne obitelji Mladićevih žrtava u BiH nestrpljivo čekaju kraj suđenja i presudu, koja se očekuje iduće godine.   Ratni zapovjednik bosanskih Srba optužen je za genocid u Srebrenici gdje je 1995. ubijeno 8000 muslimanskih muškaraca i dječaka. Mladića optužnica tereti i za opsadu Sarajeva, koja je trajala 44 mjeseca i u kojoj je ubijeno oko 10.000 ljudi. Čovjek kojega su međunarodni mediji opisivali kao balkanskog ili bosanskog krvnika i dalje se ne kaje i misli kako je samo branio svoju zemlju te da ništa nije kriv.   Rođen 12. ožujka 1942. u Božinovićima u istočnoj  Bosni, Mladić je dobio ime Ratko koje se, piše njegova biografkinja Ljiljana Bulatović, obično daje muškoj djeci rođenoj u vrijeme ratova.   U lipnju 1991. kada se raspala Jugoslavija i izvršena je agresija na Hrvatsku, Mladić, koji je tada bio pukovnik JNA, dobio je zadaću da organizira pobunjene srpske snage u Hrvatskoj.   U svibnju iduće godine već je bio general i imenovan je zapovjednikom snaga bosanskih Srba. Bivši glasnogovornik JNA Ljubodrag Stojadinović opisao je Mladića kao "narcisoidnog, uobraženog, taštog i arogantnog" čovjeka, dok je bivši pukovnik Gaja Petković rekao da je bio "cinik i sadist".   Optužen je da je pokrenuo najgori zločin u Europi - masakr bošnjačkih muškaraca i dječaka u UN-ovoj zaštićenoj enklavi Srebrenici. Imao je i ključnu vojnu poziciju u opsadi Sarajeva. Odbio se povinovati zahtjevima Zapada da povuče teško oružje i zbog toga je njegovo vojno napredovanje u rujnu zaustavljeno zrakoplovima i raketama NATO-a.   Mladić (72), bivši zapovjednik Glavnog stožera VRS, optužen je u Den Haagu za genocid i brojne druge zločine nad Bošnjacima, bosanskim Hrvatima i drugim nesrpskim civilima u BiH od 1992. do kraja 1995.   Prvobitna optužnica protiv Mladića podignuta je 25. srpnja 1995. godine, a nakon 16-godišnjeg bijega uhićen je 26. ožujka 2011. u kući svog rođaka u sjevernoj Srbiji i izručen Haagu pet dana kasnije.