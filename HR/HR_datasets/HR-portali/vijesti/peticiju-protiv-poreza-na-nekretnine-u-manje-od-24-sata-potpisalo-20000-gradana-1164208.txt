Udruga poreznih obveznika Lipa izvijestila je danas da je u manje od 24 sata prikupila 20 tisuća potpisa građana na peticiju protiv uvođenja poreza na nekretnine. Građani iz više od 300 mjesta diljem Hrvatske već su prvoga dana jasno iskazali svoje protivljenje ovom nepravednom nametu koji zahvaća gotovo cijelu populaciju, kaže se u priopćenju te udruge. Ističe se i da je više od dvije trećine potpisnika mlađe od 44 godine, što znači da je najaktivniji dio hrvatske populacije – onaj koji potencijalno razmišlja o odlasku iz Hrvatske, ozbiljno zabrinut zbog dodatnih troškova i opterećenja na kućni proračun koje bi moglo donijeti uvođenje ovog poreza. Iz Lipe su u utorak pozvali građane da izraze svoje protivljenje uvođenju poreza na nekretnine potpisivanjem peticije na www.manjiporezi.hr/peticija, ustvrdivši da je porezna presija u Hrvatskoj previsoka te stoga smatraju da nema prostora za uvođenje novih nameta građanima. "Iako je porez na nekretnine bio predstavljen kao zamjena za komunalnu naknadu, činjenica da Vlada sada predlaže uvođenje građevinske rente kao zamjene za postojeću komunalnu naknadu jasno pokazuje da porez na nekretnine predstavlja potpuno novi namet za porezne obveznike", kaže se u priopćenju. Napominju i kako uvođenje poreza, za razliku od dosadašnje komunalne naknade, donosi i novi izračun – osnovica za porez nadopunjuje se procjenom vrijednosti nekretnine temeljem godina gradnje/rekonstrukcije, odnosno stanja. "Kad svemu rečenom dodamo opću sklonost politike da jednom uvedenom porezu tijekom godina poveća poreznu stopu, naše odlučno ne ovom novom nametu ne može biti jasnije", ističu iz udruge Lipa. Naglašavaju i kako 88 posto hrvatskih građana živi u vlastitom stambenom prostoru te će ovaj porez pogoditi najšire slojeve stanovništva. Nemogućnost plaćanja novih troškova izbacit će na tržište brojne nekretnine, što će za posljedicu imati pad vrijednosti nekretnina i ukupnog bogatstva građana. Isto tako, posljedica ovog nepravednog poreza bit će i pad aktivnosti u građevinskom sektoru koji je tek ove godine počeo pokazivati znakove oporavka nakon katastrofalnog potopa koji je doživio izbijanjem krize, navode iz Lipe. Porez na nekretnine, kako ističu, uzrokuje dvostruko oporezivanje dohotka građana - jednom u trenutku ulaganja u kupnju, gradnju i održavanje nekretnine, ponajviše kroz PDV i porez na dohodak, a drugi puta kroz porez na nekretnine. Udruga Lipa poziva Vladu da odustane od uvođenja ovog poreza i okrene se nastavku porezne reforme s ciljem smanjenja poreznog opterećenja građana. >> 'Uvođenje poreza na nekretnine čavao je u lijesu hrvatskog sela' >> Kako će porez na nekretnine utjecati na građane? Evo što kažu ministri Goran i Zdravko Marić 