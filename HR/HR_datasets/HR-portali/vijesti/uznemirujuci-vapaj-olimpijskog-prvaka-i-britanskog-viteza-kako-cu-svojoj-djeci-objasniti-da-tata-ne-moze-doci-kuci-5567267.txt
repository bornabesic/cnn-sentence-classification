Britanski olimpijski pobjednik Mo Farah osudio je u nedjelju odluku američkog predsjednika Donalda Trumpa o zabrani ulaska migranata u SAD i dodao da se zbog toga osjeća kao "stranac" u zemlji gdje trenira i živi s obitelji. Farah, rođeni Somalac, nauspješniji je britanski trkač, osvajač olimpijskog zlata na 5000 i 10.000 metara u Londonu 2012. Taj je uspjeh ponovio i na Olimpijadi u Riu 2016., a 2013. i 2015. u istim je disciplinama postao i svjetski prvak. "1. siječnja kraljica Elizabeta učinila me je vitezom Britanskog kraljevstva. 27. siječnja predsjednik Donald Trump učinio me je strancem", napisao je Farah u priopćenju. Farah je u Britaniju došao kao dječak i ima britansko državljanstvo, no rođen je u Somaliji, jednoj od zemalja na koje se odnose Trumpova zabrana. Tridesettrogodišnji sportaš posljednjih šest godina živi u Portlandu u saveznoj državi Oregon, gdje, kako kaže, naporno trenira, plaća porez i podiže svojih četvoro djece. "Strašno je što ću svojoj djeci morati reći da im otac ne može doći kući, objasniti im da predsjednik vodi politiku punu neznanja i predrasuda", dodao je Farah. Trump je u petak uveo četveromjesečnu zabranu prihvata izbjeglica u SAD i privremeno zabranio ulazak u zemlju državljanima Irana, Iraka, Jemena, Libije, Sirije, Somalije iSudana, uz obrazloženje da će ta mjera pomoći u zaštiti Amerikanaca od terorističkih napada.