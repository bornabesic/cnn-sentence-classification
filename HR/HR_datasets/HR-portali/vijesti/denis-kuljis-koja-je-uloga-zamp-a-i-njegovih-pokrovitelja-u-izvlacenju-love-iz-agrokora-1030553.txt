Novinar Denis Kuljiš ostavio je na facebooku jako zanimljiv komentar o vezama između ZAMP-a, Pavićevog medijskog carstva, i Agrokora, te o načinu na koji ZAMP tuđim novcem financira razne "poslovne pothvate" od kojih koristi očito ima odabrani krug ljudi oko njega “Među svim onim novcima koji nedostaju u Agrokoru i ja sam pronašao (usput) oko četvrt milijarde kuna. Istražujući moju omiljenu temu (autorska prava, Zamp i ostale hrvatske misterije parafiskalnog piratiranja državnih proračunskih prihoda) naišao sam na sljedeću informaciju: jedno od devet poduzeća Emporium udružilo se svojedobno s Todorićem, Ninom Pavićem i tada još državnom firmom Croatia Osiguranje u dokapitalizaciju tvrtke Adriatica dd, koja je pokupovala silne biznise lišene nekretnina (bezvrijedne), manjinske udejele u turističkim poslovnim operacijama (također bezvrijedne), kao i nekretnine u susjednim državama Balkana kojima je svojstveno da ne možeš do njih doći jer ne da lokalna mafija. Agrokor je u to utukao 250.000.000 kuna. Adriatica je ubrzo bakrotirala. Pavić ju je prethodno pokušao utrapiti Kutli koji je tvrdio da na firmi ima 100 milijuna eura duga, pa je zaključio da bi opet on trebao snositi svu krivicu za propast kolektivnih pothvata toga jednog intimnog kruga zagrebačkih poduzetnika politipčara. No, najzanimljivije je što je izvorni vlasnik Adriatice bio Emporium. To je firma koja za HDS-ZAMP (Hrvatsko društvo skladatelja – Zaštita malih autorskih prava) ubire i distribuira novac, s tim da HDS-ZAMP osim muzičara zastupa i sve druge kategorije autora – filmaše itd. Kad lovu ubere, ne proslijedi je odmah, nego rasplati jednom ili dvaput godišnje, a u međuvremenu akumulirano vrti i investira. Ako primjerice 100 milijuna povjernih ti kuna isplaćuješ s prosječno 6 mjeseci zakašnjenja, bez kamate, koliko si sebi ugrabio? Sad će naivci reći – 5-6 milijuna kamata. Ne, druže! Ugrabio si 100 milijuna. Sad su tvoji, a dugovi se isplaćuju iz budućih prihoda! Zato se oko Emporiuma rascvala cijela pletora poduzeća koje su novcem autorskih naknada (velikim dijelom iz pretplate na HRT) ulazila u razne uspjele i neuspjele poslovne pothvate. Koliko se para vrti u Emporiumu lako je ustanoviti – prošle godine 44,2 milijuna kuna. Emporium po zakonu ima pravo kao naplatu zadržati 30% prikupljene love. Značilo bi to da Zamp raspolaže sa 147 milijuna kuna, odnosno, prema njihovu izvještaju oko 140 milijuna kuna. Inače, teško je utvrditi kako raspolažu novcem jer odbijaju staviti na javni uvid svoja izvješća. Saborska povjerenica za pristup informacijama vodi s njima ogorčen spor i dugu prepisku – tumači im da moraju podatke o svojem poslovanju javno predočiti jer su na njih iz javnog sektora prenesena određena prava, što ih obavezuje za transparentno poslovanje, dok oni tvrde da se odredba o javnosti odnosi samo na tijela javne uprave, a ne na njih dok zastupaju indivudalna prava stvaralaca. Zanemaruju činjenicu da velik dio novca prikupljaju od parafiskalnih pristojbi (tv-pretplata!), što stvar drukčije aspektira. Upotrebit ću jednu grubu prispodobu – ako se gospodin i dama negdje nađu pa njihov susret završi novčanim obeštećenjem u bilo kojem obliku i smjeru, to se nikoga ne tiče, ali ako se dama naplati s kartice za reprezentaciju nekog ministarstva, to poprima sasvim drugo značenje. Najveći je problem što ovo poslovanje ZAMP-a i desetaka drugih organizacija koje je ZAMP uspio usisati i pritjerati u svoj obor zahvaljujući silnoj moći njegovih političkih pokrovitelja, nitko ne nadzire. Postoji samo jedna inspektorica u nadležnom Državnom zavodi za intelektualno vlasništvo (od 100 ukupno zaposlenih) koja prati cijelu tu djelatnost, ali je i ona često na bolovanju zbog nekih svojih problema. U Zavodu nadležnom Ministarstvu znanosti i prosvjete također se ne bave ovim područjem i, čini se, uopće nisu registrirali da je bivše ravnateljstvo Zavoda samostalnom odlukom promijenilo ustroj toga državnog tijela (što je kazneno djelo, kriminal), Naime, ukinuli su odjel koji se ranije bavio autorskim pravima. Tako je na raspolaganju ostala samo jedna indisponirana činovnica koja bi trebala krotiti zampovsku aždaju. Ali, ravnatelja koji je preustroj napravio – nije briga. Prošla vlada otpremila ga je u Muenchen na položaj direktora Europske agencijie za patente. Prethodno je na sebe prepisao državni ”Mercedes” pa je u Hrvatskoj pravomoćno osuđen za zloupotrebu položaja (presuda je objavljena koncem prošle godine). Državno odvjetništvo trebalo bi sad protiv njega podići krivičnu prijavu, ali nije, a Ministarstvo i Vlada morali bi ga povući s položaja, jer kompromitira zemlju, budući da je u EU presuda prevedena, objavljena i široko distribuirana… Što rade eurozastupnici? Ovi esdepeovski, naravno, neće maknuti prstom, jer je to sve učinila njihova, prethodna vlada, ali što rade Ruža, motoristička policajka i svi oni hadezeovci?”