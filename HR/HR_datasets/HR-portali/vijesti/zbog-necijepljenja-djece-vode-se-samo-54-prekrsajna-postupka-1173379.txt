Nakon Italije, koja je odlučila novčanim kaznama prisiliti roditelje da cijepe djecu, u Njemačkoj sutra treba stupiti na snagu zakon kojim će roditelji platiti 2500 eura kazne ako nisu cijepili dijete, a vrtići će morati obavijestiti vlasti ako roditelj ne dostavi dokument o cijepljenju djeteta.   U Hrvatskoj se roditelji mogu kazniti s maksimalno 2000 kuna zbog necijepljenja djece. Iako u posljednje vrijeme procijepljenost kod nas pada, podaci sa svih prekršajnih sudova koje je Ministarstvo pravosuđa dostavilo Visokom prekršajnom sudu pokazuju da su u tijeku u Hrvatskoj tek 54 prekršajna postupka protiv roditelja zbog necijepljenja djece. Ni broj izrečenih pravomoćnih presuda 2015., 2016. te ove godine na prekršajnim sudovima zbog neprovođenja imunizacije po Zakonu o zaštiti pučanstva od zaraznih bolesti ne upućuje na to da imamo problem s necijepljenjem djece. Ima i oslobađajućih presuda Lani je doneseno 76 pravomoćnih presuda zbog necijepljenja djece, među njima 11 oslobađajućih, a ove godine do 22. svibnja njih 32, od čega pet oslobađajućih. No, broj presuda i postupaka u tijeku je u neskladu s podacima HZZO-a o procijepljenosti djece, što znači samo jedno da pedijatri i liječnici školske medicine ne prijavljuju roditelje sanitarnoj inspekciji Ministarstva zdravstva, koja pokreće postupak. Najviše postupaka bilo je u Zagrebu, a u Splitu i Dubrovniku tek dva, iako je na jugu zemlje najmanja procijepljenost djece! Stvarne brojke necijepljene djece daleko su veće. To je vidljivo iz službenih brojki o procijepljenosti koja posljednjih nekoliko godina pada, osobito u dvije najjužnije hrvatske županije. Lani je ondje zabilježen dramatičan pad: samo se 70% djece cijepilo protiv ospica, rubeole i mumpsa u Splitsko-dalmatinskoj i 64,4% u Dubrovačko-neretvanskoj županiji. No, nekoliko slučajeva ospica u Dalmaciji u veljači i ožujku podsjetilo je kako malo fali da se zaraza proširi. – Zadnja dva-tri mjeseca odaziv roditelja se jako poboljšao, to vidimo i po potrošnji cjepiva – rekla nam je dr. Milka Brzović, voditeljica Odjela za nadzor nad cijepljenjem u Službi za epidemiologiju zaraznih bolesti Nastavnog zavoda za javno zdravstvo Splitsko-dalmatinske županije. Na dubrovačkom području nije tako. – Roditelje šalju na razgovor k nama, ali oni se čvrsto drže svog stava i ne mijenjaju ga – kaže pak dr. Miljenko Ljubić, voditelj epidemiološke službe ZZJZ-a Dubrovačko-neretvanske. Prijave sanitarnoj inspekciji Kad roditelj odbije cijepiti dijete prema kalendaru obaveznog cijepljenja, liječnik ga uputi na razgovor epidemiolozima u nadležni zavod za javno zdravstvo. Odbija li roditelj i nakon toga cijepljenje, liječnik treba obavijestiti sanitarnu inspekciju, a ona može naplatiti kaznu ili u konačnici i podnijeti tužbu sudu. U 2014. bilo je 319 prijava sanitarnoj, 2015. ih je bilo 207, a lani 155. Kako je nedavno izjavila prim. Vera Katalinić-Janković, pomoćnica ministra zdravstva, to ne znači da pada broj necijepljenih, nego da su liječnici obeshrabreni šarolikim presudama i ustrašeni zbog sve češćih prijetnji i agresivnih ispada roditelja kojima liječnik odbije dati potvrdu za vrtić jer dijete nije cijepljeno.