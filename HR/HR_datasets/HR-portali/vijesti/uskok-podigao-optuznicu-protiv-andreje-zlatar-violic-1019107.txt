Okrivljenica je za svoje privatne potrebe podizala gotovinu u ukupnom iznosu od 146.201,44 kuna koji iznos je beskamatno koristila Uskok je, nakon provedene istrage, pred Županijskim sudom u Zagrebu podigao optužnicu protiv hrvatske državljanke Andreje Zlatar Violić (1958.), bivše ministrice kulture, zbog počinjenja kaznenog djela zlouporabe položaja i ovlasti. (21. 4. 2017.) Priopćenje USKOK-a u nastavku prenosimo u cijelosti. “Optužnicom se okrivljenici stavlja na teret da je u razdoblju od  ožujka 2012. do ožujka 2015.,  kao ministrica kulture u Vladi Republike Hrvatske, protivno Odluci Vlade Republike Hrvatske o uvjetima korištenja službenih osobnih automobila, mobilnih telefona, redovnih zrakoplovnih linija, poslovnih kreditnih kartica, sredstava reprezentacije te načinu odobravanja službenih putovanja, koristeći svoje ovlaštenje da kao državni dužnosnik I skupine ima pravo na korištenje poslovnih kreditnih kartica te pravo na korištenje sredstava reprezentacije, poslovne kreditne kartice izdane Ministarstvu kulture Republike Hrvatske, koristila za svoje privatne potrebe, a na štetu Državnog proračuna. Okrivljenica je tako za svoje privatne potrebe podizala gotovinu u ukupnom iznosu od 146.201,44 kuna koji iznos je beskamatno koristila, pri čemu je Ministarstvo kulture dodatno terećeno i za iznose naknade za podizanje te gotovine od ukupno 4.766,50 kuna. Nadalje, okrivljenica je putem poslovnih kreditnih kartica i putem narudžbenica, na teret Državnog proračuna Republike Hrvatske, plaćala privatne troškove u raznim ugostiteljskim objektima i drugim prodajnim mjestima u Republici Hrvatskoj i inozemstvu, u ukupnom iznosu 99.100,50 kuna, a koji troškovi nisu vezani uz djelatnost i službene svrhe Ministarstva kulture, već su nastali isključivo u okviru njezinih osobnih odnosa i ne predstavljaju troškove reprezentacije. Od ukupno utrošenog iznosa od 250.068,44 kune, okrivljenica je višekratnim mjesečnim obustavama na plaći i uplatom gotovine u blagajnu naknadno vratila 150.582,94 kuna, dok je za iznos od 99.485,50 kuna oštetila Državni proračun Republike Hrvatske, a sebi pribavila nepripadnu imovinsku korist u iznosu od 99.100,50 kuna”, navodi se priopćenju USKOK-a. 