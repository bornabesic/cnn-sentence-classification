U prvim tjednima vladavine Donalda Trumpa, kao središnja figura njegove administracije 'isplivao' je Steve Bannon što je posebno šokiralo neke od kritičara. Sada se u svjetskim medijima pojavljuju članci vezani uz razmišljanja Bannona, bivšeg šefa desničarskog portala Breibart. On je sada glavni strateg u Bijeloj kući, a Guardian se prisjetio riječi koje je izgovorio prije samo devet mjeseci.  Tako je u ožujku prošle godine kazao kako će SAD i Kina u unutar 10 godina voditi rat zbog otoka u Južnokineskom moru.  - Nema sumnje u to. Oni postavljaju pješčane sprudove, šalju nosače zrakoplova i postavljaju rakete. Onda dođu u SAD i pred našim licima kažu kako je to njihovo drevno teritorijalno more - kazao je Bannon u radijskom intervjuu. I državni tajnik Rex Tillerson kazao je da će SAD uskratiti Kini pristup umjetnim otocima, a stručnjaci su upozorili da će blokada dovesti do rata. Bannon je očito oprezan zbog utjecaja Kine u Aziji i izvan nje. - Postoji ekspanzija Islama i ekspanzija Kine. Zar ne? Oni su motivirani i arogantni te marširaju. I misle da je judeo-kršćanski zapad u povlačenju - kazao je Bannon. U studenom 2015. godine također je govorio o ratu i to na Bliskom istoku. Rekao je kako bi "neke situacije mogle postati neugodne" te da "očito idemo u njega (rat)" te da vjeruje u "veliki rat na Bliskom istoku". Islam je proglasio "najradikalnijim". >> Stoji iza Trumpovih odluka: Ovo je čovjek zbog kojeg su zabrinuti mnogi kritičari 