Polaganjem vijenaca na Memorijalnom groblju i okupljanjem kod spomen biste na Trpinjskoj cesti danas je obilježena obljetnica pogibije jednoga od zapovjednika obrane Vukovara i zapovjednika obrane Borovo naselja general bojnika Blage Zadre. Nakon 24 godine od pogibije danas su Josip i Tomislav, sinovi Blage Zadre, otkrili spomenik na mjestu njegove pogibije u Kupskoj ulici. – Toga 16. listopada Blago je poginuo upravo na tome mjestu. Prethodno je bila probijena linija obrane u Vinogradskoj ulici, a Blago je poginuo od mitraljeskog rafala koji je bio postavljen u jednoj od kuća. Uvijek je išao prvi što mu je bila jedna od osobina. Da nije bio takav moda bi danas bio živ. Nije toga dana imao niti pancir jer ga nije imalo puno ljudi oko njega pa ga je dao nekome drugome od branitelja, prisjetio se toga dana predsjednik Savjeta za branitelje grada Vukovara Tomislav Josić koji je bio jedan od suboraca Blage Zadre. Dodao je kako je sa smrću Blage Zadre, po njemu, započeo i kraj obrane Vukovara. Kaže i kako je Blago Zadro bio veliki ratnik i domoljub te jedna od najzaslužnijih osoba uopće u obrani Vukovara. – On je nama bio ne samo zapovjednik nego i kao drugi otac. Volio je prvi da ide. Nikada nije dopuštao da dva brata idu zajedno u neku akciju. Koliko je značio u obrani Vukovara govori i to da se njegova smrt tajila radi straha da će moral branitelja pasti, rekao je Josić. Okupljenima se ispred Udruge hrvatskih branitelja i dragovoljaca Trpinjska cesta obratio i Zvonko Milas koji je rekao kako su u Vukovaru udaljeni temelji hrvatske države, a da je Blago Zadro bio najbolji armirač. – Sve nas je on gledao kao sinove, a svi mi smo u njega gledali kao u našeg drugoga oca, rekao je Milas. General bojnik Blago Zadro poznat je i po izjavi kako bi i život dao samo da dočeka neovisnost Hrvatske i njenu slobodu. Svojim suborcima često je govorio i kako imaju privilegiju što sudjeluju u stvaranju neovisne Hrvatske. Otkriveni spomenik djelo je vukovarskog umjetnika Dubravka Duića Dunje. Kako je rekao gradonačelnik Vukovara Ivan Penava spomenik je iniciran u Vukovaru, gdje je napravljeno idejno rješenje ali i gdje je i napravljen. – Spomenik je jednostavan i vječan kakav je uostalom bio i Blago Zadro. Napravljen je o inoksa pa je samim tim i vječan. Svjetla koja su urezana na njemu noću svijetle, rekao je Duić.  >> Momčad Hajduka položila vijenac na Memorijalnom groblju u Vukovaru  >> Kad je poginuo Blago Zadro, kola su krenula nizbrdo 