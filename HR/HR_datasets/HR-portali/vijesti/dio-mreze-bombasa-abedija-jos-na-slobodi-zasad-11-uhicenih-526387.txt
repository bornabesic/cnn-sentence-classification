Dio mreže bombaša samoubojice Salmana Abedija vjerojatno je još na slobodi, rekla je ministrica unutarnjih poslova u nedjelju nakon objave ubojičinih fotografija i poziva javnosti za pomoć kako bi se rasvijetlilo njegovo kretanje danima prije napada.  Policija je uhitila velik dio ljudi iz mreže koja je organizirala napad izveden u ponedjeljak na koncertu u Areni u Manchesteru pri čemu su 22 osobe ubijene. "Potencijalno" još ima osoba iz mreže koje su na slobodi, odgovorila je ministrica Amber Rudd na novinarsko pitanje i objasnila: "Operacija još traje. U pritvoru je 11 osoba, operacija se stvarno ubrzano provodi". Premijerka Theresa May objasnila je da je razina prijetnje u subotu smanjena s "kritične" na "ozbiljnu" nakon niza policijskih istraga o samoubilačkom napadu. Zbog toga će s ulica britanskih gradova od ponedjeljka u ponoć biti povučena vojska koja je dosad pomagala policiji.  Policija je objavila snimke sigurnosnih kamera bombaša samoubojice snimljenih prije nego što je aktivirao bombu na koncertu američke pjevačice Ariane Grande. Na tim snimkama Salman Abedi nosio je crnu kapu, crni prsluk i naočale. Britanski dužnosnici potvrdili su da se on vratio iz Libije prije napada te se istraga usredotočila na prikupljanje informacija o njegovom kretanju od 18. svibnja kada se vratio u Britaniju.  Istražitelji su objavili i pojedinosti o Abedijevim posljednjim satima te zamolili građane za pomoć u otkrivanju njegovog kretanja u danima prije napada. "Znamo da je jedno od posljednjih mjesta na kojima je bio stan u središtu grada iz kojeg je krenuo prema Manchester Areni. Također, vjerujemo kako je u tom stanu sastavljena eksplozivna naprava," poručili su iz policije. Abedi je britanskim sigurnosnim službama bio poznat i prije napada, rekla je vlada, ali Rudd je odbila komentirati što se točno o njemu znalo.  Mediji su prenijeli da su ljudi koju su poznavali Abediija izražavali zabrinutost zbog njega i njegovih stajališta čak pet godina prije nego što je napao. Na pitanje koliko potencijalnih militanata istražuje vlada, Rudd je rekla da sigurnosne službe istražuju 500 potencijalnih različitih urota, uključujući 3000 ljudi na "top listi" te još 20.000 osoba na manje važnoj listi. Vlada se prethodno žalila na internetske tvrtke držeći ih nedovoljno kooperativnima jer dopuštaju širenje ekstremističke ideologije putem mreža i kodiranih poruka. Tehnološke tvrkte kao što je WhatsApp kažu da ne mogu probiti takozvanu 'end-to-end šifru" (od jednog do drugog korisnika). "Vjerujemo da možemo učiniti da oni bolje surađuju s nama kako bismo pronašli načina da dobijemo takve informacije", rekla je Rudd te dodala: "Područje koje me najviše zabrinjava su internetske tvrtke koje nastavljaju objavljivati govor mržnje, sadržaj mržnje koje pridonosi radikalizaciji ljudi u ovoj zemlji", rekla je.  I lideri Sedam industrijski najrazvijenijih zemalja svijeta (G7) u petak su u Taormini na Siciliji usvojili sporazum o borbi protiv terorizma i ekstremizma, pozivajući pružatelje internetskih usluga i društvene mreže da pojačaju napore kako bi uklonili ekstremističke sadržaje.