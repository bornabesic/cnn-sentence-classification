Policija je u utorak počela postupno ponovno otvarati pariški željeznički kolodvor Gare du Nord nakon što ga je ranije evakuirala i ogradila zbog sigurnosnih razloga, objavila je lokalna policija. Svjedok na licu mjesta kazao je za Reuters kako je ispred kolodvora bilo između 20 i 30 policijskih kombija, te da su pripadnici sigurnosnih snaga nosili fantomke i oružje. "Kraj sigurnosnih provjera. Postupno vraćanje u normalu", objavila je pariška policija na Twitteru. Vlasti nisu objavile nikakve druge pojedinosti o prirodi operacije. Sigurnost je u cijeloj Francuskoj pojačana zbog nedjeljnih predsjedničkih izbora na kojim je pobijedio Emmanuel Macron. Francuska policija evakuirala je u utorak željeznički kolodvor Gare du Nord u Parizu, izvijestili su francuski mediji. Putnici nisu mogli izaći iz vlakova, a naoružana policija ušla je na željezničku stanicu, objavile su novine Le Parisien prenoseći riječi očevidaca. Pariška policija objavila je na društvenoj mreži Twitter da provodi "provjeru". Mediji navode da je operacija povezana s potragom za trojicom muškaraca koji se smatraju opasnima. Željeznički kolodvor Gare du Nord krajnja je stanica za mnoge domaće i međunarodne vlakove, uključujući vlakove Eurostara iz Londona. 