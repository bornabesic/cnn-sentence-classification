Zaokret SDP-a ulijevo, povratak radništvu i prevladavanje podjela, zajednička je poruka sa zagrebačkog sučeljavanja sedmero kandidata za predsjednika SDP-a, održanog u četvrtak navečer na Velesajmu. Stranačkom članstvu u dvorani Globus svoje su programe predstavili Davor Bernardić, Orsat Miljenić, Ranko Ostojić, Tonino Picula, Karolina Leaković, Gordana Sobol i Vesna Škulić, a poruke su im bile slične - nužnost demokratizacije stranke, i sudjelovanju članova u odlučivanju kao i o "vraćanju pravoj socijaldemokraciji". Peto i posljednje sučeljavanje kandidata, uoči subotnjih izbora, održano je u Zagrebu, nakon što su se kandidati prethodnih dana predstavili članovima stranke u Splitu, Rijeci, Osijeku i Varaždinu. Svi kandidati izrazili su želju za zaokretom SDP "ulijevo" u odnosu na vrijeme kada ga je vodio Zoran Milanović.   Miljenić vs. Bernardić Zagrebačko sučeljavanje proteklo je gotovo bez oštrih riječi među kandidatima, a zaiskrilo je samo u jednom trenutku kada je Miljenić prozvao Bernardića da dijeli članove na "Zoranove i Zlatkove", a njegovu primjedbu dvjestotinjak članova SDP-a u publici pozdravilo je burnim pljeskom. "Zagreb se nažalost iz bastiona SDP-a pretvorio u Bandićev i HDZ-ov bastion", spočitnuo je Miljenić Bernardiću. "Dobro došao Orsate u SDP, ti si naš novi kolega", odgovorio mu je Bernardić, podsjetivši time da je Miljenić tek odnedavno član stranke, a Bernardićev odgovor Miljeniću iz publike je također dočekan pljeskom i povicima "bravo". Ostojić sumnja da će se SDP na idućoj konvenciji riješiti "šalabahtera"  Predstavljajući svoje izborne programe, svi su kandidati odlučno stali protiv stranačkih podjela i zauzeli se za obnovu dijaloga unutar stranke i s građanima.  Posebna tema je bilo jačanje unutarstranačke demokracije, i sprječavanje "šalabhtera" na unutarstranačkim izborima, no Ostojić je izrazio sumnju da će se šalabahtere uspjeti spriječiti na konvenciji 3. prosinca, na kojoj će delegati birati stranačka tijela i potpredsjednike stranke.  "Idućih dana će se pisati šalabahteri i prelaziti s jedne na drugu stranu" ustvrdio je Ostojić, a s njim se složila i Gordana Sobol u ocjeni da se "šalabahter demokraciju" na ovoj konvenciji neće moći izbjeći. Istaknula je da želi graditi moderan SDP,  zasnovan na unutarstranačkoj demokraciji koji će predvoditi borbu za slobodu i ravnopravnost svih građana.  Vesna Škulić je rekla da "svijet svojom kandidaturom želi učiniti boljim", a medijima je zamjerila da od početka kampanje favoriziraju muške kandidate, te poručila kako se "unatoč svemu nada da će ona pobijediti".  Karolina Leaković je ponovno upozorila da je SDP propustio proteklih godina na pravi način artikulirati odgovore na nejednakosti u društvu, dok je Miljenić obećao da će se suprotstaviti konzervativnoj revoluciji i neoliberalizmu u ekonomiji.  Ostojić i Picula poseban su naglasak stavili na prevladavanje unutarstranačkih podjela.  "Za dva dana biramo novo vodstvo, nakon što smo u deset mjeseci dva puta izgubili parlamentarne izbore. Izgubili smo komunikaciju s građanima, nadam se da ćemo izgraditi SDP koji će biti u stanju pobijediti HDZ i kada nije na koljenima," rekao je Picula te poručio da će se to dogoditi tek onda kada SDP prestane pobjeđivati sebe prije izbora. Kandidati izrazili spremnost da podrže štrajkove i prosvjede studenata  Na pitanje iz publike jesu li spremni povesti radnike na ulice, materijalno i organizacijski, podržati opravdane štrajkove i studentske prosvjede u borbi za obrazovanje i bolje sveučilište, svih sedam kandidata odgovorilo je potvrdno i istaknulo potrebu obnove aktivizma u stranci. "SDP neće poticati društvene nejednakosti, poput nove porezne reforme koja više vodi računa o onima koji imaju nego onima koji nemaju. Nećemo im to dopustiti", poručio je Bernardić.  Svi kandidati su zauzeli čvrst stav u obrani antifašističkih načela.  Miljenić je tako poručio da će SDP biti čvrsti u  obrani naziva Trga Maršala Tita, dok je Ostojić upozorio na potrebu izmjena zakona i uvođenja većih kazni za veličanje ustaških pozdrava i znakova. Konzervativna revolucija, rekao je Ostojić, počela je nakon što je Ivo Josipović izgubio predsjedničke izbore.   "Događa nam se puzajući fašizam," rekao je Bernardić te se pohvalio kako zagrebački SDP svake godine obilježava dan oslobađanja Zagreba i Europe, a nada se  da će se tim događajima u svibnju 2017. odazvati i neki viđeniji ljudi SDP-a. Na njegovu opasku oštro je reagirala Karolina Leaković, rekavši da nitko članovima ne treba držati lekcije tko je bio na kojem skupu i obilježavanju.  Osnovno pitanje suvremenog fašizma, kojemu se SDP mora suprotstaviti, po njezinu su mišljenju klerikalizacija obrazovanja i kulture te ugrožavanje ženskih reproduktivnih prava, koje potiču neke organizacije civilnog društva. Članovi SDP-a u subotu biraju nasljednika Zorana Milanovića na čelu SDP-a po načelu jedan član - jedan glas. U slučaju da ni jedan kandidat ne osvoji natpolovičnu većinu, drugi krug izbora održat će se 26. studenoga. 