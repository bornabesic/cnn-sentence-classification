Tomislav Karamarko, prvi potpredsjednik Vlade i šef HDZ-a, danas je objavio da se povlači iz svih procesa donošenja odluka o INA-i, barem do odluke Povjerenstva za sprječavanje sukoba interesa. Karamarko je još jednom ponovio da se zalaže za povlačenje iz arbitraže, a razlog je da ne želi produbljivati zategnute odnose s Mađarima za koje je kriv, kako on kaže, Zoran Milanović. Karamarko je na svom Facebooku napisao: - Zbog medijskog linča na moju obitelj i mene osobno, donio sam odluku da se izuzmem iz svih procesa koji podrazumijevaju donošenje bilo kakvih odluka oko INA-e, sve dok Povjerenstvo za sprječavanje sukoba interesa ne donese odluku prema zahtjevu koji sam im uputio. Dosad sam se zalagao za povlačenje iz arbitražnih postupaka i to obostrano; i Republike Hrvatske, ali i mađarske strane. Na taj sam način htio prekinuti promašenu politiku prošle neuspješne Vlade i još neuspješnijeg premijera koji je svojom politikom Hrvatsku posvađao sa svima i doveo nas na rub međunarodne izolacije. U slučaju nepovoljnog ishoda arbitražnih postupaka Hrvatskoj prijeti šteta koja se broji u milijardama kuna. Pritom nije zanemariv podatak kako svake godine skupo plaćamo i odvjetničko društvo koje zastupa Republiku Hrvatsku u ovim postupcima.