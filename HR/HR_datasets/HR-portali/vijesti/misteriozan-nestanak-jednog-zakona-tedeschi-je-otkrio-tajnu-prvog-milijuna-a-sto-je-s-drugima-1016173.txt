Ako su komunisti ukinuli ovaj zakon (a zna se zašto!), zbog čega novi Hrvatski sabor, na čijem je čelu bio dr. Žarko Domljan, nije odmah izglasao novi zakon, Zakon o ispitivanje porijekla imovine i oduzimanje nezakonito stečene imovine? Nakon i u vrijeme hrvatskoga obrambenoga Domovinskoga rata relativno su se mnogi obogatili, a da nitko ne zna kako. Jedino što se zna da od  plaće (i kredita) – nisu. No, ono što je još gore je činjenica da nitko i ne istražuje na koji je način netko stekao milijune, odnosno milijarde. Za te koji imaju (kao da su živjeli i radili pet života!) obično se čuje da su „uspješni“ ljudi, iako od malo kojeg od njih možete saznati na koji je način stekao prvi milijun eura? Dosad je jedino poznati tajkun Tedeschi otkrio tajnu: prvi milijun eura, rekao je, zaradio je 1991., u vrijeme najžešćeg rata, prodajući – žvakaće! Oni koji su u to vrijeme ginuli za slobodnu, samostalnu i neovisnu hrvatsku državu na to samo mogu reći – Svaka ti čast, majstore! Šteta što se i većina tih koji su branili i obranili hrvatsku državu nije sjetila nešto slično, pa danas ne bi imali toliko mrtvih, invalida, a bome ni PTSP-ovca! Ali, da su tada tako poput „trgovca  žvakačama“  i drugi razmišljali, posve je sigurno da ne bi imali ni svoju državu, u kojoj baš takvi i slični svakodnevno i besramno – „popuju“! Dakle, Hrvatska pod hitno treba i mora dobiti Zakon o ispitivanju porijekla imovine i oduzimanje nezakonito stečene imovine! Na taj način vrlo brzo i najlakše će se ustvrditi kako su pojedinci stekli sve i sva: od vila, jahti, obiteljskih kuća, automobila, građevinskog i inog zemljišta, tvrtki, pa ako baš hoćete i doktorskih diploma! Naime, nakon 25 godina od početka srbijanske i ine agresije u Hrvatskoj se sve, ali baš  „sve“ (po zakonu!?) može kupiti! Ako po ničem drugom onda smo po tome sasvim sigurno u Europskoj uniji (EU), za koju većina građana zna da postoji, ali što i koliko imaju od toga – koliko ih zna? No, više se i malo tko sjeća da je u vrijeme Jugoslavije (SFRJ) postojao Zakon o ispitivanju porijekla imovine i oduzimanju nezakonito stečene imovine. Što se s njime dogodilo, tko ga je i kada ukinuo? Taj je zakon  prestao  važiti 27. travnja 1990.! Prvo je (26. travnja 1990.) Sabor Socijalističke Republike Hrvatske, na čijem je čelu bio  dr. Anđelko Runjić, potpuno izbrisao ovaj zakon,  a potom ga je Ukazom, dan kasnije, predsjednik Predsjedništva SRH Ivo Latin u potpunosti  i – ukinuo, na temelju članka 389. Ustava SRH! E, sad se postavlja nekoliko pitanja. Kao prvo, ako je u vrijeme komunizma postojao ovaj zakon, tko su ti „velikani“, imenom i prezimenom, koji su na temelju njega snosili posljedice (tko su ti kojima je recimo oduzeta nezakonito stečena imovina i sl.), a potom se pitamo: zbog čega je obustavljen, tri dana nakon osnivanja Hrvatskog sabora (!), kad je već svima bilo jasno da se Jugoslavija ruši kao kula od karata? Zatim  nam, oprostite,  nije jasno, ako su komunisti ukinuli ovaj zakon (a zna se zašto!), zbog čega novi Hrvatski sabor, na čijem je čelu bio dr. Žarko Domljan, nije odmah izglasao novi zakon, Zakon o ispitivanje porijekla imovine i oduzimanje nezakonito stečene imovine, jer bi tada tim aktom možebitno bili obuhvaćeni i visoki komunistički čelnici,koji su se u vrijeme Tita i partije nakrali kao „tri Al Caponea“! Zahvaljujući rušenju ovog zakona svim lopovima i lopužama iz doba komunističke vladavine ostalo je (po zakonu) sve i sva, što su kasnije (po zakonu) naslijedila i njihova djeca! Još nije kasno da se i danas u Hrvatskom saboru donese Zakon o ispitivanju porijekla imovine i oduzimanju nezakonito stečene imovine. Zakon je prijeko potreban jer se relativno veliki broj ljudi nakrao u vrijeme i nakon Domovinskoga rata, pa da vidimo kako se recimo od prodaje žvakaća ili „balona“ moglo zaraditi prvih milijun eura, dok su u to vrijeme oni koji su branili i obranili Hrvatsku jedino mogli „zaraditi“ ( mnogi i jesu) – metak! S druge pak strane, čak i pravni stručnjaci, kažu da je Zakon o porijeklu imovine iznimno lako i učinkovito provesti. Svatko onaj tko posjeduje primjerice enormna bogatstva bio bi dužan  samo donijeti pravovaljanu dokumentaciju na koji je način stekao „nebo i zemlju“ i sve bi se riješilo dok udariš dlanom o dlan! Tog zakon mogu se isključivo možebitno plašiti lopovi i kriminalci, pa u čemu je onda problem da ne uđe u saborske i ine procedure, tim prije što u svakom gradu, selu, općini i županiji „svi“ znaju na koji se način tko obogatio – legalno ili ilegalno? No, kad bi se donio taj zakon i počeo primjenjivati bojimo se da bi se vrlo brzo suvremena ljetovališta i zimovališta pretvorili u zatvore, jer u ovim sadašnjim ne bi bilo ni približno dosta kapaciteta (poglavito po pravilima EU)! Mladen Pavković, predsjednik Udruge hrvatskih branitelja Domovinskog rata 91. (UHBDR91.) 