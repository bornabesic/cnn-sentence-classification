Odlukom HSS-ovaca da pristanu na SDP-ovu ponudu i službeno je rođena Narodna koalicija – poslije Kukuriku i Hrvatske raste – treća koju će na parlamentarne izbore predvoditi šef SDP-a Zoran Milanović. Partner i za lokalne izbore Novom braku HSS-a i SDP-a na nacionalnoj razini – poslije više od desetljeća razdvojenosti – kumovao je splet okolnosti na koji ni Milanović ni Krešo Beljak nisu imali utjecaja. Vlada Orešković – HDZ – Most raspala se jednako brzo kao što je i nastala, HDZ je zaboravio na HSS i tu je stranku tretirao kao nepoželjnog susjeda, a Milanović je dobio priliku za povratak na vlast brže nego što je mislilo – uz ekstra bonus. Izborom Beljaka za novog šefa HSS-a Milanoviću se ukazala idealna prilika da proširi koaliciju. A to nije bilo teško jer je jasno da se on i Beljak dobro razumiju i da se mogu lako dogovoriti. Novim savezom SDP dobiva (uz HNS) još jednog strateškog partnera koji mu daje dodatnu širinu: građanskoj, lijevo-liberalnoj komponenti pridodaje i pučku, narodno-centrističku. Time Milanović želi dokazati da je SDP središnja i najjača točka na hrvatskoj političkoj sceni – i jedina koja je sposobna okupiti široku, “narodnu” koaliciju koja će upravo zbog velikog ideološkog spektra koji pokriva imati dobru priliku da smiri jake tenzije u društvu, a gospodarstvu stvori stabilno okružje, što je preduvjet za uspješan biznis. SDP ovim potezom dobiva i šansu da suradnjom s HSS-om na lokalnim izborima 2017. osvoji vlast i u sredinama gdje SDP-u nikada nije jednostavno, a gdje je HSS lokalno jak. Što HSS dobiva koalicijom sa SDP-om – očito je. Prvo, kako sada stvari stoje, jednostavnu i izglednu priliku da dođe na vlast. Jer, iako je HSS bio dio Domoljubne koalicije, “seljaci” de facto nisu ni bili na vlasti. Drugo, priliku da u velikom stilu dođu na vlast jer im Milanović garantira četiri do pet mjesta u Saboru, vjerojatno potpredsjedničko mjesto u Vladi, sigurno Ministarstvo poljoprivrede s pripadajućim “mirazom” – Hrvatske vode, Šume, agencije... Treće, Beljak ima jedinstvenu priliku HSS izvući iz poluzagrobnog života i vratiti ga među četiri-pet najvažnijih političkih stranaka u Hrvatskoj. Upravo je povjerenje među glavnim partnerima preduvjet da se bilo koja vlast održi. Uostalom i Vlada Tihomira Oreškovića se raspala jer su dvoje potpredsjednika Petrov i Karamarko od prvog dana bili u ratu. Dakle, ako na izborima pobijedi Narodna koalicija i ako uz još pokojeg postizbornog partnera (IDS, SDSS, ostali manjinci...) dođe do parlamentarne većine i sastavi Vladu, opstanak te Vlade ovisit će (i) o međusobnim, osobnim odnosima ključnih partnera. U ovom slučaju šefova SDP-a, HNS-a i HSS-a – Zorana Milanovića, Ivana Vrdoljaka i Kreše Beljaka. Vrdoljak: Slično razmišljamo Odnosi Milanovića i Beljaka su dobri, a iz krugova bliskih šefu HSS-a kažu nam da Beljak i s Vrdoljakom ima dobre odnose jer “su ista generacija i imaju dobru komunikaciju” te kako Beljak “ne bi ni ušao u ovu priču da misli da suradnja s Milanovićem i Vrdoljakom neće biti dobra”. Vrdoljak je jučer rekao kako njih trojica imaju slična razmišljanja i stavove. U slučaju pobjede na izborima, Vrdoljak kao realnu projekciju vidi Milanovića na mjestu premijera, a Beljaka i sebe kao potpredsjednike Vlade. >>VIDEO HSS na parlamentarne izbore izlazi sa SDP-om! Beljak: Donijeli smo sudbonosnu odluku. Vodili smo se razumom, a ne srcem 