Oko 300 profesora i nastavnika povijesti već je odslušalo predavanja generala, viceadmirala, pukovnika i brigadira o ratnim godinama u Hrvatskoj u sklopu Nacionalnog programa edukacije o Domovinskom ratu koji je inicirao Hrvatski generalski zbor uz potporu Ministarstva branitelja i podršku Agencije za odgoj i obrazovanje. Još barem trostruko toliko profesora tek će dobiti priliku poslušati predavanja sveukupno dvadeset predavača, koji su sudjelovali u različitim vojnim operacijama, a koja za cilj imaju bolje razumijevanje profesora o ratnim događanjima u državi. – Želja nam je da profesori sami shvate kakve su bile operacije, kako se stvarala država. To nikako nije korekcija sadržaja spomenutog predmeta, već prilika da i oni sami shvate i dobiju širinu o Domovinskom ratu koji je u udžbenicima slabo zastupljen i opisan. Sada profesorima o tome govore oni koji su bili na terenu, sami sudionici događanja – kazao je Pavao Miljavac, predsjednik Hrvatskoga generalskog zbora. Projekt ima veliku potporu ministra znanosti i obrazovanja Pave Barišića, a financiralo ga je Ministarstvo branitelja s ukupno sto tisuća kuna, ali, kako je poručio general Pavao Miljavac, predavači za svoja predavanja ne primaju novac – volontiraju. Učenje iz iskustava generala o Domovinskome ratu ne samo da profesorima koristi u kontekstu razumijevanja najznačajnijih aspekata stvaranja i razvoja Oružanih snaga i operacija tijekom Domovinskog rata, već im se ovakva predavanja ujedno boduju i priznaju i kao stručna usavršavanja. Do sada je održano petnaest predavanja, a kada cijeli projekt dođe svome kraju, o Domovinskom ratu širu sliku imat će više od tisuću profesora povijesti koja će ta znanja moći prenijeti učenicima. – O interesu profesora svjedoče i njihova pitanja nakon predavanja – kazao je Miljavac. Prvo sljedeće predavanje sudionika projekta, među kojima su Josip Lucić, Zvonko Sesar, Vladimir Šeks, Davor Domazet Lošo, Josip Petrović, Ante Vučić, Blago Dujmović, Krešimir Ćosić, Marinko Krešić, Siniša Mihović, Kornelije Brkić, Željko Sačić, Josip Čuletić, Darko Rukavina i drugi, očekuje se u travnju u Opatiji. Generali i drugi svoje će predavanje održati pred oko 250 profesora i nastavnika povijesti, nakon kojeg će se predavanja održavati i u drugim gradovima i županijama. >> Branitelj proziva: Veliča se ustaštvo i NDH, nije ih briga za siromaštvo i iseljavanje mladih >> Ekipa filma 'General' preselila se u okolicu Livna 