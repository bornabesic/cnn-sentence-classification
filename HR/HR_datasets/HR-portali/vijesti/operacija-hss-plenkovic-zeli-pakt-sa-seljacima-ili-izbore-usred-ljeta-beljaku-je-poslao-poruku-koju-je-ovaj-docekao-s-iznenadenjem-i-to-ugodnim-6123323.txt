- HSS je naš prirodni saveznik i zajedno smo u europskim pučanima. Svi koji žele dobro Hrvatskoj trebaju biti razumni, slobodna su četiri ministarstva i sedam državnih tajnika, pa neka dobro razmisle - poručio je jučer Josip Đakić, član Predsjedništva HDZ-a. - To nama nude? HSS-u? Tko je to rekao? - iznenađeno nas je pitao Krešo Beljak, šef HSS-a kad smo mu prenijeli Đakićeve riječi. Sljedećih sedam dana fokus stranke Andreja Plenkovića bit će osvajanje HSS-ovih zastupnika - “operacija HSS” - kako je kolokvijalno nazivaju u HDZ-ovim krugovima, kojima je ipak suradnja s HNS-om, iskreno govoreći, manje simpatična. HSS-ov čelnik Beljak Đakiću je jučer nakon prvog iznenađenja uzvratio da mu je drago “što je on promijenio mišljenje o HSS-u u samo mjesec dana”. - U njegovoj Virovitičko-podravskoj županiji HSS je bio u suradnji s HDZ-om osam godina, a uoči lokalnih izbora htjeli smo obnoviti tu suradnju, no HDZ to nije htio, pa me sada Đakić ugodno iznenadio - rekao je Beljak te ponovio da su oni trenutačno partner SDP-a, ali u istoj rečenici je naveo da “novi izbori nisu dobro rješenje”. Jesu li HSS-ovci omekšali pregovaračku poziciju oko preslagivanja parlamentarne većine? Postoji li šansa za njihov povratak HDZ-u ili će prije na nove izbore? - Najvjerojatnije ćemo na nove izbore - rekao je Beljak, ponavljajući da to neće biti njihova krivnja ako se dogodi. Na pitanje pregovaraju li s HDZ-ovcima, Beljak odgovara: - Razgovaramo sa svim strankama. Suradnju s HDZ-om na svim razinama podržava i HSS-ovac Stipe Gabrić Jambo, koji je ovih dana dao podršku Daliboru Milanu, HDZ-ovu kandidatu za gradonačelnika u Metkoviću, te smatra da bi trebalo i na nacionalnoj razini razgovarati s “HDZ-om jer nitko ne želi u godinu i pol dana treći put na izbore”. - Bilo bi dobro da HSS na državnoj razini da podršku Vladi Andreja Plenkovića, ali osobno ne odlučujem o tome. Na lokalnoj razini podržat ćemo HDZ - izjavio je Grabrić Jambo. Đakić dodaje da bi se HSS ubuduće najbolje mogao afirmirati kroz suradnju s njima u “izvršnoj vlasti te njihovim saborskim zastupnicima” te zaključuje: - Bilo bi im dobro da idu dalje s nama. Međutim, Đakić ne odbacuje ni mogućnost prijevremenih parlamentarnih izbora te dodaje da je HDZ spreman i za tu opciju. U HDZ-u se jučer moglo čuti kako bi se, ako se odluči ići na nove izbore, oni mogli organizirati već u srpnju, i to sredinom mjeseca, navodno 16. srpnja. - Dan nakon drugog kruga lokalnih izbora koji će se održati 6. lipnja premijer Andrej Plenković mora reći ima li novu većinu ili idemo na prijevremene parlamentarne izbore - kaže izvor blizak vrhu HDZ-a, a naš drugi sugovornik iz vrha stranke kaže da je u stranci “opće raspoloženje da svi bježe od novih izbora te da love 80 ruku u Saboru”. - Većina u HDZ-u je sklonija preslagivanju, rečeno je na Predsjedništvu da se na novoj većini radi u tišini. Također očekujem da će se onda ići u širu rekonstrukciju Vlade te da se neće imenovati samo tri nova ministra - komentira naš sugovornik iz vrha stranke. Situacija je u stranci zasad podijeljena, ima i onih koji misle da bi se trebalo na izbore, a i onih koji vjeruju da preslagivanje može uspjeti. - Trenutačno je još uvijek 50: 50, izbori i preslagivanje. Teško je sada reći s kim se sve pregovara jer naravno da nitko od tih s kojima se razgovara neće to javno potvrditi. Ali Plenković će u kratkom roku morati znati na čemu je jer vremena više nema - komentira naš sugovornik. Naš drugi izvor iz HDZ-a komentira da će HSS-u možda biti teško promijeniti retoriku jer su bili izuzetno čvrsti kod stava da neće podržati preslagivanje, pa naš sugovornik smatra da to neće ići tako lako. Plenković je ovih dana najavio i razgovore s Brunom Esih i Zlatkom Hasanbegovićem na tu temu, ali jučer nam je Esih rekla: - To je već treći ili četvrti put da Plenković javno govori da će nas zvati na razgovor, pa nas ne nazove, tako nas ni ovaj put još nije nazvao. Neslužbeno doznajemo kako je vrh HDZ-a pregovore oko preslagivanja s HNS-om stavio ipak u drugi plan jer smatraju da bi u njihovim redovima to moglo izazvati raskole, pa se postavlja pitanje na koliko bi ruku u konačnici mogli računati. Sve rasprave o tome što poduzeti u glavnom gradu nakon debakla na lokalnim izborima u HDZ-u su ovih dana pale u drugi plan. Međutim, vrhu je stranke, doznajemo, jasno da bi se u Zagrebu trebalo potpuno obnoviti priča u zagrebačkoj organizaciji HDZ-a. - Progomet je potrošen, a ni Mikulić nije budućnost - komentira naš sugovornik. Mogle su se jučer čuti i razne spekulacije, od toga da će vjerojatno doći do raspuštanja zagrebačke organizacije, pa do toga da će se vjerojatno tražiti i ostavka šefa zagrebačke organizacije Andrije Mikulića, međutim svi tvrde da se ništa od toga sigurno neće dogoditi u skorije vrijeme. Prioritet je sada drugi krug lokalnih izbora u Splitu, Metkoviću i Dubrovniku te županijama, a potom odluka o preslagivanju ili prijevremenim parlamentarnim izborima.