Njemačka kancelarka Angela Merkel ocijenila je u utorak "iznimno važnim" da Europa postane "čimbenik koji se angažira na međunarodnoj razini", posebice zbog smjera kojim SAD vodi predsjednik Donald Trump, ocijenivši istodobno transatlantske odnose unatoč tome "od ključne važnosti". Ovo stajalište njemačka kancelarka iznijela je samo dva dana nakon što je u nedjelju, poslije vrlo teškog summita G7, s razočarenjem ocijenila da Europljani ne mogu više u potpunosti računati na SAD Donalda Trumpa, kojega ostalih šest najrazvijenijih zemalja svijeta nije uspjelo uvjeriti da prihvati pariški sporazum o klimi. "Transatlantski odnos od najveće je važnosti. Ono što sam rekla jest da, s obzirom na sadašnju situaciju, ima još više razloga zbog kojih u Europi moramo našu sudbinu držati u vlastitim rukama", kazala je u utorak Merkel na novinskoj konferenciji nakon sastanka s indijskim premijerom Narendom Modijem. "Europa mora biti čimbenik koji se angažira i na međunarodnoj razini, to smatram iznimno važnim", dodala je kancelarka. Po njoj je nužno za Europljane imati "zajedničku vanjsku politiku" kojom bi se, primjerice, navelo na "rješenje sukoba u Libiji". "Oko nekih pitanja nismo tako dobri kao što bismo trebali biti, primjerice oko pitanja migracijske politike", kazala je ona. Merkel je poput ostalih stranih čelnika u prošlosti inzistirala na potrebi EU-a da se afirmira na međunarodnoj sceni kako bi bolje branio svoje interese. Zadnjih dana Berlin nanovo inzistira na tome cilju povisujući ton u odnosu prema Donaldu Trumpu, posebice zbog njegova odbijanja da se izjasni oko sporazuma o klimi iz Pariza. Njemačka želi razvijati veze s Indijom i to ne bi trebalo biti na štetu njezinih transatlanskih odnosa, istaknula je također njemačka kancelarka nakon sastanka s indijskim premijerom, koji je Berlin nazvao "vrlo pouzdanim partnerom".  Nakon razgovora o proširenju suradnje u području informacijskih tehnologija, razvoja i obrazovanja, Merkel je, govoreći o razvijanju suradnje s Indijom, istaknula: "To je od velike važnosti i ni u kom slučaju nije usmjereno protiv bilo kojih drugih odnosa i svakako ne protiv transatlanskih veza, koje su povijesno uvijek bile vrlo važne za nas i ostat će takve i ubuduće". Njemačka kancelarka u ponedjeljak je ponovno iskazala svoje sumnje u pogledu pouzdanosti Sjedinjenih Država kao saveznika, no poručila je da je ona "uvjereni transatlantist", čime je umekšala svoju iskrenu retoriku s kojom je, nakon summita G7 u subotu, iznenadila Washington.