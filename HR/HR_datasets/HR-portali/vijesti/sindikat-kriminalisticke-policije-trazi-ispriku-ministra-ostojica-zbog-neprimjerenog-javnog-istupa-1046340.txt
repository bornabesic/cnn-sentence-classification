Slučaj iz Osijeka u kojem je policajac priveo i lisicama vezao 66-godišnju gospođu koja je prešla cestu na crveno i oglušila se na njegova upozorenja još uvijek nije dobio svoj epilog. Naime, nakon što je ministar Ranko Ostojić na svom Facebook profilu osudio ponašanje policajca na njegov javni istup reagirao je sindikat kriminalističke policije.  Na svojoj Facebook stranici SKP objavio je dopis upućen ministru Ostojiću u kojem traže ispriku ministra zbog "neprimjerenih nastupa u medijima" nakon slučaja u Osijeku. -Potaknuti interesom javnosti u svezi policijskog postupanja u Osijeku, te neprimjerenim medijskim istupima ministra u svezi istog, na koji način se dodatno šteti ionako poljuljanom ugledu policije kod građana, SKP uz priloženi dopis očekuje i traži od ministra da se javno ispriča svima policijskim službenicima koji dosljedno provode zakonom propisane poslove i ovlasti u službi građana Republike Hrvatske, stoji na Facebook stranici Sindikata kriminalističke policije uz priloženi dopis upućen ministru. U dopisu između ostalog stoji da Sindikat osjeća obvezu prozvati ministra da bude dosljedan svojim izjavama. -Podsjećamo vas na profesionalnu odgovornost i 'težinu' koju svaka vaša izjava ima u javnosti, uključujući i društvene mreže te se reflektira na status policije u cjelini- poručuju iz policije. -Kako da nas poštuju građani, ako nas vi, kao ministar, čelni čovjek ministarstva ne poštujete? Na koji je to način policijski službenik trebao postupiti u konkretnom slučaju u Osijeku? Objasnite nam postupak glede plaćanja kazne osobama koje su se ogriješile o zakonske propise, te da li ćete u duhu svog postupka platiti kazne i svim drugim prekršiteljima? Da li slučaj u Osijeku implicira da će re i ubuduće zahtijevati da rukovoditelji koji su podnijeli prekršajnu prijavu ispričaju građanima zbog rada policijskih službenima koji su poštivali zakonske propise - pita Tomislav Štambuk iz sindikata ministra Ostojića. Ispriku gospođi iz Osijeka u SKP nazvali su igrokazom, a cijelim dopisom oduševljen je i policajac Darko Prgomet koji je priveo stariju Osječanku i zaradio oštre kritike i osude javnosti. -Svaka čast svim mojim kolegama, koji razmišljaju razborito, profesionalno i čuvaju ovo časno zanimanje i dostojanstvo- napisao je Prgomet. >>Policajac se ispričao ženi koju je u Osijeku srušio na pod i priveo jer je prešla preko crvenog >>Objavili snimku privođenja: Prešla cestu 'na crveno' pa je policajac srušio na pod i vezao!