Hoće li sultan Tayyip Erdoğan biti spasitelj njemačke kancelarke Angele Merkel na predstojećim izborima s obzirom na to da je potpuno izvjesno da bi svaki val migranata iz Turske koji bi krenuo prema Europi za nju bio poguban?! Naime, njemačka kancelarka Merkel otišla je u Tursku svjesna kako to putovanje za nju znači biti ili ne biti te je zadnja slamka spasa s obzirom na veliki pad njene popularnosti upravo zbog njene politike prema migrantima. Najnovije ankete pokazuju da Martin Schulz ima golemu prednost u izravnom sučeljavanju s Merkel – 50:34 posto, dok je samo prije tri dana bilo neriješeno 41:41 posto. Izbjeglice kao ključ Zbog takvih političkih odnosa Angela Merkel pod svaku cijenu želi spasiti dogovor o zaustavljanju migranata, zbog čega je čak pristala na Erdoğanove ucjene da će svaki mjesec primiti oko 500 izbjeglica iz turskih centara, što bi bilo oko 6000 godišnje unatoč tome što je prije bilo rečeno kako Njemačka više nema kapaciteta za prihvaćanje izbjeglica, opravdavajući svoju odluku kako je pitanje izbjeglica iznimno važno za Tursku, kao i za EU i Njemačku, ističući da sporazum o izbjeglicama počiva na “zajedničkom interesu”. Posjet Merkel Erdoğanu naišao je na lavinu kritika ne samo u Njemačkoj i Turskoj već i u ostalim zemljama EU, jer, njezin je posjet došao u vrijeme Erdoğanova gušenja demokracije u Turskoj pod izlikom borbe protiv terorizma. Iako ga je Merkel u nekoliko navrata kritizirala kako zbog revizije ustava kojom će se znatno povećati ovlasti turskog predsjednika tako i zbog važnosti slobode mišljenja i neovisnosti medija naglašujući kako je i oporba dio demokracije. Na sve te kritike koje mu je Merkel uputila Erdoğan je ostao potpuno ravnodušan, a reagirao je tek kada je Merkel spomenula “islamski terorizam“. Kako Erdoğanu nije bilo drago da Merkel koristi taj termin, odmah je reagirao. “Izraz islamski terorizam nas duboko boli. Takav termin ne treba se upotrebljavati, on nije točan. Jer islam i terorizam ne mogu se spajati, ljutito je kazao Erdoğan i nastavio u tom tonu: „Nemojmo to upotrebljavati, molim vas, jer sve dok to bude slučaj, mi ćemo se morati suprotstavljati. Dakle, ja, kao musliman i kao muslimanski predsjednik to ne mogu prihvatiti.” Za razliku od Angele Merkel, koja je tihim glasom Erdoğanu odgovorila kako nije mislila na muslimane, njezin protivnik na izborima Schulz ne ustručava se agresivno osuditi ponašanje radikala, stoga je napao i američkog predsjednika Donalda Trumpa, čiju je politiku nazvao „neameričkom“. Schulz maršira Naime, bivši predsjednik Europskog parlamenta i novi čelnik njemačkog SPD-a Martin Schulz postao bi sljedeći kancelar Njemačke kada bi se kancelari izravno birali na izborima. Pokazala je to nova anketa ARD-a. Najava dolaska Schulza na čelo druge najveće njemačke stranke u manje od mjesec dana dovela je do velikog skoka u popularnosti. Poznato je da je Schulz, kao čelnik Europskog parlamenta, u dva mandata ojačao ulogu te institucije, glasno se sukobio s bankama i radikalnom desnicom.  