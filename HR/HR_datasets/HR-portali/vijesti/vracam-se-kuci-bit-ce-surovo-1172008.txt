Oko 500 boraca pripadnika terorističke organizacije Islamske države okupiralo je dijelove grada Marawija s više od 200 tisuća stanovnika na filipinskom južnom otoku Mindanao. Teroristička organizacija je putem svojeg glasila Amaq objavila fotografije kako su uspjeli zauzeti gradsku bolnicu na kojoj se sada vijori ISIL-ova crna zastava. Oteli svećenika i vjernike Isto tako, teroristi ISIL-a proširili su svoju kontrolu do rijeke u sjevernom dijelu grada, i postavili barikade na svim mostovima koji vode prema Marawiju sa sjevera, a ne dozvoljavaju ni lokalnom stanovništvu da napusti grad. Prema tvrdnjama svjedoka, svi objekti oko gradske bolnice na kojoj se vijori ISIL-ova zastava u plamenu su i veliki je broj mrtvih i ranjenih. Među ubijenima je desetak vojnika i policajaca te šef policije kojem je odrubljena glava. S obzirom na to da na otoku živi 80 posto kršćanskog stanovništva, teroristi su pucali nasumično da ubiju što veći broj ljudi. Biskup filipinske rimokatoličke crkve Socrates Vilegas potvrdio je kako su islamisti ubili mnogo vjernika koji su utočište našli u crkvi i oteli jednog katoličkog svećenika, Chitu Suganobau, deset vjernika i članove crkvenog osoblja iz katedrale u Marawiju. Zbog invazije džihadista, filipinski predsjednik Rodrigo Duterte prekinuo je jučer svoju posjet Vladimiru Putinu te je proglasio ratno stanje na 60 dana na južnom otoku Mindanao, naglasivši kako bi se ratno stanje moglo proširiti na čitavu zemlju, najavivši borbu do uništenja terorista. – Sunarodnjaci, ne bojte se. Vraćam se kući. Bit će surovo – poručio je Duterte prije povratka iz Moskve. Sigurno je da će Duterte to i učiniti s obzirom na njegovu okrutnost po kojoj je poznat. Naime, u jedanaest mjeseci otkad je postao predsjednik Duterte je dao smaknuti oko četiri tisuća dilera i narkomana na Filipinima. Neke su ubili policajci, a druge susjedi dilera i narkomana kojima je Duterte platio ubojstva ljudi koji su “teret države”, kako je kazao Duterte Sučuvati Republiku Filipine Koliko je Duterte odlučan u svojoj nakani uništenja terorista, dokazuju i pregovori s Putinom od kojega je zatražio da mu proda najmodernije rusko oružje za borbu protiv ISIL-a. Duterte je kazao da je jedan od prioriteta njegova puta u Moskvu bila i nabavka ruskih precizno navođenih raketa, koje bi upotrebljavao u borbi protiv islamista. Predsjednik Putin dao je punu podršku svom kolegi Duterteu da čini s otokom Mindanao kao što je on učinio s glavnim gradom Čečenije, koji je sravnio sa zemljom. Za Dutertea je to jedini pravi lijek za džihadiste kako se ne bi proširili i na susjedne države kao što je Indonezija i Malezija u kojima raste islamski radikalizam. – Moram biti surov da sačuvam Republiku Filipine – poručio je filipinski predsjednik Rodrigo Duterte.