Screenshot: Živi zid U SPLITU je jutros deložirana obitelj Pavić iz stana u Vinogradskoj ulici. Na terenu je bilo više od 50 pripadnika policije i specijalaca. U stanu su se nalazili i pripadnici Živog zida. Ivana Pernara policajci su iznijeli iz stana i nisu ga strpali u maricu jer je saborski zastupnik. "Žalim zbog toga, moje kolege su u marici, ali ja kao saborski zastupnik imam neka prava, pa su me samo iznijeli van. Žao mi je kolega i najradije bih bio s njima u marici". Dok je policija iznosila ljude iz stana čuli su se uzvici "Hrvatska!", "Ne daj se Senta"... Pavićev stan je splitski sud prodao na javnoj dražbi da bi prisilno naplatio njegov navodni dug prijatelju. Novi vlasnik stana, tvrtka Stanić, pokušava ući u posjed.  Obitelj Pavić tvrdi kako ih se iz doma izbacuje zbog prevare. Kažu kako je Petar Pavić prijatelju  učinio uslugu i bio mu formalni kupac hotela u Njemačkoj, da bi, nakon što se Pavić vratio u Split, njegov prijatelj u razvodu od supruge ostao bez hotela i zbog toga ga tužio. Sudu u Njemačkoj se, zbog prometne nesreće koju je doživio u Splitu, nije odazvao, i izgubio je parnicu, a potom je njegov prijatelj putem splitskog suda zatražio ovrhu kako bi se naplatio prisilnom sudskom prodajom. Tako je jedan od stanova u Pavićevom vlasništvu prije 11 godina na javnoj dražbi kupila tvrtka Stanić.