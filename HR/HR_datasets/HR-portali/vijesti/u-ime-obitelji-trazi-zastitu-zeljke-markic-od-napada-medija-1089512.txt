Udruga "U ime obitelji" objavila je priopćenje u kojemu traži od institucija da zaštite predsjednicu udruge Željku Markić, od medija koji o njoj "šire mržnju i iznose neistine". Zaštitu Željke Markić zatražili su od Hrvatskog helsinškog odbora za ljudska prava, Hrvatskog novinarskog društva, Hrvatskog društva novinara i publicista, Agencije za elektroničke medije i Pučke pravobraniteljice. Tražimo da se javno založe za slobodu govora, iznošenja stavova i građanski aktivizam, te prestanak sužavanja prostora demokracije u Hrvatskoj, navode u priopćenju. Navedenim institucijama obraćaju se slijedom "učestalih, grubih i neistinitih" medijskih napada na predsjednicu udruge "U ime obitelji", kojima cilj nije samo oklevetati i oblatiti gospođu Markić, nego i zastrašiti sve građane koji dijele vrijednosti koje promiče udruga "U ime obitelji". "Pojedini mediji šire mržnju i iznose neistine o gospođi Željki Markić samo iz razloga što se ne slažu sa stavovima udruge 'U ime obitelji'. Napade izvode huškačkim tekstovima i objavama neistina. Primjerice, da dr. Željka Markić zarađuje od prodaje tableta kontraceptiva ili kliničkog ispitivanja pilula za kontracepciju ili da zastupa stav zaustavljanja kurikularne reforme školstva, što je već više puta demantirano i svodi se na smišljeno i namjerno ponavljanje laži radi isključivanja pluralizma i demokratične rasprave. Iste laži i difamiranje iznose i čelne osobe SDP-a poput Sabine Glasovac, Gordane Sobol i dr.", navodi se u priopćenju. Kao razloge napada navode sudjelovanje udruge "U ime obitelji" u organizaciji prvog nacionalnog "Hoda za život", sudjelovanje profesora i stručnjaka iz "U ime obitelji" u stručnoj i javnoj raspravi o reformi školstva, te druge legitimne aktivnosti građanske udruge u demokratskom društvu. 