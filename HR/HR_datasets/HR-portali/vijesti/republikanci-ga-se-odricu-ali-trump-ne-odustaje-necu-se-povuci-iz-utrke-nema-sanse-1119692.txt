Iako je dosad najmanje desetak visokopozicioniranih Republikanaca reklo da neće glasati za njega na izborima Trump je poručio da se neće povući iz utrke za Bijelu kuću i da neće iznevjeriti svoje glasače. Bivši republikanski kandidat John McCain i bivša državna tajnica Condoleezza Rice zadnji su mu uskratili podršku. "Sada je bilo dosta, Donald Trump ne može biti predsjednik. Mora se povući.", rekla je Rice. McCain je istaknuo da mu više ne pruža "čak ni osnovnu podršku kandidaturi". "Ja ne mogu i neće podržati kandidata za predsjednika koji se hvali time što je ponižavao i maltretirao žene" napsala je i senatorica Kelly Ayotte iz New Hampshirea, piše BBC. Trump se ispričao Podsjetimo, već u samom startu vodeći republikanci osudili su njegove seksističke izjave, a demokratska protukandidatkinja Hillary Clinton nazvala ih je "strašnima". Republikanski kandidat u videu koji je u petak objavio Washington Post vulgarnim rječnikom govori kako je nekažnjeno hvatao žene za međunožje i "lažne grudi". "Govorio sam i čini stvari zbog kojih žalim", kazao je u televizijskoj isprici za koju se vjeruje da je prva u 16 mjeseci kampanje za Bijelu kuću. "Svatko tko me pozna zna da te riječi ne odražavaju tko sam. Izgovorio sami ih, bio sam u krivu i ispričavam se". Trump je izložen lavini osuda nakon objave videa koji je odjeknuo poput bombe i osigurao suparnici Hillary Clinton svježe streljivo protiv njegove mizoginije uoči druge predsjedničke debate u nedjelju u St. Louisu. "Nikad nisam tvrdio da sam besprijekorna osoba, nisam se pretvarao da sam nešto što nisam", kazao je Trump. "Obećavam da ću biti bolja osoba." No šteta je već počinjena i nekoliko uglednih republikanaca povuklo je svoju potporu Trumpu. "Ne mogu više u dobroj vjeri poduprijeti tu osobu za predsjednika", kazao je kongresmen Jason Chaffetz iz Utaha. "To je jedna od najodvratnijih i najuvredljivijih izjava koje možete zamisliti". Drugi republikanci među kojima su i kongresmeni Barbara Comstock i Mike Coffman te bivši guverner Utaha Jon Huntsman pozvali su Trumpa da se povuče iz utrke. Oglasila se i Melania Trump I supruga Donalda Trumpa, Melania, u subotu je osudila njegove neprimjerene izjave o ženama iz 2005., nazvavši ih "neprihvatljivima i uvredljivima", no pozvala je javnost da prihvati njegovu ispriku.  "Riječi koje je moj suprug upotrijebio neprihvatljive su mi i uvredljive. One ne predstavljaju čovjeka kojega ja poznajem", kazala je u priopćenju Melania Trump.  "On ima srce i um vođe. Nadam se da će ljudi prihvatiti njegovu ispriku, kao što sam i ja, te da će se fokusirati na važna pitanja koja se odnose na našu državu i na svijet", kazala je.