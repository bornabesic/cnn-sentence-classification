Tuniske snage sigurnosti ubile su visoko rangiranog zapovjednika islamističke skupine tijekom akcije protiv militanata koji su planirali napad u vrijeme svetog mjeseca Ramazana, priopćili su u nedjelju dužnosnici. Prema istom izvoru, nakon što je ustrijeljen, islamistički zapovjednik je aktivirao samoubilački prsluk. Tuniske oružane snage pojačale su borbu protiv ekstremista povezanih sa sjevernoafričkim ograncima Islamske države (IS) i Al Kaide, posebice nakon četiri velika teroristička napada u posljednje dvije godine od kojih su dva bila usmjerena na strane turiste. Do sukoba snaga reda i islamskih militanata došlo je tijekom racije u kući u kojoj su se militanti okupljali i koja je tjednima bila pod prismotrom. U akciju se krenulo nakon presretanja poruke o mogućem napadu tijekom ramazana, pojasnio je glasnogovornik Nacionalne garde, general bojnik Kelifa Čibani. Tunis je u pojačanom stanju pripravnosti od napada 2015. na ljetovalište Sousse, kada je ubijeno više od 30 stranih turista. Turistički sektor, ključan za gospodarstvo Tunisa, pretrpio je veliki udarac. 