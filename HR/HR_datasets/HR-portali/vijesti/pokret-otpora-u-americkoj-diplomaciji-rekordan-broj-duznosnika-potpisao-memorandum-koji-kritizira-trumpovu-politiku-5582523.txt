Službenici i dužnosnici američke administracije počeli su negodovati kad je predsjednik Donald Trump u petak potpisao uredbu kojom se ograničava imigracija iz sedam zemalja s većinski muslimanskim stanovništvom. Otpor se tijekom vikenda pretvorio u kritički memorandum koji je cirkulirao diljem svijeta kanalima američke diplomacije, doznaju novinari agencije Reuters.   Iako je nekoliko dužnosnika u strahu od odmazde razmišljalo da povuku svoj potpis s tog dokumenta koji kritizira Trumpovu politiku, u utorak je memorandum s oko 900 potpisa dostavljen uredu za planiranje politike State Departmenta, a dalje je prosljeđen drugim visokim dužnosnicima putem formalnog kanala za pritužbe. Prema neimenovanim izvorima, taj dopis sa svojim brojem potpisnika oborio je rekord u povijesti kanala za pritužbe.   Govoreći uz uvjet da ostane neimenovan, jedan je dužnosnik za Reuters kazao da su neki diplomati već počeli razmišljati da zatraže sredstva od osiguranja za profesionalnu odgovornost, čime bi pokrili troškove postupka u slučaju disciplinskog postupka.   Kada je postojanje memoranduma postala javna stvar, glasnogovornik Bijele kuće Sean Spicer kazao je da svi u State Departmentu koji propituju Trumpovu imigracijsku politiku "se trebaju prikloniti, ili mogu otići".   Nije u pitanju samo politika prema imigrantima, Reuters javlja da su dužnosnici u nekim agencijama pohitali pohranjivati znanstvena istraživanja i informacije o klimatskim promjenama, u slučaju da nova vlast zatraži uklanjanje tih informacija sa službenih stranica.   Trumpovo naprasno djelovanje bez konzultacija s nadležnim agencijama zaprepastilo je mnoge. Čak je i senator Bob Corker, predsjednik senatskog povjerenstva za međunarodne odnose (a i član Republikanske stranke, baš poput Trumpa!) za imigrantski ukaz doznao tek nakon što ga je predsjednik Trump već potpisao.   Nekoliko vladinih dužnosnika kazalo je da su savjetovali svojim zaposlenicima da ne brzaju sa svojom reakcijom. "Neke stvari koje Trump čini su glupe i nemaju smisla iz upravne perspektive. No, rekao sam svojim ljudima da budu profesionalni, ostanu mirni i ne paničare. Što drugo da im kažem? Netko treba biti odrastao, u suprotnome bismo imali kaos", kazao je za Reuters jedan karijerni dužnosnik State Departmenta.   Nešto slično, ali drugim riječima, rekao je u oproštajnom govoru pred oko stotinu dužnosnika State Departmenta u utorak Thomas Countryman, vršitelj dužnosti podtajnika za kontrolu naoružanja i međunarodnu sigurnost: "Mi i dalje imamo dužnost - vi imate dužnost  - da ostanete  i date svoje najbolje profesionalno vođenje uz lojalnost novoj administraciji, zato što je vanjska politika bez profesionalaca, po definiciji, amaterska vanjska politika."