Više od polovice ispitanih u anketi EduCentra, njih 51 posto, smatra da bi trebalo uvesti obvezni vojni rok jer je odličan za stjecanje discipline i radnih navika, protiv ih je 42 posto koji misle da mlade ne treba prisiljavati na nešto što ne žele, dok 7 posto podupire ponovno uvođenje obveznog vojnog roka jedino ako postoji opcija civilnog služenja.  EduCentar u priopćenju navodi kako neki od ukupno 680 ispitanih, koji su se izjasnili "za", navode da mladi nemaju odgojne discipline i radnu naviku te im je taj pojam nepoznat. Vjeruju kako je vojni rok dobar oblik odgoja i da je potreban većini muškaraca.  – Vojska je najbolja i najjača organizacija na svijetu i svi u dobi od 16 do 45 godina trebaju je iskusiti i, naravno, ovisno o završenoj školi dobiti čin – komentar je jednog ispitanika.  Osim stjecanja raznovrsnih disciplina, ispitanici smatraju kako je i zajedništvo jedna od prednosti služenja vojnog roka.  – Čovjek u vojsci nauči puno toga o zajedništvu i koliko ljudi mogu učiniti ako su složni, nauči se brinuti o sebi, a nakon službe počne cijeniti stvari o kojima ranije nije razmišljao. Zato mislim da bi svaka zdrava i sposobna osoba trebala služiti vojni rok, bez mogućnosti civilnog služenja – smatra jedan od anketiranih.  Protiv uvođenja obveznog vojnog roka je 42 posto ispitanika. Oni drže da mlade ne treba prisiljavati na nešto što ne žele. Mišljenja su da treba postojati mogućnost samostalnog odlučivanja i vjeruju da se ratovi mogu spriječiti jedino ignoriranjem svega vojnog.  – Vojni rok je bacanje državnog novca i gubljenje vremena. Oni kojima je do vojske otići će dobrovoljno, a ostale bi trebalo pustiti da se bave čime žele – ističe ispitanik.  Oko 7 posto anketiranih podupire uvođenje vojnog roka ako postoji opcija služenja u različitim institucijama, odnosno civilno služenje vojnog roka. Smatraju kako su škole i bolnice odlične institucije u kojima mladi mogu odslužiti vojni rok, a dobra opcija bi im bila i pomaganje starijim i nemoćnim osobama.   – Iako nisu pobornici vojnog roka, neki ga podržavaju ako postoji mogućnost zapošljavanja nakon isteka služenja – kaže jedan ispitanik.  Drugi, pak, ističe kako nitko nema pravo silom zakona, niti bilo kakvim nasilnim aktom određivati mjesto, vrijeme i način razmišljanja. – Služenje vojnog roka isključivo po izboru! – istaknuo je.  Neki su ispitanici mišljenja kako je potrebno uvesti vojni rok jer je to dobar oblik odgoja, a vojska "najbolja i najjača organizacija na svijetu". Kako bi opravdali svoje stajalište, naveli su primjer da "muškarci ne znaju promijeniti žarulju, nisu sposobni zabiti čavao u zid, a kamoli za nešto kompliciranije", stoji u priopćenju. >> Drago Lovrić: Obvezni vojni rok nije prioritet Oružanih snaga 