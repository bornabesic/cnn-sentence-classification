Najmanje dvadeset i dvoje ubijenih i šezdesetak ranjenih – stravična je to bilanca eksplozije koja je u ponedjeljak pred ponoć odjeknula u predvorju Manchester Arene, odmah po završetku koncerta američke pop zvijezde Ariane Grande. Bombaš samoubojica detonirao je eksploziv u trenutku dok je publika, mahom mlade djevojke i mladići, izlazila iz dvorane, dok je predvorje bilo puno. Bomba kućne izrade bila je napunjena čavlima, komadima žice i metala kako bi udar i krhotine nanijele što veće razaranje i poubijale što je moguće više nedužnih posjetitelja. ‘Vi volite život, a mi smrt’ – Došao sam pred Arenu da pokupim svoju kćer, izašao sam iz automobila kada je užasno odjeknulo. Eksplozija me je bacila desetak metara kroz zrak. Kada sam ustao, oko mene su ležala mrtva tijela, ranjeni su zapomagali... Opći kaos... Utrčao sam u zgradu i pokušao pronaći svoje dijete – izjavio je Andy Holey za lokalni radio. Panika i očaj zavladali su u trenutku. Iako su hitne službe u kratkom roku došle na poprište masakra, malo se toga moglo učiniti za ljude koji su se u trenutku eksplozije nalazili oko bombaša samoubojice. Njihova tijela bila su gotovo neprepoznatljiva. Hitna je pomoć otpočela izvlačiti ranjenike i prevoziti ih u bolnice diljem Manchestera, dok je istovremeno trajala evakuacija. Nitko u tome trenutku nije bio siguran postoji li još koji napadač u blizini koji će aktivirati drugu eksplozivnu napravu kako bi broj žrtava bio što veći. Razina pripravnosti za policiju u Velikoj Britaniji već je dulje vrijeme podignuta na najvišu moguću razinu, pogotovo nakon napada izvedenog pokraj Westminsterske palače prije nekoliko mjeseci. No ovaj udar u Manchesteru pokazao je ono čega su se snage sigurnosti prikriveno plašile. Teroristi su napade počeli izvoditi ne samo u Londonu već i u ostalim gradovima zemlje. Manchester je uz London i Birmingham treća utvrda radikalnih islamista u Engleskoj. – Sam London nije lako sigurnosno kontrolirati, no to je izvedivo. Ali sada je jasno da se napadi mogu očekivati bilo gdje i u bilo koje vrijeme – kaže sigurnosni stručnjak George Petrusy. Iza napada stoji ISIL, odnosno njihovi spavači u Velikoj Britaniji. Potvrdili su to i službeno islamisti iz svog uporišta u sirijskoj Raki, dodajući na svojim internetskim stranicama. “Obećajemo vam da nećete imati mira sve dok naša djeca i žene ginu od vaših granata. Morate osjećati pakao koji mi osjećamo svaki dan. Razlika između nas i vas je što se mi veselimo smrti i mučeništvu, a vi se toga bojite. Razlika između nas vjernika i vas križara i nevjernika je što ćemo mi živjeti vječno u raju, a vi vječno u paklu. Vrijeme naše braće dolazi jer ima nas svuda, od Bliskog istoka do Europe, od Balkana do Amerike. Kamo god se sakrili i pobjegli, Alahova ruka će vas naći i stići”, stoji na portalu ISIL-a Ummeti i Teuhidit. ‘Naš godišnji odmor - džihad’ Iako je u trenutku napada u Manchester Areni bio samo jedan napadač koji je i sam raznesen u eksploziji, jasno je kako ovakav udar nije mogao počiniti bez pomagača. Iako nije imao onu razinu složenosti kao napadi u Parizu krajem 2015. godine, i ovaj je napad zahtijevao planiranje i razradu. Britanska policija uhitila je 23-godišnjeg muškarca za kojega se sumnja kako je povezan s napadačem, za kojega se vjeruje da je sudjelovao u pripremi samog terorističkog udara. Dok Britanija oplakuje nevine žrtve, islamistički mediji slave ovaj pokolj. “Tako lijepo izgledaju gradovi europskih zemalja u kojima žive nevjernici križari i šijiti. Molimo se Alahu da nam svaki dan stižu ovakve slike iz zemalja i gradova nevjernika”, objavio je ISIL-ov portal Ummeti i Teuhidit ispod slike žrtava terorističkog napada. “To je odgovor na pokolj kojeg su križari predvođeni SAD-om počinili nad muslimanima u Raki, Der Ar Zoru i Mosulu. Nećete nigdje na godišnji odmor i uživati dok ubijate naš narod. Mi sada krećemo na naš godišnji odmor, a to je džihad i mučeništvo protiv neprijatelja”, poručuju džihadisti uz poziv dobrovoljcima za nove terorističke napade u Europi. 7. siječnja 2015. Napad džihadista na redakciju lista Charlie Hebdo u Parizu  tijekom kojeg je poginulo najmanje 12 ljudi 13. studeni 2015. Koordinirani teroristički napad na šest mjesta u centru Pariza prilikom čega je ubijeno 130, a ranjeno 300 ljudi 22. ožujka 2016. U dva teroristička napada koja su izveli islamisti u Bruxellesu 35 poginulih, više od 300 ranjenih. 14. srpnja 2016. U Nici 84 ubijenih i 202 ozlijeđenih kada se islamist kamionom zabio u mnoštvo ljudi na promenadi 19. prosinca 2016. U Berlinu se napadač kamionom zabio u ljude na bozićnom sajmu i ubio 12, a ranio više od 50 ljudi 22. ožujka 2017. U Londonu, u napadu i pucnjavi ispred britanskog parlamenta,  kada se islamist vozilom zaletio u pješake, poginulo je pet osoba, a više od 30 ih je ranjeno 7. travnja 2017. U središtu Stockholma kamion se zabio u gomilu ljudi, pri čemu su poginule četiri osobe, a 15 ih je ozlijeđeno Koliko je silovita eksplozija bila, govori podatak kako još nisu ni identificirane sve žrtve napada. Među prvim žrtvama čiji je identitet utvrđen je 16-godišnja Georgina Callander. Ona je samo dan prije koncerta svom idolu, pjevačici Ariani Grande, na Facebooku poručila: “Tako sam uzbuđena što ću te sutra vidjeti”. Georgina je umrla u bolnici od posljedica ranjavanja, dok je njezina majka stajala pokraj bolničkog kreveta u vrijeme dok su se liječnici grčevito borili za život mlade djevojke. Nažalost, djevojci nije bilo spasa.