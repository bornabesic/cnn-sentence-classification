Meningokokni meningitis, bolest koja "može ubiti za 24 sata" prijeti 450 milijuna Afrikanaca u 2016., upozorili su u četvrtak u Abidjanu stručnjaci osmerih zemalja tog kontinenta. "Meningokokni meningitis je svjetski problem koji, po procjenama, svake godine pogađa 1,2 milijuna ljudi i prouzrokuje smrt njih 135.000", rekli su liječnici iz zapadne i srednje Afrike koji su se sastali pod pokroviteljstvom francuske farmaceutske tvrtke Sanofi. Dvadeset šest zemalja koje su "na afričkom pojasu meningitisa što se proteže od Senegala do Etiopije - gdje živi 450 milijuna ljudi - mogu teško stradati u periodičnim epidemijama", upozorili su na tiskovnoj konferenciji, pozivajući na djelotvoran odgovor. "Meningitis je i dalje problem, moramo reagirati kako bismo spriječili tragediju", rekao je Elia Gilbernair iz Sanofija. "Pozivali smo zemlje da stvore sigurnosne zalihe cjepiva protiv meningitisa koji dolazi, ali nas često ne čuju. Čeka se zadnji čas, kad epidemija već izbije", požalio se Gilbernair. Profesor Mamadou Keita Marouf iz Malija zauzeo se za "kampanju masovnog cijepljenja radi prevencije bolesti koja je praktično pokosila čitav jedan naraštaj". Epidemija meningitisa svake godine zahvaća Afriku između svibnja i prosinca. Suho razdoblje s jakim vjetrom koji nosi prašinu i hladnim noćima izlaže stanovnike dišnim infekcijama i olakšava širenje bakterija. Bolest uzrokuje upalu moždane ovojnice i leđne moždine a pogađa uglavnom djecu i osobe mlađe životne dobi. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!