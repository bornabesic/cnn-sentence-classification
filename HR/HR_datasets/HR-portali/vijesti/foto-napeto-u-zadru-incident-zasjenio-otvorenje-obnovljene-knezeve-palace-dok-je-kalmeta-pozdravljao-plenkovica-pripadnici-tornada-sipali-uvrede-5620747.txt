Otvarajući u petak navečer obnovljenu Kneževu palaču u Zadru, premijer Andrej Plenković kazao je kako je „riječ o projektu koji je iznjedren zajedničkim angažmanom svih institucija i vođen željom da na Poluotoku, u povijesnom središtu grada, Kneževa palača bude ponovno mjesto na kojemu će svi koji dolaze u Zadar moći gledati izložbe, slušati koncerte, unapređivati našu kulturu i davati sadržaj oplemenjen najboljim što Hrvatska, Europa i svijet imaju“. Jure Mišković / Hanza Media   "Zadar je veliki povijesni grad s izuzetnom kulturom, tradicijom, doprinosom hrvatskom identitetu, našoj kulturnoj baštini. Nažalost, tijekom Domovinskoga rata, između ostaloga, stradala je i Kneževa palača. Bili su potrebni veliki napori gradskih vlasti da se ona obnovi, da se pokrene obnova, a zadnjih godina, zahvaljujući projektu koji je velikim dijelom financiran novcem strukturnih fondova Europske unije, od gotovo 38 milijuna kuna, uz doprinos dodatnih osam milijuna kuna Ministarstva kulture, sredstava Grada Zadra, angažmanom Zadarske razvojne agencije, doprinosom Turističke zajednice, Narodnoga muzeja i Sveučilišta, svi zajedno večeras imamo čast svjedočiti otvaranju ove bogate palače, koja je dom brojnim kulturnim aktivnostima Grada Zadra i na taj način oplemeniti scenu ovoga prekrasnoga povijesnoga grada, naglasio je premijer. Jure Mišković / Hanza Media   Dodao je kako uz podršku Vlade, osobito ministrica Gabrijele Žalac i Nine Obuljen Koržinek, nakon Kneževe palače slijedi obnova Providurove palače. Jure Mišković / Hanza Media   Projekt "Obnova i turistička valorizacija kulturno-povijesnog kompleksa Kneževe palače" započet je 2. listopada 2014. godine s ciljem stvaranja novog, prepoznatljivog, integriranog kulturno-turističkog proizvoda Zadra kroz obnovu i turističku valorizaciju. Kneževa palača, spomenik kulture iz 13. stoljeća, prostire se na 2000 četvornih metara, u Domovinskom ratu pogođena je s osam granata, a nekada je bila dom gradske knjižnice, glazbene i baletne škole i središnje mjesto zadarske kulturne scene. Jure Mišković / Hanza Media   Govoreći o projektu obnove Kneževe palače, ministrica kulture Nina Obuljen Koržinek rekla je da je najljepše u toj priči u kolikom su broju Zadrani došli na otvorenje, očito željni da se palača napokon vrati njima i njihovu gradu. Jure Mišković / Hanza Media   "Mogu se samo nadati da će ovoj prostor živjeti onako kako je zamišljen, i kao izložbeni prostor i kao jedna turistička destinacija, a što je najvažnije kao prostor u kojemu će Zadrani sudjelovati u kulturi i umjetnosti", dodala je ministrica. Jure Mišković / Hanza Media   Na novinarski upit da prokomentira najavu Zlatka Hasanbegovića da će se demontirati hrvatska kinematografija, ministrica kulture odgovorila je da „sigurno neće biti demontaže hrvatske kinematografije“. "Projekt Hrvatskog audiovizualnog centra projekt je koji traje deset godina, koji daje rezultate i bez obzira na trenutačne poteškoće kojima svjedoči hrvatska javnost, mi smo opredijeljeni, i kao Vlada i kao Ministarstvo kulture, da nastavimo promovirati hrvatski film i nastavimo razvijati filmsku umjetnost u svim njenim aspektima", rekla je ministrica. U sjeni svečanosti otvaranja Kneževe palače, ostao je incident pripadnika navijačke skupine Tornado na susjednom Trgu Pet bunara. Dok je pozdravljao premijera Andreja Plenkovića, gradonačelnika Zadra Božidara Kalmetu, nezadovoljna rezultatima i stanjem Košarkaškog kluba Zadar, zasula je nizom uvredljivih skandiranja. Jure Mišković / Hanza Media Skandiranje je, kako javlja Zadarski.hr, zgranulo mnoštvo okupljenih na gala svečanosti. Navijači KK Zadra okupili su se nenajavljeno na Trgu Pet bunara, nedaleko od mjesta gdje se održavao svečani program, te su započeli s bučnim skandiranjem želeći omesti Kalmetin govor. Prednjačila su skandiranja Sj.... ste klub i J... vas Kalmeta, a jasno se čulo i višekratno Hoćemo promjene i Uprava odlazi. Kalmetu skandiranja nisu omela te je završio svoj govor, ali se osjećala nelagodna situacija. Niti premijera Plenkovića koji je govorio iza Kalmete nije omeo incident s Tornadom koji se naposlijetku mirno udaljio s "poprišta". Plenković je jednom trenutku čak spomenuo Zadar kao grad košarke, kulture i turizma, što je izazvalo i smijeh nakon bučnog prosvjeda Tornada.