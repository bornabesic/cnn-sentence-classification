Mjesec dana prije predsjedničkih izbora 8. studenoga demokratska kandidatkinja Hillary Clinton prema anketama u dobrom je položaju da uđe u povijest kao prva predsjednica SAD-a, iako bi izborna kampanja, nepredvidljiva od početka, mogla prirediti iznenađenje i u posljednji trenutak. No, u prosjeku najnovije nacionalne ankete daju Clinton 3,2 postotnih poena prednosti pred republikanskim protivnikom Donaldom Trumpom, sa 43,9 posto nasuprot 40,7 posto namjeravanih glasova (ankete uključuju i dvoje slabijih kandidata Garyja Johnsona i Jill Stein). U dvanaest ključnih država gdje će izbori biti odlučeni, 68-godišnja demokratkinja doživjela je u dva tjedna povećane izglede. Ponovno je ispred Trumpa na Floridi, u Nevadi, Sjevernoj Karolini i Koloradu. Povećala je prednost u Pennsylavniji. Iako se zasad čini da je Ohio skloniji njezinom protivniku, ta joj savezna država nije nužna za osvajanje izbora. Nakon prve predsjedničke debate 26. rujna, Donald Trump (70) bio je za petama Hillary Clinton u anketama. "Dinamika je bila na njegovoj strani", ocjenjuje Robert Shapiro, stručnjak na Sveučilištu Columbia u New Yorku. No, nakon slabog nastupa republikanskog milijardera te naročito njegova ponašanja nakon debate, dinamika se preokrenula, po stručnjacima. Salva njegovih bijesnih tvitova ujutro nakon debate na račun bivše latino Miss Universe još je povećala sumnje u njegov karakter dok taj novopečeni političar pretendira na najvažniji položaj u svijetu. Nisu pomogla ni otkrića vezana uz njegovu poreznu karticu koja ukazuje da nije plaćao savezni porez 18 godina, proglasivši rekordan gubitak od 916 milijuna dolara 1995. godine, iako je on to prikazao kao dokaz svoje inteligencije. No, mjesec dana prije glasovanja koje bi prema nekim ispitivanjima moglo biti tijesno, demokrati su na oprezu. Predsjednička kampanja odbila je milijune birača. Apstinencija brine demokratski kamp koji zna da je u suparničkom kampu oduševljenje veće. Kako bi motivirali mlade, žene, manjine, na teren su pozvani Bill Clinton, Barack Obama, Michelle Obama, senatori Elizabeth Warren i Bernie Sanders, te Chelsea Clinton, kći Billa i Hillary. Mogao bi se pridružiti i bivši potpredsjednik Al Gore, veliki zaštitnik okoliša. >> Trump optužio Google da prikriva loše vijesti o Hillary Clinton >> Mike Pence: Trump je godinama 'sramotno lagao' o mjestu rođenja predsjednika Obame 