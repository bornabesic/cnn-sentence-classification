Ivić Pašalić opet je u izbornoj kampanji! Ne onoj čisto političkoj, doduše, no kampanji i izborima za čelnu poziciju Udruženja drvnoprerađivačke industrije pri Hrvatskoj gospodarskoj komori (HGK). Namjera mu je postati predsjednikom udruženja industrije koja je jedan od najvećih hrvatskih izvoznika i u 2015. je izvezla proizvoda za 1,1 milijardu eura. Pašalić je, naime, već dugo u drvnom biznisu, a kao poduzetnik predsjednik je NO-a “Mundus viridis” (Zeleni svijet) koji uglavnom proizvodi pelete. Kaže da su do sada drvni prerađivački u RH bili u podređenom položaju, a posebno prerađivači biomase, koje su vlade podredile onima koji rabe fosilna goriva ili vjetroelektrane. Izbori su ove srijede u zagrebačkom Westinu, a kako je ovdje riječ o svojevrsnom “bočnom” ulazu u HGK, instituciju koju nadzire HDZ, mogući izbor Pašalića izazvao je opću uzbunu i u politici. Prije četiri godine na izborima je sudjelovalo 68 tvrtki, a sada se prijavilo već 300 tvrtki. Drvni biznis u RH raste po stopi od 15-ak posto, ali je svakako i kandidatura Pašalića izazvala pojačani interes. Uz njega za funkciju predsjednika natječu se još dosadašnji predsjednik Zdravko Jelčić (iz Spin Valisa) i Nikolina Babić (Pana). – Nekoliko županijskih komora i veći broj tvrtki kandidirali su me za predsjednika. Ljudi vjeruju da zbog mojeg političkog iskustva i znanja o sektorskim prilikama mogu zastupati interese ove industrije i radnika te se za njih puno glasnije i odlučnije boriti – kaže Pašalić. Svoj program odaslao je na adrese sviju u branši. S obzirom na to da je, kad je zadnji put sudjelovao na izborima, bio skandalozno izvaran, a šef HDZ-a postao Ivo Sanader, siguran je da će se ovaj put brojiti pošteno, kaže uz smiješak i dodaje da mu je velika čast što osjeća povjerenje kolega u biznisu. Šume su strateški resurs Naravno da država i u ovom sektoru ne posjeduje strategiju, a Pašalić je ovih dana sa suradnicima obišao ministarstva gospodarstva, poduzetništva, zaštite okoliša, poljoprivrede, regionalnog razvoja i kaže da su ga ministri i pomoćnici “pažljivo slušali i dobili smo njihovu potporu za prijedloge te vjerujem u dobru suradnju”. Očekuje da će njegovo lobiranje uroditi plodom jer, ističe, brojke kažu da drvna industrija čini 3,6% hrvatskog BDP-a, 10,4% ukupnog hrvatskog izvoza, a zapošljavaju oko 53.000 radnika. – Važno je napomenuti da je većina ove industrije smještena u ruralnim hrvatskim područjima, dakle pitanje je opstanka RH i demografije zadržavanje i razvoj ove industrije – napominje. Dodaje da su šume naš strateški resurs, naša nafta, prepoznatljiv dio nacionalnog identiteta, a slavonski hrast je vrijednost kakve gotovo nema na svijetu. Strategije EU o zelenoj i kružnoj ekonomiji, obnovljivim izvorima energije, bioekonomiji, niskougljičnom razvoju, idealno se primjenjuju na industrijama koje se temelje na šumi. – Kako je moguće da se unatoč tome u RH i danas većina javnih zgrada, škola, vrtića, vladinih zgrada grije na loživo ulje, plin, mazut i da se tako porezni i novac iz EU fondova ulaže u energetsku obnovu zgrada, koje se i dalje griju na fosilna goriva, a izvozimo više od 200.000 tona peleta i popravljamo CO2 bilancu drugih zemalja – upozorava. Kaže da u drvnom sektoru imamo dovoljno znanja i informacija i “samo želimo da se naš glas jasno čuje, želimo biti partner Vladi RH u definiranju strategije ovog sektora”. Nadalje, nevjerojatno je da nas u EU dokumentima spominju samo kao zemlju s potencijalima izvoza sirovina. – Prethodna Vlada ovaj je sektor potpuno ignorirala, sve predala u ruke direktora svog trgovačkog društva Hrvatske šume, a oni su se prije svega borili za svoj profit. Zbog tog uskog gledanja, brojne tvrtke ostale su bez dostatne količine sirovine, mnogi mali pilanari su ili propali ili dovedeni na rub propasti, nastupio je nered u sektoru, veliko nezadovoljstvo – kaže Pašalić. Dodaje da će jako lobirati kod države zbog nepravilnosti s kogeneracijskim postrojenjima. – Prethodna garnitura u Ministarstvu gospodarstva učinila je teške greške i propuste, pogotovu s postrojenjima na biomasu s povlaštenom cijenom struje. U pogonima imamo više od milijun tona drvnog ostatka, više od 1,3 milijuna tona izvozimo, a umjesto potrebnih kvota za ta postrojenja i pametne dodjele domaćim proizvođačima, događa se suprotno. Kvote za biomasu su popunili špekulanti, a u energetskoj strategiji zemlje za vjetroelektrane je određeno 750 MW, a za biomasu 120 MW – kaže. I zaključuje da mi porezni novac za obnovljive izvore energije koristimo da bismo mazali vrat “debelim stranim guskama”! Problemi s lobijima Na primjedbu da bi zbog pokretanja ovakvog “rata” s državnom administracijom opet mogao imati problema s utjecajnim lobistima i politikom, Pašalić kaže da je toga svjestan, ali kaže da su ga kolege i kandidirali zbog toga jer je dosadašnje vodstvo udruženja mudro šutjelo, a šutnja im je dosadila. Potvrđuje da ga zbog kandidature već napadaju, no “mene to neće uplašiti i sigurno ću učiniti sve kako bismo Vladi pomogli da razumije naš sektor, toliko važan za prosperitet Hrvatske”, tvrdi.      