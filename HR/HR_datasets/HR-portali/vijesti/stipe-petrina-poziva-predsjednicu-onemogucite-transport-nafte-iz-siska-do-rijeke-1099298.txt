Nezavisni saborski zastupnik Stipe Petrina pozvao je predsjednicu Kolindu Grabar-Kitarović da u okviru svojih ovlasti onemogući transport sirove nafte željeznicom, upozoravajući na mogućnost ekološke katastrofe. Naime, Petrina u priopćenju kaže da MOL ne čeka ishode arbitraža s Hrvatskom, već provodi svoju odluku o zatvaranju Rafinerije nafte u Sisku.  – Prva kompozicija s 12 cisterni sirove nafte trebala je 8. srpnja krenuti iz mjesta utovara u Graberju Ivaničkom bez odgovarajućih sigurnosnih uvjeta. Odgođena je jer se prilikom utovara nafte pojavila prevelika količina lako hlapljivog kondenzata koji je mogao izazvati eksploziju, što bi bila ekološka katastrofa velikih razmjera. Da bi se sva nafta prevezla iz Siska do Rijeke, potrebno je da takve tri kompozicije vlaka dnevno prevoze naftu na način na koji je to samo ISIL radio. U vrijeme kad je tako velik broj ljudi na putu na ljetovanje, prijevoz sirove nafte u jeku turističke sezone nesigurnim i pretrpanim prugama nanio bi neprocjenjivu štetu turizmu i ugledu Republike Hrvatske – navodi Petrina. Petrina također poručuje da daje punu podršku radnicima Rafinerije Sisak i da je, ako ga pozovu, spreman doći i stati u njihove prve redove. – Zbog šutnje svih imalo relevantnih subjekata u Hrvatskoj, uključujući sve moguće osobe iz političkog i vjerskog života, radnici Rafinerije Sisak poručuju da su na teror vlasti spremni odgovoriti terorom. Najveću odgovornost za nerješavanje pitanja oko sumnji o koruptivnih radnjama oko privatizacije Ine koje idu na dušu SDP-u i HDZ-u tj. njihovim vladama i sazivima Hrvatskog sabora – poručuje Petrina. Petrina kaže da je Hrvatski sabor imao mehanizme da donese uredbu o moratoriju upravljačkih prava MOL-a nad INA-om, ali je to propustio učiniti te da to još teoretski može učiniti jer do 15. srpnja kad je obavezan zasjedati, ali da je zbog bojkota zastupnika iz redova HDZ i SDP to onemogućeno. – Gospodo zastupnici! Imajte u vidu da ćete imati ruke krvave do lakta ako se prilikom prijevoza nafte dogodi ekološka katastrofa, odnosno ako radnici i ogroman broj onih iz redova naroda koji daju bezrezervnu podršku radnicima Rafinerije Sisak u kojima su i brojni branitelji, budu primorani na ovaj politički teror odgovoriti terorom – poručuje Petrina. Predsjednicu poziva da u sklopu svojih ovlasti sazove sjednicu Vijeća za nacionalnu sigurnost, da iskoristi svoju ovlasti kako bi se u jeku turističke sezone onemogućio ovaj transport, kao i da se MOL-u otvoreno pokaže da posluje na teritoriju jedne suverene države gdje su nacionalni interesi iznad njegovih poslovnih interesa. >> Stožer za obranu sisačke Rafinerije: Povlačenje iz arbitraže oko Ine izdaja je nacionalnih interesa