Moral među džihadistima ISIS-a pao je na vrlo niske grane nakon nedavnih poraza i smanjenja plaća, piše britanski tabloid Daily Mail. U zadnjih nekoliko mjeseci mnogi borci pokušavaju izbjeći odlazak na frontu na sve moguće načine, između ostalog i lažnim ispričnicama koje im pišu doktori, kaže novo izvješće. Uzrok u tome treba tražiti u zračnim napadima međunarodne koalicije i Rusije koji su bili žestoki udar na rezerve nafte i mjesta gdje čuvaju keš, zbog čega pate financije notorne terorističke organizacije. Prihod IS-a pao je za 30 posto, te sada mjesečno ubiru "tek" 56 milijuna dolara naspram 80 koliko se u džihadističku blagajnu slijevalo u ožujku 2015. godine. Zbog svega toga je vrhuška ISIS-a srezala plaće džihadistima gotovo za polovicu te su im ukinute beneficije, što njima nije najbolje sjelo. Izvješće Centra za borbu protiv terorizma (CTC) do ovih je zaključaka došlo iz dokumenata Islamske države koji su u javnost procurili prošle godine. - Dokumenti iz provincije Deir ez-Zor otkrivaju da je velik broj članova ISIS-a tražio lažne medicinske potvrde kako bi izbjegli odlazak na frontu - stoji u izvješću CTC-a. Da je i vrh ISIS-a zabrinut novim trendom, govori i informacija da su u listopadu prošle godine navodno podijelili amnestiju za sve dezertere. S druge strane, izgubljeni novac nastoje nadoknaditi nizom novih poreza, pa tako naplaćuju držanje satelitskih prijemnika po kućanstvima. Jedan od bizarnijih načina skupljanja novaca je postavljanje nasumičnih pitanja o Kuranu svojim borcima. Tko ne zna točan odgovor, plaća kaznu umjesto da ga usmrte, kako je bio običaj u nekim financijski stabilnijim vremenima za Islamsku državu. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!