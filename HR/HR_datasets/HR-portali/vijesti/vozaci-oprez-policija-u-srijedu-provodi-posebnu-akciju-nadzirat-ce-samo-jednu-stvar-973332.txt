Foto: FAH  U SKLOPU akcije "Dan ljubaznosti u prometu" učenici Škole za cestovni promet u srijedu će na dvadeset pješačkih prijelaza u Zagrebu nadzirati poštuju li vozači prednosti pješaka.  Krajnji cilj je osjećati se sigurnije i ugodnije u gradu u kojem živimo, napominje Služba za sigurnost cestovnog prometa zagrebačke policije, koja sa zagrebačkom Turističkom zajednicom, Autoklubom Siget i Školom za cestovni promet dvadeset i prvi put organizira Dan ljubaznosti u prometu.  Organizatori tom akcijom žele razviti tolerantniji odnos između vozača i pješaka, potičući vozače da na pješačkim prijelazima poštuju prednost pješaka. Od vozača očekuju stoga da se zaustave ispred pješačkih prijelaza i rukom daju znak pješacima da prijeđu preko ceste.  Ta gesta, navode, ima značenje: „Vidio sam vas, izvolite prijeđite cestu“. Pješake se, pak, želi potaknuti da se zahvale vozačima ili naklonom kažu: „Hvala“,  ili se osmjehnu jer je osmjeh toliko poticajan, a tako ga se rijetko koristi u svakodnevnoj komunikaciji.  Vozače će u srijedu, 31. svibnja od 10 do 14 sati, na dvadeset pješačkih prijelaza nadzirati pedesetak učenika Škole za cestovni promet koji će na posebnim obrascima bilježiti registarske oznake savjesnih vozača nakon čega će prigodno nagraditi deset nasumično izvučenih vozača.  Od oko 18 tisuća vozača evidentiranih u akciji 2016., pješake je na pješačkom prijelazu propustilo oko 68 posto vozača, čime je u toj godini broj savjesnih vozača povećan za 2,16 posto u odnosu na 2015.  Broj savjesnih vozača koji poštuju prednost pješaka na obilježenom pješačkom prijelazu raste već dvadeset godina, uz izuzetak 2015., 2012. 2008. kada je broj savjesnih vozača smanjen.