Suradnja HNS-a i HDZ-a nije moguća! Po tisuću sto osamdeset i osmi put - to nije moguće! Kada bi moja stranka, a neće, surađivala s HDZ-om, to više ne bi bila moja stranka i ja ne bih bila u tom i takvom HNS-u – nedvosmislena je potpredsjednica HNS-a Anka Mrak Taritaš - kandidatkinja HNS-a i SDP-a za gradonačelnicu Zagreba. Dileme oko stava HNS-a i IDS-a prema eventualnoj suradnji s HDZ-om izazvala je činjenica da su ove dvije stranke podržale HDZ-ov zahtjev da se opozove čelnika Mosta Božu Petrova s funkcije predsjednika Sabora. Za razliku od njih, SDP je odlučio da neće sudjelovati u rušenju Petrova, a to je dovelo do niza šumova i optužbi unutar oporbe. S jedne strane SDP-ovci optužuju HNS i IDS za šurovanje s HDZ-om, dok se ove dvije stranke ne mogu načuditi SDP-ovu približavanju Mostu. Mrak Taritaš koja se, uzimajući u obzir činjenicu da je i SDP-ova kandidatkinja za gradonačelnicu Zagreba, našla između dvije vatre, kaže da pitanja treba rješavati određenim redom. - Na dnevni red u Saboru najprije se treba staviti opoziv ministra Marića, a nakon toga Petrova. Na opozivu Marića vidjet će se ima li HDZ većinu ili ne - kaže Mrak Taritaš. Ističe pritom kako su Marić i Petrov pozicija i HNS će biti protiv Marića, protiv Petrova, a neće glasati ni za imenovanje HDZ-ova Gordana Jandrokovića za novog predsjednika Sabora. – Most je već dva mandata na vlasti, oni su omogućili da parlamentarnu većinu čine Bruna Esih, Hasanbegović, a jednako tako i Milan Bandić. Oni su koalicijski partneri – podvlači Mrak Taritaš i tvrdi kako je HNS jedinstven u stavovima prema HDZ-u i Mostu. Na pitanje zašto HNS ne bi podupro HDZ-ovu manjinsku vladu, posebno ako se uzme u obzir činjenica da imamo krizu Agrokora, da je pred nama sezona, otvorena pitanja sa Slovenijom, nestabilno okruženje, vodeća HNS-ovka vraća lopticu na premijera Andreja Plenkovića i kaže da je nedopustivo da netko tko je dobio takvu većinu kakvu je on imao smijeni sve ministre iz kvote koalicijskog partnera, a pritom nema, kao u šahu, pripremljena tri poteza unaprijed. – Odgovornost za situaciju u zemlji snose oni koji su dobili mandat za upravljanje zemljom. Podsjetit ću da smo bili protiv proračuna, protiv lex Agrokora koji smo pokušali popraviti amandmanima, ali su gotovo svi odbijeni. Ako ste uzeli vlast, morate snositi odgovornost, a ne se povući nakon šest mjeseci i reći da vi to više ne možete tako raditi i neka odgovornost preuzme netko drugi - žestoka je Mrak Taritaš koja ne vjeruje da Plenković drži sve konce u rukama, već njegov potez promatra na tragu onoga što je učinio Tomislav Karamarko kada je pokušao presložiti većinu u Saboru. Premijeru Plenkoviću zamjera i što, ako je vidio da ne može surađivati s koalicijskim partnerom, nije pozvao za stol sve parlamentarne stranke i razgovarao o problemima u kojima se zemlja našla. Mogućnost suradnje HNS-a s HDZ-om otklanja i nakon prijevremenih parlamentarnih izbora koji su vrlo izvjesni, ali i na lokalnoj razini u Gradu Zagrebu. Održavanje prijevremenih parlamentarnih izbora zajedno s drugim krugom lokalnih (4. lipnja) naša sugovornica ne smatra dobrim rješenjem. - Većina o kojoj Plenković govori je nategnuta i ja na jesen očekujem ponovo parlamentarne izbore. Meni se sve više čini da je Plenković napravio nešto slično onome što je Vučić u Srbiji - da je raspisao izbore kada je osjetio da na njima može dobiti veću podršku nego što je ima. Ali taj scenarij nije dobar. Zamislite da treći put dobijemo koaliciju HDZ-a i Mosta. To je da si prerežeš žile – rekla je Mrak Taritaš.