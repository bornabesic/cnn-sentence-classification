U Krapini je održana održana radionica za izradu SWOT analize, na kojoj je sudjelovalo preko 60 predstavnika Krapinsko - zagorske, Koprivničko - križevačke županije, Međimurske i Varaždinske županije. Radionice se inače održavaju na odabranim lokacijama u cijeloj Hrvatskoj, a organizira ih Ministarstvo regionalnog razvoja i fondova EU, u suradnji s Ekonomskim institutom, u sklopu procesa izrade Strategije regionalnog razvoja Republike Hrvatske za razdoblje do 2020. godine.  Cilj radionica je identificirati razvojne probleme uzrokovane, s jedne strane sektorskim politikama koje nedovoljno uzimaju u obzir razvojne posebnosti pojedinih područja u Hrvatskoj, i s druge strane, razvojne potrebe takvih područja zbog njihovih razvojnih specifičnosti, kao što su geografija, demografija, ekonomsko zaostajanje ili povijesno naslijeđe.  Poticanje gospodarstva - Ima mnogo mjera koje mogu doprinijeti uravnoteženom razvoju Hrvatske, s ova Strategija regionalnog razvoja trebala bi prvo pokazati u čemu su te ravnomjernosti, a nakon toga i identificirati ministarstva kroz koje bi se mjere uravnoteženja trebale provoditi. Isto tako treba prepoznati i instrumente koji bi mogli tome pridonijeti - bilo da se radi o infrastrukturi, zaštiti okoliša ili poticanju gospodarstva, što je u ovom trenutku najvažnije. Naš pogled iz Zagreba na ove četiri županije možda i nije najtočniji, zato i treba pitati ljude ovako na terenu, što oni smatraju najvećom preprekom u svom razvoju. Valja prepoznati lokalne potrebe, a mi ćemo to onda uobličiti u Strategiju regionalnog razvoja, objasnila je Sandra Švaljek iz Ekonomskog instituta. Na osnovi analiza prikupljenih na razini cijele Hrvatske bit će dakle pripremljena Strategija regionalnog razvoja RH, u okviru koje će na nacionalnoj razini biti identificirani ciljevi, prioriteti i mjere te čijom provedbom će se nastojati doprinijeti rješavanju identificiranih problema i potreba na regionalnoj i lokalnoj razini. Kompletna inventura - Ovo je put kojim bi trebalo uvijek ići, da svi dionici društva sudjeluju u izradi Strategije razvoja. Svi imamo neke svoje specifičnosti i gurati nas u neke neprirodne regije ne bi bilo dobro. Danas, kada nemamo formiranu Vladu, kada su otvoreni fondovi EU-a i kada Hrvatska po prvi puta kao ravnopravna članica Europske unije ima financijsku omotnicu na raspolaganju za povlačenje sredstava, bilo bi kontraproduktivno lomiti nešto preko noći i zbog stranačkih ili pojedinačnih interesa ulaziti u priču novog regionalnog ustroja, ako prije toga ne napravimo kompletnu inventuru. Treba vidjeti od osnutka države, županija, gradova i općina, tko je s koliko novca raspolagao, kako ga je trošio i da danas u sasvim drugačijim okolnostima vidimo gdje želimo biti do 2020. godine, ali gdje vidimo Hrvatsku za 20 ili 30 godina. Zato je ovakav način slaganja strategije razvoja put kojim bi trebao ići. Ako se dogovorimo da idemo u regionalni preustroj, nadam se da ćemo biti pametni i skupiti ovakvu ekipu za stolom - civilno društvo, gospodarstvo, akademsku zajednicu i politiku. Nije uloga politike  da sama odlučuje kako će država izgledati u sljedećim godinama, rekao je krapinsko - zagorski župan Željko Kolar.  >>Ukidanje općina kakvo se zagovara donijelo bi demografsku pustoš >>Europska komisija predstavila novu zrakoplovnu strategiju za Europu 