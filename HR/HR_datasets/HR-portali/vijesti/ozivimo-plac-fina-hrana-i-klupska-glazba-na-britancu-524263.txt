Nadamo se da će cijeli koncept prepoznati naši sugrađani, rekla je Tina Puhalo Grladinović iz Zagrebačke pivovare na predstavljanju projekta Plac u petak poslijepodne na zagrebačkom Britanskom trgu. Projekt #PLAC organizirali su 24sata i Zdrava Krava. Suorganizator je Hrvatski klaster konkurentnosti kreativnih i kulturnih industrija. Cilj projekta je oživjeti zagrebačke tržnice, a posebno one na kojima se ljudi ne zadržavaju. To će učiniti elektroničkom glazbom te štandovima sa zdravim i ekološkim proizvodima obiteljskih gospodarstava. Pokrovitelj projekta je Zagrebačka pivovara, a partneri su Pragma komunikacije i Tržnice grada Zagreba. Svoj obol oživljavanju Britanca dali su i mladi umjetnici. Radove su jučer izložili studenti zagrebačke Akademije likovnih umjetnosti, a okupljene građane rasplesali su M.I.L.E. Kozmodrum i Oberkuul. - Drago nam je što možemo pokrenuti projekt koji slijedi europske metropole. Želimo dati jedan novi sadržaj našem gradu - rekao je Boris Trupčević, član Uprave 24sata i direktor tvrtke Styria Media International za Hrvatsku.  - Zagrepčanima želimo na njihovim trgovima ponuditi domaće proizvode - rekla je Ana Kovačić, predstavnica OPG-ova koji su svoje proizvode prodavali jučer na Britancu.  - Vjerujem u zagrebačke placeve. Znate li kad je najjeftinije na placu? Petkom oko tri sata kad se kumice spremaju kući. A ja volim otići na plac i subotom. Podmitim kumice kavom, a onda mi one daju da si izaberem najbolje proizvode koje imaju - našalio se Milan Bandić. Gradonačelnik je najavio i kako će ispod Britanskog trga za nekoliko godina izgraditi garažu na tri etaže. - Super je što smo se družili i promovirali ono što radimo i, što je još važnije, ono što volimo - zaključila je studentica Josipa Pentić, koja je izlagala svoje radove. 