Screenshot: YouTube TURSKA je pozvala na red američkog ambasadora u Ankari zbog incidenta s tjelohraniteljima predsjednika Erdogana tijekom njegovog posjeta Bijeloj kući prošlog tjedna, piše CNN. Tursko ministarstvo vanjskih poslova uložilo je žalbu ambasadoru Johnu Bassu kojom prosvjeduje protiv ponašanja američkih službenika tijekom incidenta. "Do propusta je došlo zbog nesposobnosti američkih vlasti" U izjavi ministarstva stoji da Turska prosvjeduje protiv "agresivnih i neprofesionalnih postupaka" američkog osiguranja. Tvrde da je do "propusta u osiguranju" došlo zbog "nesposobnosti američkih vlasti da poduzmu potrebne mjere opreza u svakoj fazi službenog programa". Brutalno pretukli prosvjednike dok je Erdogan mirno gledao Prošli tjedan u javnost je izašao video koji jasno pokazuje da su mirne prosvjednike napali i brutalno pretukli Erdoganovi tjelohranitelji, a 9 osoba je hospitalizirano zbog teških ozljeda.  Nakon toga izašla je i snimka Erdogana dok je mirno gledao kako njegovo osiguranje mlati prosvjednike ispred ambasade u Washingtonu. Među napadačima su bili i neki službenici turske ambasade.  McCain: Turskog ambasadora treba izbaciti iz države Ambasada je kao izgovor za nasilje bez ikakvih dokaza navela da su prosvjednici bili članovi Kurdistanske radničke stranke (PKK) te da su se okupili bez službene dozvole. Američko ministarstvo vanjskih poslova prošli je tjedan pozvalo na razgovor turskog ambasadora Serdara Kılıça te izrazilo duboku zabrinutost postupcima Erdoganovih tjelohranitelja. Senator John McCain zatražio je da se turski ambasador izbaci iz SAD-a: "Trebali bismo ga izbaciti iz države, identificirati ljude koji su počinili ovaj zločin i optužiti ih", izjavio je McCain.