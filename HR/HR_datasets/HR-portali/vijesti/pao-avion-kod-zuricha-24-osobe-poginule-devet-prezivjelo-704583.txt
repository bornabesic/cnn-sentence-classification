BIRCHWIL - Dvadeset četiri osobe poginule su, a devet ih je preživjelo prilikom pada zrakoplova tvrtke "Crossair" preksinoć oko 22 sata nedaleko od zračne luke Zürich. Priopćila je to jučer poslijepodne švicarska policija, prekidajući daljnju potragu za eventualno preživjelima, koja je trajala od zore. Dvoje od devetero preživjelih u kritičnom je stanju, troje je stabilno, a četvero je relativno dobro, rekao je policijski zapovjednik Peter Grueter objavljujući da novi preživjeli nisu pronađeni. Švicarski je zrakoplov "jumbolino" na letu Berlin - Zürich prevozio 28 putnika i pet članova posade, a srušio se u šumi predgrađa Birchwila, ni pet kilometara udaljenoj od zračne luke. Taj zrakoplov sa 97 putničkih mjesta, koji je proizvela tvrtka BAE Systems, ranije poznata kao British Aerospace, srušio se u subotu navečer u blizini Birchwila, samo nekoliko kilometara od aerodromske piste u Zürichu, na koju je trebao sletjeti. Zrakoplov je poletio iz berlinske zračne luke Tegel preksinoć u 21.01 sat. Policija je prijepodne bila priopćila da se 14 osoba smatra nestalima, ali je daljnja potraga za preživjelima prekinuta nakon što je utvrđeno da se tih 14 osoba nalazilo u sredini zrakoplova, koja je potpuno izgorjela. Prednji i stražnji dio zrakoplova ostali su čitavi. Preživjela putnica Miriam Wettstein rekla je za televizijsku postaju Tele24 da je uspjela pobjeći iz zrakoplova u plamenu. "Bilo je to poput najgore noćne more. To se događa samo na filmu. Nisam imala vremena preplašiti se, samo mi je bilo hladno. Pomislila sam: "Važno je pobjeći iz zrakoplova, mogao bi eksplodirati"", rekla je Wettstein. Stručnjaci tvrde da bi mogla biti riječ o pogreški pilota ili o tehničkoj pogreški jer se zrakoplov presporo i prenisko približavao pisti broj 28. Riječ je o novoj sletnoj pisti, no iskusni švicarski pilot koji je upravljao zrakoplovom već se ranije koristio tom pistom, a samo četvrt sata prije nesreće dva su zrakoplova normalno sletjela. Njemački su mediji izvijestili da su članovi posade Švicarci, a putnici Nijemci, Švicarci, Austrijanci, Nizozemci, Izraelci i Kanađani. Zašto se srušio četveromotorni zrakoplov leta LX3597, otkrit će dvije crne kutije, a policija je istaknula kako nije riječ o terorističkom napadu. Očevici pada aviona, prema njemačkim medijima, tvrde da se zapalio tek kad je udario u zemlju. Ovo je druga nesreća "Crossaira" u nepune dvije godine - njihov se zrakoplov srušio 10. siječnja 2000. godine na letu iz Züricha u Dresden i poginulo je svih 10 putnika. V. Grivić, A. Janković