Donald Trump u kampanji se obraćao zaboravljenim Amerikancima. Predstavljajući se kao borac za osiromašenu srednju klasu koji će "isušiti močvaru Washingtona", pobijedio je zahvaljujući tzv. pojasu hrđe (Rust belt) i uništenoj industrijskoj Americi. Od njegove je pobjede prošlo gotovo mjesec dana i Trumpov se tim pomalo popunjava. Prema dosadašnjim imenima, mogla bi to biti najbogatija predsjednička postava u američkom pamćenju. Bogatstvo ministara i ključnih ljudi u administraciji koji se razmatraju ili su kandidirani procjenjuje se na 35 milijardi dolara. Osim što je riječ o najbogatijoj, to bi mogla biti i najneiskusnija američka administracija s vrlo kontroverznim članovima, od kojih neki imaju jake veze s krupnim kapitalom, a mnogi su optuživani za rasizam. Navodimo najzanimljivije kandidate i potencijalne kandidate za ključna ministarstva ili pozicije u budućoj američkoj administraciji na čelu s Donaldom Trumpom. MINISTARSTVO TRGOVINE Mike Segar / REUTERS Wilbur Ross (L), Todd Ricketts (D) Na fotografiji: Wilbur Ross (L), Todd Ricketts (D) Investitor Wilbur Ross milijarder je poznat kao "kralj bankrota" zbog kupnje kompanija u financijskim problemima. Ross je savjetovao Trumpa o gospodarskom programu tijekom kampanje. Zalaže se za nove pregovore o trgovinskim sporazumima te, ako bude potrebno, i povlačenje SAD-a iz postojećih dogovora o slobodnoj trgovini. Njegovo se bogatstvo procjenjuje na 2,9 milijardi dolara. Trumpov najvjerojatniji izbor za njegova zamjenika mogao bi biti Todd Ricketts, član milijarderske američke obitelji koja je vlasnik bejzbolskog kluba Chicago Cubs. MINISTARSTVO OBRAZOVANJA Mike Segar/File Photo / REUTERS Betsy DeVos   Trump je kandidirao milijarderku i filantropkinju Betsy DeVos, poznatu konzervativnu aktivisticu koja je omražena među učiteljskim sindikatima. Poznata je po zastupanju korištenja vaučera za privatne škole, odnosno smanjenju financija za javne škole u korist privatnih i vjerskih škola. Trump je najavio da će ona uspješno provesti školsku reformu koja će omogućiti "najbolje obrazovanje našoj djeci". Sestra je osnivača zloglasne kontraktorske kompanije Blackwater koja se bavila poslovima osiguranja u Iraku. Njezina se obitelj procjenjuje na 5.1 milijardu dolara. MINISTARSTVO PRAVOSUĐA Mike Segar/File Photo / REUTERS Jeff Sessions   Jefferson Sessions (69) iz Selme u Alabami jedan je od najkonzervativnijih američkih političara. Bio je prvi član Senata koji je podržao Trumpa. Poznat je po protivljenju imigraciji, a tijekom karijere bio je optužen za rasizam. Razmatrali su ga za federalnog suca, ali je njegovo imenovanje odbijeno zbog šala na račun Ku Klux Klana. Sessions je optužen da je napao službenika u Alabami nazivajući ga "crnčugom" te da je jednom kolegi rekao da je "izdajica svoje rase". MINISTARSTVO POLJOPRIVREDE Sid Miller   Sid Miller jedno je od najkontroverznijih imena. Ministar poljoprivrede Teksasa na svojem je Twitter računu demokratsku kandidatkinju nazvao "droljom". Poslije se ispričao izjavivši da je to bila pogreška administratora tog računa, a objava je izbrisana. Kao i Sessions, malo je poznat izvan političkih krugova. No, poznati su njegovi ispadi na društvenim mrežama. Miller je na Facebooku objavio fotošopiranu fotografiju predsjednika na odlasku Baracka Obame s majicom Che Guevare u rukama, a 2015. objavio je post o nuklearnom napadu na arapski svijet. DOMOVINSKA SIGURNOST Dave Kaup/File Photo / REUTERS Kris Kobach   Zasad se najizglednijim kandidatom čini Kris Kobach, državni tajnik iz Kansasa. Oduševio je medije kada se slikao s Trumpom držeći u rukama svoj program. Naime, zumiranjem su mogli iščitati program koji je predstavio Trumpu - njegove ideje o zidu na granici s Meksikom i nadzoru imigranata. Kobach je bio član skupine povezane s bijelim suprematistima, a poznat je po prijedlozima o registru muslimana u SAD-u. ŠEF CIA-e Michael Pompeo   Čeka se potvrda Michaela Pompea, kongresmena iz Kansasa. Kontroverzni su njegovi stavovi o pitanjima kao što su odgovornost za smrt američkih zaposlenika u Benghaziju, za što je odgovarala Hillary Clinton, te o zviždaču Edwardu Snowdenu. MINISTARSTVO STANOVANJA I URBANOG RAZVOJA Las Vegas Sun/Steve Marcus/File Photo / REUTERS Ben Carson   Spominje se umirovljeni kirurg Ben Carson, Trumpov protukandidat na predizborima. No, nedavno je Carson izjavio da želi raditi na sustavu izvana, a ne iznutra. Ipak, Trump tvrdi da ga ozbiljno razmatra. Carson, čije se bogatstvo procjenjuje na 26 milijuna dolara, izjavio je kako su središta američkih gradova u "užasnom stanju" te je krajnje vrijeme da se po tom pitanju nešto napravi. Na komentar da nema baš nikakvog iskustva na tom području, Carson je rekao kako to teško da može biti zahtjevnije od neurokirurgije, a osim toga, dodao je, što su to napravili iskusni političari. MINISTARSTVO ENERGETIKE Steve Sisney/File Photo / REUTERS Harold Hamm   Trump ozbiljno razmatra Harolda Hamma iz Oklahome, naftnog tajkuna i pobornika kontroverzne, ekološki jako štetne metode frackinga, vađenja nafte iz škriljevca. Hamm, težak 15,3 milijarde dolara, logičan je izbor jer je Trump najavljivao da će smanjiti ograničenja naftnoj industriji. Izvršni direktor kompanije Continental Resources bio bi prvi američki ministar energetike iz neke naftne kompanije otkako postoji taj položaj. Taj će potez sigurno razjariti aktiviste za zaštitu okoliša. DRŽAVNI TAJNIK Mike Segar / REUTERS Mitt Romney (L), Rudy Giuliani (D) Na fotografiji: Mitt Romney (L), Rudy Giuliani (D) Najzvučnija spomenuta imena su Mitt Romney i Rudy Giuliani. Ultradesničari oko Trumpa ne žele da to bude Romney, republikanski investitor težak 250 milijuna dolara i bivši predsjednički kandidat koji je tijekom kampanje povukao podršku Trumpu. Najveći suparnik mu je Giuliani, bivši njujorški gradonačelnik i odvjetnik, također s debelim bankovnim računom. Međutim, Giuliani ima poslovne interese u inozemstvu i zbog toga bi moglo biti problema s njegovom potvrdom. MINISTAR FINANCIJA Mike Segar / REUTERS Steven Mnuchin   Jedan od kandidata je bogataš Steven Mnuchin, direktor hedge fonda (imovina neto 46 milijuna), koji je bio uključen u bailout federalne banke, a optuživan je za diskriminaciju, što bi moglo spriječiti njegovu nominaciju. BIJELA KUĆA Carlo Allegri, Mike Segar / REUTERS Steve Bannon (L), Jared Kushner (D) Na fotografiji: Steve Bannon (L), Jared Kushner (D) U Trumpovu su timu najkontroverznija imena urednika ultradesničarskog portala Breitbart News Stevea Bannona, optuživanog za rasizam, antisemitizam i mizoginiju, te Trumpova zeta Jareda Kushnera, 35-godišnjaka iz poznate njujorške obitelji čije bogatstvo počiva na nekretninama kao i Trumpovo.  Jaredov otac Charles bio je u zatvoru zbog neplaćanja poreza i ilegalnih donacija političkim kampanjama.