Slobodna Hrvatska, stranka koju bivši nezadovoljni članovi Živog zida, podnijela je kaznenu prijavu USKOK-u protiv premijera Andreja Plenkovića zbog, kako navode, sumnje da je podmićivao zastupnike. - Slobodna Hrvatska je danas podnijela kaznenu prijavu USKOK-u protiv premijera Plenkovića zbog opravdane sumnje u kazneno djelo podmićivanja zastupnika. Jedina motivacija Plenkoviću za potpisivanje obveze od 1,2 milijarde kuna za jedan glas u Saboru bio je njegov strah od gubitka pozicije predsjednika Vlade, a svojim potpisom je ugrozio financijsku stabilnost, a time i sigurnost RH, kažu u stranci i dodaju: - Plenković je napravio isto što i Željko Sabo. Pokušao je iskriviti volju birača izraženu na izborima kako bi ostao predsjednik Vlade RH jer ga je upravo glas Željka Glasnovića spasio otkaza. Glasnović je, podsjetimo, za svoj glas u Saboru, između ostalog zatražio isplatu zaostataka pripadnicima HVO-a i upućivanje Zakona o hrvatskim braniteljima u hitnu proceduru.   - Premijer očito smatra da je novac poreznih obveznika njegov privatni novac i da s njim može raditi što ga je volja. Posljedica ovog dogovora, a i ostalih kupovina za koje još ne znamo, je vjerojatno i nedavna obavijest da će svim novim umirovljenicima mirovine biti 27% manje, da će nam od plaće prisilno uzimati dodatni danak za dopunsko zdravstveno osiguranje, a tu su još i porez na nekretnine i ostali nameti koji nas očekuju. Nekadašnji gradonačelnik Vukovara Željko Sabo kažnjen je s osam mjeseci zatvora jer je u tajno snimljenom razgovoru obećao 30.000 kuna. S koliko bi godina trebali onda biti kažnjeni Plenković, Glasnović, Tomo Medved i Zdravka Bušić za sklapanje ovakvog protuzakonitog dogovora? Slobodna Hrvatska, koju čine bivši članovi Živog Zida, podigla je kaznenu prijavu protiv Plenkovića, Glasnovića, Tome Medveda i Zdravke Sabo, a pozivaju i sve ostale građane da podignu kaznenu prijavu protiv navedene četvorke, kako bi ih spriječili u pljačkanju hrvatskog proračuna, dodaju u priopćenju. 