Motor MiG-a 21 Hrvatskog ratnog zrakoplovstva iznenada se ugasio tijekom leta u srijedu, neslužbeno doznaje Dnevnik Nove TV iz pouzdanih izvora, a tragedija je izbjegnuta samo prisebnošću pilota koji ga je uspio ponovo upaliti i sigurno sletjeti u zračnu bazu na Plesu. Incident se dogodio na letu iznad Brodsko-posavske županije, a u trenutku kada je motor MiG-a 21 prestao raditi preko radioveze se čulo: 'Pada kao cigla!'. U Ministarstvu obrane nisu potvrdili, ali ni demantirali gašenje motora, već kažu samo da se dogodio 'jedan tehnički problem'. - Možemo potvrditi da se dogodio jedan tehnički problem na zrakoplovu tijekom leta nakon čega se zrakoplov vratio u zračnu bazu na Plesu. U ovom trenutku još uvijek se obavljaju svi potrebni tehnički pregledi kako bi se utvrdilo zbog čega je došlo do toga, stoji u odgovoru odnosa s javnošću MORH-a. Unatoč prethodnoj najavi da će MiG-ovi HRZ-a letjeti ovaj tjedan od ponedjeljka do petka, danas ipak nisu letjeli, javlja Dnevnik Nove TV. Ovaj se incident događa u sjeni izvješća Mirka Šundova, načelnika Glavnog stožera Oružanih snaga, o velikim problemima upravo MiG-ova te da od njih 12 lete tek četiri. Kolinda Grabar-Kitarović, Predsjednica Republike, rekla je da je ono što je vidjela u tom izvješću prilično zabrinjavajuće.