Tigar je u ponedjeljak u jednom britanskom zoološkom vrtu usmrtio čuvaricu kada se popeo u ograđeni prostor u kojem se nalazila, objavila je britanska policija. Hamerton Zoo Park u Huntingdonu, u središtu Engleske, evakuiran je i zatvoren za javnost malo prije podneva nakon napada divlje mačke. "Ni u kojem trenutku tigar nije izašao iz zatvorenog prostora", precizirala je policija Cambridgeshirea u priopćenju. Policija je pozvana u zoološki vrt oko 11,15 sati po lokalnom vremenu kada je tigar ušao u prostor u kojem se nalazila čuvarica, 33-godišnja Rosa King, koja je na mjestu usmrćena. U trenutku incidenta nastala je opća panika, a svjedoci tvrde da su Rosu čuli kako vrišti, dok su njezini kolege pokušali odvratiti zvijer od nje bacajući joj komade mesa, ali bez uspjeha. Za Rosu svi kažu da je bila dobra duša, koja je životinje naprosto obožavala te se u zoološkom vrtu s njima osjećala kao da je doma. S tigrovima se često i fotografirala te je slike objavljivala na društvenim mrežama. Profimedia, SWNS Profimedia, SWNS   Otvorena je istraga o incidentu. Na svojoj internet stranici zoološki vrt objašnjava da ima tigrove iz Malezije i Bengala.