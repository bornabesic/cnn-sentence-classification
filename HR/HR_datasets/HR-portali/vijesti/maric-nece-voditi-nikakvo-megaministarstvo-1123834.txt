Premijer Andrej Plenković objasnio je kako će se novo ministarstvo, na čijem će čelu biti Goran Marić, dobiti preustrojem sadašnjeg Državnog ureda za upravljanje državnom imovinom (DUUDI), a odbacio je tumačenja da je Marić povlašten u odnosu na druge ministre.  "To nije mega-ministarstvo. DUUDI ima 130 ljudi, umjesto da na čelu tog tijela imamo državnog tajnika, sada ćemo imati ministra i političara koji će svojim velikim iskustvom pomoći radu Vlade i nastaviti raditi ono što je bilo dobro u radu prethodne vlade te pokušati pridonijeti koordinaciji te teme između državne i lokalne razine, gdje smo identificirali problem", rekao je Plenković u Dnevniku Nove tv. Novinar je podsjetio da takvo ministarstvo nije bilo ranije predviđeno te upitao Plenkovića što duguje Mariću. "Upravljanje državnom imovinom je jedan od bitnih aspekata za gospodarski rast i za punjenje prihodovne strane državnog proračuna. Hrvatska je u proteklih 25 godina imala različite institucije i modele koji su se bavili državnom imovinom. Marić kao doktor ekonomskih znanosti ima veliko iskustvo i u tom području. Nakon temeljne analize rada protekle vlade Tihomira Oreškovića, uvidjeli smo da je upravljanje državnom imovinom bilo jedno od tri temeljne političke stvari koje je ta vlada radila. Odlučili smo zbog toga aktualni Državni ured za upravljanje državnom imovinom transformirati putem budućeg prijedloga Ministarstva uprave u posebno ministarstvo koje bi se time bavilo, a na njegovom čelu će biti Marić", uzvratio je Plenković. Tvrdi kako Marić zbog toga nema povlašten status u Vladi. "Marić ima veliko iskustvo u Saboru i na taj će način pridonijeti koordinaciji te teme s ministrima koji također u svojoj nadležnosti imaju te portfelje", kazao je. U Vladi neće biti 'duplih pasova' ni iskakanja Plenković tumači i kako će osobno kao premijer koordinirati gospodarsku politiku Vlade i ne očekuje nesuglasice između četvoro članova Vlade koji se bave gospodarskim pitanjima. "Očekujem koherentan pristup u provedbi našeg programa", poručio je Plenković, a na pitanje što će učiniti bude li "iskakanja" uzvratio je: "Neće biti duplih pasova i iskakanja". Potvrdio je da donedavni ministar kulture Zlatko Hasanbegović nije prihvatio ponuđeno mjesto na čelu saborskog Odbora za obrazovanje, znanost i kulturu. Ističe, međutim, kako s Hasanbegovićem kvalitetno komunicira i ne očekuje probleme u suradnji. Podsjetio je da je bivši vladu, pa i ministre u toj vladi, srušila saborska većina, među ostalima i HDZ-ovi zastupnici. "U trenutku kad sam najavio kandidaturu za predsjednika HDZ-a, rejting stranke bio je oko 20 posto, da bi na parlamentarnim izborima u rujnu osvojili "sjajan rezultat". Istaknuo je i kako je, za razliku od Hasanbegovića, dosadašnji ministar vanjskih poslova Miro Kovač prihvatio čelništvo u Odboru za vanjsku politiku. Kad je riječ o aferama koje se vežu uz ministra znanosti i obrazovanja Pavu Barišića i optužbama za plagiranje, Plenković je kazao kako je s Barišićem razgovarao u više navrata proteklih dana te kako je ministar otklonio sve optužbe. "Praktički o svakoj toj temi postoji ili odluka suda ili odluka etičkog povjerenstva koja, prema onome što sam ja vidio, ide njemu u prilog", rekao je Plenković i potvrdio kako stoji iza Barišića, kao i iza ostalih svojih ministara. Premijer je najavio da će ministar financija Zdravko Marić u četvrtak na sjednici Vlade predstaviti cjelovitu poreznu reformu, nakon čega će izradi zakona pristupiti ministarstva, radne skupine i koordinacije. Reforma će potom na javnu raspravu, pa u Sabor, kazao je. Zbog novog izbjegličkog vala, pojačana kontrola na granici  Na pitanje o mogućem zatvaranju granica zbog novog izbjegličkog vala, Plenković je izvijestio kako se time prošlog tjedna bavilo Europsko vijeće te da je stav europskih čelnika zajednička zaštita vanjske granice EU. Ključ zaštite u kontekstu zapadnobalkanske rute je granica Turska-Grčka, rekao je Plenković te podsjetio da se dogovor s Turskom temelji na financijskoj potpori EU i daljnjem nastavku pregovora o pristupanju Turske Uniji. "Taj aspekt je kapitalno važan", rekao je.  Vezano uz hrvatsku granicu, istaknuo je da ju policija pojačano kontrolira, posebno zelenu granicu prema Srbiji. "Ljudstvo je dignuto na najvišu razinu, koja vrlo učinkovito može kontrolirati ilegalne prelaske, tako da do sada većih incidenata i prelazaka nije bilo. Ako se okolnosti promijene, postoje druge mjere koje mogu biti malo čvršće od ovih trenutno", istaknuo je premijer. > > Andrej Plenković: Hasanbegoviću je bilo ponuđeno mjesto u Odboru za kulturu i znanost. On je to odbio > > Goran Marić: DUUDI će se transformirati u ministarstvo. Ne trebam ja ministarstvo, nisam najavio ostavku 