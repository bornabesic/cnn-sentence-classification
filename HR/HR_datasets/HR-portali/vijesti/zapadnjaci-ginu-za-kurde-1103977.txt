Da se u Siriju i Irak na strani Kurda idu boriti mahom ljevičari iz cijelog svijeta, kao prije 80 godina u Španjolski građanski rat, dokazuje i nedavna pogibija Ljubljančanina Martina Grudena, poznatog pod ratnim imenom Rodî Çekdar. Martin Gruden u Siriji se borio kao dobrovoljac na strani kurdskih snaga u ratu s tzv. Islamskom državom u okolici Manbija. Borili se i kod Alepa Kurdske snage YPG-a preko društvenih mreža i svojih glasila objavile su da su u ofenzivi na sirijski grad Manbij, koji je trenutačno u rukama terorističke organizacije Islamske države, poginula dva zapadna dobrovoljca, Slovenac Martin Gruden i Britanac Dean Carl Evans, koji je drugi Britanac koji je poginuo na strani Kurda. Prošle godine u ožujku poginuo je bivši marinac britanske vojske, 25-godišnji Konstandinos Erik Scurfield, koji je ubijen u Siriji, gdje se borio protiv ISIL-a na strani Kurda. Iako slovenska policija još uvijek istražuje cijeli slučaj i u javnost pušta šture informacije, a slovensko ministarstvo vanjskih poslova ne želi komentirati vijest, kurdski borci za svog poginulog slovenskog suborca kažu kako je bio izuzetno hrabar i dobar čovjek. Bio je zapovjednik jedne izviđačke skupine koja je išla ispred svih. Sudjelovao je u mnogim borbama protiv tzv. Islamske države i na području Alepa i Tel Abyada. Za Slovence pogibija Martina Grudena na strani kurdskih boraca koji su proglasili federalnu regiju na sjeveru Sirije veliko je iznenađenje s obzirom na to da je poznato kako je nekoliko mlađih slovenskih državljana, uglavnom muslimana i preobraćenika na islam, sudjelovalo u ratu u Siriji, ali uglavnom na strani tzv. Islamske države te je jedan od njih, koji se nedavno vratio sa sirijskog ratišta u Sloveniju, izručen Italiji zbog istrage u kojoj se sumnjiči da je u toj zemlji novačio borce za ISIL. Poginula i mlada Njemica U redovima kurdskih snaga u Siriji protiv terorističke organizacije Islamske države ratuje više od tisuću stranih državljana, najviše iz SAD-a i EU. Strane borce u kurdske redove vrbuje Amerikanac Jordan Matson. Dobrovoljci se bore unutar postrojbe Lavovi Rojave, postrojbe koja putem Facebook stranice poziva ljude da im pomognu “poslati teroriste natrag u pakao i tako spasiti čovječanstvo”. Među stranim borcima koji ratuju na strani Kurda najviše je britanskih državljana za koje britanske vlasti ne znaju točan broj. Isto tako, kurdskim borcima pridružili su se različiti profili ljudi iz svih slojeva društva. Tako su u Siriju stigle motociklističke bande iz Zapadne Europe, željne pomoći Kurdima u borbi protiv terorista. Prva strankinja koja se priključila kurdskim snagama na bojišnici bila je 31-godišnja Kanađanka Gill Rosenberg, a lani je na strani Kurda poginula 19-godišnja Njemica Ivana Hoffmann.      >> Kurdske snage otvorile novu frontu protiv IS-a u Siriji Iako nije bila pozvana na mirovne pregovore u Ženevi zbog suprotstavljanja Turske i Saudijske Arabije, stranka Demokratske unije i njeno vojno krilo Jedinice narodne zaštite (YPG), nakon pet godina rata u Siriji, postala je jedan od najvažniji faktora u borbi protiv terorističke organizacije Islamske države u Siriji. Gotovo je nemoguće da će se postići bilo kakvo političko rješenje u Siriji bez Kurda. Da su važan čimbenik, govori i činjenica kako ih Amerikanci i Rusi žele pridobiti na svoju stranu. Dok im Amerikanci bez ikakvih ograničenja šalju naoružanje i vojne savjetnike, Rusi su već u Moskvi otvorili kurdsko predstavništvo.      