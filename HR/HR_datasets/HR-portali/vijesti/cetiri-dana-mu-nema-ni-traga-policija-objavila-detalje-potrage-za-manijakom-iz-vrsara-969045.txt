Foto: PU istarska, Duško Marušić/Pixsell DANIJEL BRNOS iz Vodnjana, osumnjičen za pokušaj teškog ubojstva bivše djevojke Martine Terlević (19) iz Seline kraj Sv. Lovreča i pokušaj ubojstva njenog kolege s posla, Roberta Cuccurina (23) iz Bala u nedjelju ispred hotela Pineta u Vrsaru, danas, ni četvrtog dana potrage nije uhvaćen. >> POTRAGA ZA MANIJAKOM IZ VRSARA Policija ga locirala, on im pobjegao pred nosom  Nakon što se jučer pojavila informacija da je Brnos oko 14 sati lociran u Kloštru, na potezu između Vrsara i Limskog kanala te šumskog predjela Kontija, ali je uspio pobjeći policiji pred nosom, oglasila se i policija te demantirala ovu informaciju.  "Obavještavamo Vas da je PU istarska unazad nekoliko dana, koliko traje potraga za Danijelom Brnosom, zaprimila nekoliko dojava o mogućim lokacijama na kojima je Brnos viđen. S obzirom na intenzivne mjere traganja za osumnjičenim, detaljno se provjerava svaka dojava, pa tako i provale u objekte u kojima se može skrivati.  Međutim, do sada obavljenim provjerama nije potvrđeno da je osumnjičeni boravio na dojavljenim lokacijama.  Demantiramo medijske napise da je osumnjičeni bio u neposrednoj blizini policije, kao i da je pobjegao.  I dalje intenzivno tragamo za osumnjičenim, a o svakom novom momentu ćemo izvijestiti javnost. Pozivamo građane da sva saznanja o kretanju i boravku Brnosa dostave policiji na broj 192", priopćili su iz policije.