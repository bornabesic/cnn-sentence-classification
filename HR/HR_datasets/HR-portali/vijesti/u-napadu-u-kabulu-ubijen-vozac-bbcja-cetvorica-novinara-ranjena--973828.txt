Foto: Hina AFGANISTANSKI vozač BBC-ja je ubijen, a još četiri novinara BBC-ja ranjena su u napadu kamionom-bombom koji je potresao diplomatsku četvrt u Kabulu pri čemu je poginulo najmanje 80 osoba, javlja BBC. Britanska postaja ističe u priopćenju da su četiri ranjena novinara hospitalizirana, ali im životi nisu u opasnosti. Ubijeni vozač Muhamed Nazir radio je više od četiri godine za afganistanski ured BBC-ja.  U priopćenju se ističe da je Muhamed Nazir imao "tridesetak godina i za sobom ostavlja mladu obitelj". Poginulo više od 80 ljudi, ranjene stotine U napadu kamionom-bombom u diplomatskoj četvrti Zanbaq, u kojoj su brojna veleposlanstva i sjedište NATO-a u toj zemlji, poginulo je preko 80 ljudi, većinom žena i djece, a ranjeno njih preko 350, priopćio je glasnogovornik ministarstva zdravstva Waheed Majroh. Za sada nitko nije preuzeo odgovornost za napad, a glasnogovornik talibana zanijekao je njihovu umiješanost u atentat u Kabulu te ga oštro osudio.