Foto: Hina STUDIJA Instituta "Hrvoje Požar" koju je naručio ministar Mosta Tomislav Panenić dokazala je da su razdjelnici donijeli energetsku uštedu kao najjeftinija od tri opcije dane direktivom Europske komisije, priopćio je predsjednik HNS-a Ivan Vrdoljak reagirajući tako na rezultate istraživanja predstavljenim danas u Ministarstvu zaštite okoliša i energetike po kojima se ugradnja razdjelnika topline pokazala kao ekonomski neisplativa.  Vrdoljak je stoga uputio i pitanje Vladi zašto ni nakon dvije sezone grijanja nisu ponudili drugo rješenje i zašto i dalje ne ukidaju te iste razdjelnike. "Uštede postignute ugradnjom razdjelnika danas je potvrdio i državni tajnik Ministarstva zaštite okoliša i energetike rekavši da razdjelnici u konačnici mogu donijeti uštede koje ne smiju biti zanemarene“, ističe predsjednik HNS-a.  Ustvrdio je da nije postojala nikakva mogućnost da se prethodno radi studija isplativosti razdjelnika s obzirom na to da nije bilo uzorka na kojem bi se radila. Razdjelnici najjeftinije rješenje za građane  S druge strane, postojala je jasna obveza da se primijeni direktiva Europske komisije, a razdjelnici su od, u tom trenutku tri moguća rješenja, bili najjeftiniji za građane.  Vrdoljak podsjeća i kako su Most i HDZ već i godinu i pol dana na vlasti što uključuje dvije sezone grijanja i ne poduzimaju ništa osim što po raznim institutima naručuju studije isplativosti ne bi li napokon dobili jednu koja će potvrditi neisplativost ugradnje razdjelnika, dok istodobno ostale, uključujući studiju Energetskog instituta "Hrvoje Požar", a koju je također naručio Mostov ministar i koja govori o uštedama od u prosjeku 30-ak posto, drže u tajnosti, u ladici daleko od očiju javnosti.  Predsjednik HNS-a stoga postavlja pitanje da ako su razdjelnici neisplativi zašto Most neće jasno reći da je rješenje s razdjelnicima štetno i suprotno direktivama EU, ukinuti obvezu ugradnje i ponuditi bolje rješenje.