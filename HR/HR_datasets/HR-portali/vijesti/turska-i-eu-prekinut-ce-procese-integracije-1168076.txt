Prekid procesa integracije: 90%  Turska je sve dalje od članstva u EU. Svi analitičari slažu se kako je gotovo sigurno da ta zemlja nikada neće biti članica EU. Te činjenice svjestan je i turski predsjednik Erdoğan koji je nedavno uputio ultimatum Europskoj uniji da što prije mora otvoriti nova poglavlja u pristupnom procesu s Turskom ili u suprotnom Ankara nema više o čemu razgovarati s EU i reći će “doviđenja”. Naime, Erdoğan je bio revoltiran izjavom europskog povjerenika Johannesa Hahna da je Turska pod Erdoğanom okrenula leđa pristupanju Uniji. Iako je Turska imala jako male šanse da pristupi EU, one su gotovo nestale nakon pokušaja vojnog udara u Turskoj koji je turski predsjednik iskoristio za uvođenje antiterorističkog zakona, koji je zapravo bio samo uvod u obračun sa svim neistomišljenicima. Taj zakon EU i udruge za ljudska prava smatraju široko definiranim zakonom koji ima cilj ušutkati nezadovoljstvo, što uključuje i zatvaranje političkih neistomišljenika, novinara i akademika koji kritiziraju vladu. Unatoč mnogim upozorenjima Erdoğan je bio odlučan u svojoj odluci da Turska neće uvoditi promjene u svoje antiterorističke zakone u okviru sporazuma o smanjenju migracije u Europu i bahato im poručio: “Mi idemo svojim putem, vi idite svojim.” Posljednji čavao koji je Erdoğan zakucao u lijes pristupa EU nedavni je referendum koji Erdoğanu daje ovlasti da Tursku vodi autokratski, što je za EU neprihvatljivo. Kao što je poznato, nakon što su mnoge zemlje zabranile Erdoğanu da organizira predizborne skupove u njihovim zemljama, Erdoğan ih je nazivao fašistima i nacistima.       EU će ostaviti  odškrinuta vrata Turskoj: 9% Unatoč svim nesuglasicama između turskog predsjednika Erdoğana i čelnika EU, zbog straha od ponovnog puštanja migranata prema Europi, čime je Erdoğan već nekoliko puta i zaprijetio ako EU ne počne realizirati sporazum o financijskoj pomoći i liberalizaciji viza i otvaranja poglavlja o pristupanju Turske, EU neće zavijek zalupiti vrata Turskoj. Zemljama članicama EU bolna su točka migranti zbog čega će ostaviti otvorena vrata Turskoj u mogućim pregovorima i pristupu EU.      Nastavljaju se pristupni pregovori: 1% Turska i EU nastavit će pregovarati i otvoriti poglavlja o pristupanju Turske Europskoj uniji usprkos tome što će turski parlament uskoro ponovno uvesti smrtnu kaznu, a predsjednik Erdoğan zemlju će voditi autokratski. Turska slovi kao zemlja u kojoj se najviše krše ljudska prava.      