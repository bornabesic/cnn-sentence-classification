Njemačka kancelarka Angela Merkel izjavila je danas da Europska unija ne treba "biti zločesta" u pregovorima s Velikom Britanijom o izlasku iz Unije. Kancelarka smatra da prioritet pregovora ne bi trebalo biti odvraćanje ostalih članica od napuštanja europskog bloka, piše BBC. "Britanija će ostati bliski partner s kojim smo gospodarski povezani", rekla je Merkel dodajući kako ne treba požurivati London da pokrene članak 50. Lisabonskog ugovora o izlasku iz Unije.  "Da budem iskrena, to ne bi trebalo trajati unedogled, to svakako ne, ali nisam ni za to da žurimo", rekla je Merkel nakon skupa njezine stranke u Hermannswederu. Naglasila je da želi "objektivnu i dobru" klimu u razgovorima s Londonom koje treba voditi "kako treba". Nešto ranije u Berlinu, šestorica europskih ministara vanjskih poslova govorili su znatno oštrijim tonom, pozivajući Britaniju da bez odgađanja pokrene postupak izlaska, nakon što su Britanci na referendumu u petak sa 52 posto za i 48 protiv izglasali napuštanje Unije u koju su ušli prije više od 40 godina. Ministri vanjskih poslova šest zemalja utemeljiteljica Europske unije, njemački Frank-Walter Steinmeier, francuski Jean-Marc Ayrault, nizozemski Bert Koenders, talijanski Paolo Gentiloni, belgijski Didier Reynders i luksemburški Jean Asselborn sastali su se u Berlinu kako bi razgovarali o posljedicama povijesne odluke Britanaca o izlasku iz bloka i njegovoj budućnosti. Velika Britanija ne bi se trebala igrati mačke i miša odgađajući pregovore o izlasku iz EU-a, rekao je ministar vanjskih poslova Luksemburga Jean Asselborn. Njegov kolega Nizozemac Bert Koenders ne želi politički vakuum nakon što su britanski birači na referendumu u petak izglasali izlazak iz Unije. Belgijski ministar Didier Reynders ključnim smatra da Europa dade odgovore na pitanja o migraciji, sigurnosti i radnim mjestima. Šef francuske diplomacije Jean-Marc Ayrault pozvao je London da pokrene članak 50. Lisabonskog ugovora. "Stvar je hitna i moramo izbjeći razdoblje duge neizvjesnosti", rekao je Ayrault. 