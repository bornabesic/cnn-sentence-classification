Njemačka će u razdoblju do 2021. ostvariti 54,1 milijarde poreznih prihoda više od očekivanog, objavio je danas njemački ministar financija Wolfgang Schäuble. Tu je prognozu predstavila radna skupina za procjenu poreznih prihoda, sastavljena od financijskih stručnjaka saveznog i pokrajinskih ministarstava financija te središnje banke. Porezni viškovi plod su povoljnog gospodarskog rasta, rekordne stope zaposlenosti te porasta plaća zaposlenih i prihoda  poduzeća. Većina viška poreznih sredstava ostvarena je na razini pokrajina i gradova. Ministar financija Schäuble zadovoljan je povoljnim stanjem u državnoj blagajni. "Savezna vlada je ispunila svoja financijsko-politička obećanja: uravnotežili smo proračun i stvorili dodatna sredstva za investicije. U sljedećem izbornom razdoblju može se početi i sa snižavanjem poreza“, rekao je Schäuble s pogledom na parlamentarne izbore u rujnu. Unutar demokršćanske Unije CDU/CSU i među ostalim strankama razvila se uoči službene objave žučna rasprava oko toga kako potrošiti neočekivani višak. I dok se Schäuble i njegova kršćansko-demokratska stranka (CDU) zalažu za smanjenje dugova i umjereno smanjenje poreza, Kršćansko-socijalna unija (CSU) je za uvođenje poreznih olakšica za sve građane. "Mi ostvarujemo rekordne porezne prihode u Njemačkoj. Red je da nešto od toga vratimo građanima“, rekao je bavarski ministar financija Markus Söder u razgovoru za dnevnik Bild od četvrtka. Predsjednik Socijaldemokratske stranke Njemačke (SPD) i kandidat socijaldemokrata na parlamentarnim izborima u rujnu Martin Schulz založio se za to da se višak poreznih prihoda investira, prije svega u obrazovanje i stanogradnju. "Ako sada ne uložimo u gradnju novih stanova, stanarine i stanovi uskoro se neće moći plaćati“, rekao je Schulz. 