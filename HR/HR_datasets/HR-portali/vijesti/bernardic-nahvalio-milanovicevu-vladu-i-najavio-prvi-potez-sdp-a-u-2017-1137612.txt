Predsjednik SDP-a Davor Bernardić rekao je kako je na sjednici Predsjedništva stranke donijeta odluka da SDP u siječnju, na prvu sjednicu Hrvatskog sabora uputi interpelaciju o INA-i.   Rekao je da su na sjednici Predsjedništva također donijete  odluke o promjeni i ustrojstvu rada tajništva, istaknuvši da su u SDP-u krenule pripreme za lokalne izbore u svibnju iduće godine. Predsjedništvo SDP-a razmatralo je i probleme u organizacijama, rekao je Bernardić  i najavio da su sutra već u međimurskoj organizaciji, jer obilaze i pripremaju stranku za lokalne izbore. Nakon sjednice Predsjedništva, u sjedištu SDP-a na Iblerovom trgu organiziran je Božićni humanitarni domjenak, na kojemu je za opremanje novih prostora Udruge Down Zagreb uručeno 10.000 kuna. Na domjenku se okupio veliki broj članova stranke, saborskih zastupnika i čelnika drugih stranaka te sindikata, predstavnika veleposlanstava, poznatih osoba iz hrvatskog poličkog, javnog i kulturnog života, predstavnika medija. Turbulentna godina Obračajući se nazočnima, Bernardić je ocijenio da je ova godina za Hrvatsku bila u svakom smislu turbulentna - u financijskom, gospodarskom, ali i u političkom smislu. "Iza nas su dvoje izbora, dvije Vlade, dva proračuna, dva unutrastranačka procesa i proces potpune promjene hrvatske političke scene u samo godinu dana", rekao je predsjednik SDP-a osvrčući se na 2016. godinu. "Ispred nas je 2017. godina koju će najbolje opisati riječ 'odgovornost'. Odgovornost za ono što smo uspjeli stvoriti tijekom godina rada naše Vlade, skresavši deficit, ostvarivši pozitivan gospodarski rast i uvevši u zemlju red. Na tragu tog gospodarskog rasta Hrvatska danas ostvaruje rezultate i planira veći proračun nego ikad. I taj rast ne smije biti potraćen kroz neodgovorno trošenje državnog novca i politički populizam", ustvrdio je Bernardić.   Poručio je da je na SDP-ovcima da zajedno u 2017. bolje urede naše društvo. "I zato pozivamo i Vladu da se angažiramo na tri ključne stvari za našu zemlju - prva je poboljšanje uvjeta poslovanja u Hrvatskoj, druga je podizanje efikasnosti javne uprave i treća je nama socijaldemokratima najvažnija - a to je zaštita radnika i radnica u Hrvatskoj od eksploatacije", poručio je Bernardić, a nazočni popratili burnim pljeskom. Poručio je da će se za taj cilj SDP-ovci boriti kroz Zakon o minimalnoj plaći, bolji i dostojanstveniji život za umirovljenike, nužan nastavak obrazovne reforme u Hrvatskoj, poticaj znanosti inovacijama, te  zaštitu hrvatskih nacionalnih interesa u INA-i i drugim velikim hrvatskim poduzećima.  Rekao je da će SDP predvoditi promjenu u društvu za koje smatraju da treba biti dobro društvo s jednakim mogućnostima.  Ponosan na SDP-ove zastupnike  Bernardić je također rekao kako je danas ponosan što nakon višegodišnjeg rada i suradnje mogu pomoći upravo takvom društvu te zaželjeti dobrodošlicu jednoj posebnoj osobi u svom životu - Nataliji Belošević, predsjednici udruge Down sindrom koja, uz svoje obiteljske poteškoće, pomaže mnogim roditeljima i mnogoj djeci u Hrvatskoj sa sličnim sudbinama. Istaknuo je kako je ponosan na SDP-ove zastupnike u Hrvatskom saboru koji su se odrekli dijela svoje naknade da bi pred ove blagdane uspjeli pomoći Nataliji Belošević u opremanju novih prostora udruge koje su zajedno izborili u Zagrebu nakon tri godine. Rekao je da će ti novi prostori pomoći da roditelji i njihova djeca imaju onaj bolji trenutak i osjećaj nade u sljedećoj 2017. godini i da im ta godina kao i svim ljudima u Hrvatskoj bude prožeta sa više optimizma i više osmijeha na licu. Bernardić je svima poželio sretan Božić - koji se, kazao je,  slavi na dva datuma, te sretnu 2017. godinu.  Predsjednica Udruge za sindrom Down Zagreb Natalija Belošević zahvalila je Bernardiću i zastupnicima SDP-a na donaciji koja, kako je rekla, stvarno ide u prave ruke i kojom će opremiti dvoranu od 40 kvadrata gdje će djeca provoditi terapiju. I ona je svima zaželjela sretne blagdane.  >>Umjesto sadašnjeg Dujmića, SDP-ov kandidat za gradonačelnika ipak Kirigin >>SDP će rušiti ministra Pavu Barišića: ovo su 2 ključna razloga 