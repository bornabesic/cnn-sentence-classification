Slovensko-hrvatski granični prijepor i nakon 25 godina ostaje neriješen i to pitanje predstavlja velik politički  teret u međusobnim odnosima, izjavio je slovenski ministar vanjskih poslova Karl Erjavec u razgovoru za austrijsku novinsku agenciju APA-u u povodu predstojećeg Dana državnosti i 25. obljetnice samostalne države istaknuvši da  će Slovenija i dalje ustrajati na arbitraži. Poznato je da je Hrvatska prošle godine donijela odluku o izlasku iz arbitraže, koju smatra nepovratno kompromitiranom nakon što su lani objavljeni podaci koji dokazuju nezakonite kontakte Jerneja Sekoleca, prvog arbitra koji je u panel imenovala slovenska vlada, sa službenicom ministarstva vanjskih poslova u Ljubljani Simonom Drenik. Hrvatska je jednoglasnom odlukom Sabora izašla iz arbitražnog postupka i pozvala se na odredbe Bečke konvencije o prestanku važenja međunarodnih ugovora. Stalni arbitražni sud (PCA) sa sjedištem u Haagu u ožujku ove godine odlučio je zamrznuti postupak odlučivanja o graničnom pitanju između dviju zemalja sve dok ne prouči pravne posljedice odluke Hrvatske da izađe iz tog procesa. Slovenija pak sa svoje strane službeno smatra da arbitraža nije prekinuta, da povrede postupka koja bi dovela do prekida arbitraže nije bilo i da arbitri moraju nastaviti svoj rad sve do konačne presude. Slovenija će i dalje ustrajati na arbitraži, kazao je Erjavec za APA-u. Slovenija i Hrvatska granično pitanje moraju riješiti u dobroj vjeri i sukladno već postignutim sporazumima, istaknuo je slovenski šef diplomacije. – Vjerujemo da će to riješiti arbitražni sud koji smo formirali zajedno s Hrvatskom – rekao je Erjavec dodavši da s tim pitanjem ne treba odugovlačiti jer bi moglo otežati drugu suradnju na brojnim projektima. >> Erjavec: Bojkot Hrvatske ne mijenja ništa. Arbitraža može teći i bez nazočnosti jedne od strana 