Španjolski ustavni sud u četvrtak je poništio zabranu borbi s bikovima u Kataloniji, što će najvjerojatnije povećati napetosti između aktivista za zaštitu životinja i pristaša očuvanja stoljetne tradicije. Sud je u obrazloženju presude naveo da se borba s bikovima smatra dijelom španjolske baštine i stoga se odluka o zabrani tiče središnje vlade, a nije stvar poluautonomnih regija poput Katalonije. Sud je zabranu proglasio "neustavnom i ništavnom". Katalonski regionalni parlament je 2010. izglasao zabranu održavanja borbi s bikovima od 1. siječnja 2012., nakon što su aktivisti za zaštitu životinja uspjeli u peticiji skupiti 180.000 potpisa. Katalonija je bila prva pokrajina u kontinentalnom dijelu Španjolske koja je uvela tu zabranu. Na Kanarskim otocima na snazi je od 1991. Kritičari su isticali da se ne radi o zaštiti životinja, nego o politički motiviranoj zabrani u dijelu zemlje s vlastitim jezikom, snažnim osjećajem identiteta i željom za neovisnošću od Španjolske. >> Pogledajte kako su bikovi bacali u zrak toreadore i teško ih ozljeđivali