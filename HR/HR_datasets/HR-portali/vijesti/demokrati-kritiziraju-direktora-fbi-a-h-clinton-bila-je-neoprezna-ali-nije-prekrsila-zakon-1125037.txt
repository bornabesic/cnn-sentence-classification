Suradnici demokratske kandidatkinje na američkim predsjedničkim izborima u nedjelju su ljutito osudili direktora FBI-a Jamesa Comeya zbog njegove objave ponovnog otvaranja istrage o tome kako je Hillary Clinton koristila privatnu elektroničku poštu dok je bila državna tajnica, nakon pronađenih novih e-mailova, i zatražili su da brzo objasni taj svoj potez. Comey nije iznosio nikakve pojedinosti u pismu koje je uputio čelnicima Kongresa koji su ga odmah objavili. U njemu ističe da se još ne može reći hoće li to otkriće biti presudno. "Ovo je neviđen potez koji označava promjenu politike demokratskog i republikanskog ministarstva pravosuđa", upozorio je u nedjelju voditelj izbornog stožera Hillary Clinton, John Podesta, rekavši da je Comey "zanemario preporuku visokih dužnosnika ministarstva pravosuđa". Podsjetio je da to ministarstvo, koje je nadležno za FBI, ima običaj "ne utjecati na izbore 11 dana prije njihova održavanja". "Mogao je gledati (e-mailove) prije, a ne usred predsjedničke kampanje, malo prije samih izbora", istaknuo je Podesta za CNN, ocijenivši Comeyjevo ponašanje "neumjesnim". "Comey doista mora rastumačiti zašto je načinio taj neuobičajen korak kad je i sam rekao (...) da bi te (elektroničke poruke) mogle biti nevažne". "Mali dio sadržaja" pisma "odmah je iskrivljen", dodao je na NBC-u i voditelj kampanje Clinton, Robby Mook, zatraživši, kao i bivša državna tajnica, da se "sve informacije stave na stol". Clinton je u subotu ocijenila ponašanje Jamesa Comeyja "neobičnim" i "veoma zabrinjavajućim". Američki mediji izvijestili su u subotu da je direktor FBI-ja djelovao protiv volje svoje šefice, ministrice pravosuđa Lorette Lynch.  Ona je smatrala neprikladnom javnu objavu tekućih postupaka FBI-ja s potencijalnim implikacijama za predsjedničku kandidatkinju, nešto manje od dva tjedna prije izbora.  Lynch je  Comeyu dala naputak da se drži dugogodišnje prakse te da izbjegne poteze koji bi mogli utjecati na ishod predsjedničkih izbora.  No, Comey je u petak pismeno obavijestio američki Kongres da FBI pregledava nove emailove koji bi mogli biti važni u istrazi o Clintoninu korištenju privatne elektroničke pošte dok je obnašala dužnost državne tajnice (2009. - 2013.). FBI je istraživao je li Clinton prekršila zakon kada je poslovnu komunikaciju obavljala sa svog privatnog servera i putem privatne elektroničke pošte, a ne službene. Comey je istaknuo da je smatrao svojom obvezom informaciju objaviti javno. Jednogodišnja istraga pokazala je u srpnju da je Clinton "iznimno neoprezno" koristila elektronsku poštu i da je najmanje 110 emailova sadržavalo povjerljive podatke, no utvrđeno je je da nije prekršila zakon.  >> Što bi Bill radio u Bijeloj kući? Ovo je prijedlog Hillary Clinton 