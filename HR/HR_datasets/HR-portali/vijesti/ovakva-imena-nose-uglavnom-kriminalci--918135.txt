Foto: 123rf IMENA luda nalaze se svuda, ali imena su toliko postala važna u današnjem svijetu da su se Amerikanci nedavno pozabavili listom imena koja možda ne bi trebali davati svojoj djeci čisto zato da ne postanu kriminalci. Zvuči smiješno, ali statistički gledano - možda u svemu tome ima nekog smisla. Dati djetetu ime nije lako jer trebate uzeti u obzir štošta - od vlastitih želja do toga da dijete nosi ime koje će govoriti nešto o njegovom porijeklu, da nosi ime radi kojeg mu se drugi neće izrugivati, a po ovoj listi - i da ne postane loš čovjek.    Vjerojatno ste i sami možda bili u situaciji da je partner predložio neko ime, ali ga vi niste željeli samo zato što vas podjeća na tamo nekoga tko vam baš i nije drag. Tako ste neko ime zamrzili samo zbog neke "loše" osobe, iako nema nikakvog dokaza da je baš ime krivo za to, niti da će vaše dijete automatski postati isto takvo. Ili ima? Ekipa Shippensburg Universityja još je 2009. godine pokušala povezati korelaciju između imena i određenog ponašanja te su došli do rezultata da djeca s nepopularnim i čudnim imenima imaju puno veće šanse postati izgrednici, da baš ne kažemo kriminalci. S tim na pameti objavili su da postoji veza između imena i huliganizma, odnosno - ako nekom imenu raste popularnost, primjerice za 10 posto u nekom kraćem razdoblju (od nekoliko godina), broj kriminalnih radnji ljudi s tim imenom opada za otprilike 4 posto.    Laički rečeno to bi značilo da su djeca s neobičnim imenima sklonija delinkvenciji, ali ako će njihovo (neobično, manje popularno) ime postati popularnije u dobi kada oni odrastu do te neke kritične dobi (počevši od negdje 13 godina), smanjit će se šanse da postanu lošiji ljudi. Naravno, nitko ne može tvrditi da je ta veza jasna i apsolutno točna, niti je to naputak da se djeci više ne bi trebala davati manje popularna imena, ali valja napomenuti da neka veza ipak postoji. Spomenuta ekipa zato je dobro posegnula za riznicom imena, čak i u zatvorima gdje su pokušali dokazati vezu između imena i ponašanja, a sličnu je studiju nedavno napravila još jedna ekipa koja je pokušala otkriti najčešća imena koja se vežu uz određene kriminalne radnje. Pričamo naravno o Americi i realno, cijela ta priča nema baš puno veze s našim Lukama i Anama, ali zabavno je vidjeti koga bi se, ako uskoro putujete u Ameriku, trebali najviše bojati čim vam pruži ruku i kaže svoje ime. I zato se čuvajte Ernesta! Kažu da je to ime prilično učestalo kod ubojica. A čuvajte se i Alana, i oni često znaju probleme rješavati umorstvom. Sretnete li Randyja - postoje šanse da je baš on neki pritajeni diler droge, dok se primjerice Johhnyja ne morate bojati, osim ako ste mu žena. Tada postoje šanse da će vas sustavno varati i vrijeđati. Doduše, Amerika je velika pa je velika razlika mislite li na New York ili Nevadu, jer su u New Yorku najveći kriminalci Scottovi, a u Nevadi oni koji se zovu Lawrence. Bobbyji su najopasniji na području savezne države Karolina. Što se pak žena tiče, jedno se ime posebno ističe diljem cijele Amerike, a iako zvuči benigno - čuvajte se žena koje se zovu Amber.  I što na koncu zaključiti? Ništa. Tu se ništa ne da zaključiti jer iako postoje statističke brojke i top liste imena kriminalaca, teško da će ime baš toliko odrediti nečiji životni put. Mislimo da je tu ipak važnija veza odgoja i obiteljskih prilika ili neprilika koje će potaknuti djecu da se jednoga dana odaju kriminalu.