AMERIČKI predsjednik Donald Trump treba u nedjelju u Ryadu pozvati muslimanske čelnike na odlučnu borbu s "islamističkim ekstremizmom", u govoru koji se nestrpljivo očekuje diljem svijeta.  Kako se vidi iz dijelova teksta koje je Bijela kuća unaprijed objavila, Trump koji je u subotu posjetom Saudijskoj Arabiji počeo svoju prvu inozemnu turneju, treba nastojati na aktivnijoj ulozi zemalja na Bliskom istoku i u Perzijskom zaljevu u suzbijanju terorizma.  Načinivši odmak od retorike iz predizborne kampanje, kada su ga optuživali da potiče islamofobiju, američki predsjednik ujedno treba upozoriti da ta borba nije "vjerski sukob".  "To je sukob između barbarskih zločinaca koji žele uništiti ljudski život i ljudi svih vjera koji ga žele zaštititi", reći će pred tridesetak čelnika muslimanskih zemalja okupljenih u saudijskoj prijestolnici.  "To je borba dobra i zla", dodat će republikanski predsjednik koji je na početku svoje izborne utrke predložio da se muslimanima jednostavnu zabrani ulazak u Sjedinjene Države.  Trump će pozvati muslimanske čelnike da "odgovore na krizu islamističkog ekstremizma", što je izraz koji se dosta razlikuje od "radikalnog islamskog terorizma" kojim se dosad često koristio, a koji je izazivao bijes muslimana.  "Vjerski poglavari moraju veoma jasno reći (...) Ako izaberete put terorizma, vaš će život biti prazan, vaš će život biti kratak". Ništa od kritike  Trump će se najvjerojatnije, što pokazuje otkad je došao na vlast, kloniti kritike u vezi s ljudskim pravima koja se, drže međunarodne organizacije, krše u nekim arapskim zemljama, među kojima je i Saudijska Arabija.  Naglašavajući kako se uvelike razlikuje od svog prethodnika Baracka Obame o tom pitanju, Trump ističe da radije djeluje u tišini, što, smatra, jamči veći uspjeh.  "Nismo došli ovamo da bismo nekome davali pouke, nismo ovdje da bismo govorili drugima kako trebaju živjeti", reći će.  No Trump, koji je za dva tjedna najavio tiskovnu konferenciju na kojoj će izložiti svoju strategiju u borbi s džihadističkom skupinom Islamskom državom, treba uputiti i jasan poziv zemljama regije da se priključe borbi s terorizmom.  "Terorizam se proširio po svijetu. No put k miru počinje ovdje, na ovoj staroj i svetoj zemlji", poručit će američki predsjednik.  Trump će možda iskoristiti prigodu i pooštriti ton prema Iranu, na veliko zadovoljstvo sunitskih monarhija u Perzijskom zaljevu koje strahuju od utjecaja svog velikog šijitskog suparnika.