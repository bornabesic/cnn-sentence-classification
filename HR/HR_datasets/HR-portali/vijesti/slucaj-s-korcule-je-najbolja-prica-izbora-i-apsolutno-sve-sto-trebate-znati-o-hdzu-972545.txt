Screenshot: YouTube (TZ Smokvica), Foto: Index (na slici je Kuzma Tomašić) LOKALNI izbori su skup nekoliko stotina raznoraznih manjih i većih bitaka, čisto da podsjetimo da Hrvatska ima nekoliko stotina besmislenih općina i gradova. Neke od tih bitaka, zapravo njih jako puno, unaprijed su otpisane jer HDZ ima neosvojive utvrde. Jedna od takvih utvrda je, kako to uvijek biva, neočekivano i na prepad pala. Barem se tako činilo nakon što su prebrojani glasovi.  No, HDZ se ne predaje tako lako, a ovo je priča o tome.   Mjesto radnje je općina Smokvica, jedna od nekoliko općina na otoku Korčuli. Općina broji 808 glasača, dakle nešto više stanovnika i jasno je da je riječ o malenoj, čak i za hrvatske uvjete nevažnoj općini. Drugo je pitanje zašto je to uopće općina i zašto otok Korčula nije jedna administrativna cjelina, ali probajmo to zanemariti u ovoj priči. HDZ je u Smokvici godinama dominirao. Na vlasti su praktički od 1991. godine. Kažemo praktički, jer je od 1997. do 2001. godine na vlasti bio čovjek koji se posvađao s lokalnim HDZ-ovcima, pa u inat njima dobio izbore. Sve ostale godine i izbore HDZ je dominirao i mirno vladao malim otočnim mjestom smještenim desetak kilometara od tek nešto većeg Blata na Korčuli.   HDZ-ov načelnik Lenko Salečić jurišao je po 6. mandat (slovima: šesti mandat) kako bi kao načelnik dočekao mirovinu i ušao u HDZ-ovski Hall of Fame, listu faraona koji su većinu radnog vijeka proveli na vlasti u svojim mjestima.   Ali, jao.   SDP-ov kandidat Kuzma Tomašić pobijedio ga je za jedan glas, 299-298. No, pokazat će se uskoro da je to bio tek početak borbe, a HDZ će, da se održi na vlasti, izvući tešku artiljeriju.   U središtu priče je, ni kriva ni dužna, stanovita Marija Pecotić. Odnosno njih dvije. Njih povezuje da su obje rođene još u Kraljevini SHS, daleke 1928. godine. Od njih dvije, jedna je iskoristila svoje biračko pravo i izašla na izbore izabrati vlast koja će mjestom upravljati u budućnosti. Druga nije. Nemarni članovi biračkog odbora zaokružili su krivu jer nisu gledali datum rođenja. Dakle, da skratimo, od dvije Marije Pecotić na izbore je izašla jedna. I ubacila jedan glasački listić. Jedna je zaokružena, ali je zaokružena kriva Marija Pecotić (razlika je samo u datumu rođenja). Tehnička greška koja nije utjecala na rezultate izbora, reći će jedni. Prilika za poništiti izbore, reći će HDZ-ovci. HDZ tražio da se glasovi broje 12 puta  Pobjednik izbora Kuzma Tomašić ispričao nam je kako su stvari išle. On je naivno nakon izbora pomislio da je pobijedio. Čak i nakon što je HDZ zatražio da se listići broje 12 puta (slovima: dvanaest puta!).  "Kad je završio izborni dan, kad su došli rezultati, HDZ je tražio da se listići broje 12 puta. Svaki put je rezultat bio isti. Nakon toga su svi promatrači i članovi biračkog odbora potpisali zapisnik i utvrdili da je sve regularno i da nemaju nikakve primjedbe na zapisnik. Mislili smo da tu priča staje", naivan je bio Tomašić.  "No, u ponedjeljak ujutro dobio sam informaciju da se poražena strana žali Županijskom izbornom povjerenstvu zbog nepravilnosti. Po njima je nepravilnost bila ta da u biračkom popisu postoje dvije Pecotić Marije rođene 1928. godine, od kojih je jedna iskoristila svoje biračko pravo, a druga nije. Ali birački odbor je zaokružio krivu Mariju, nisu povjerili datum rođenja nego osobu. Oni su se zbog toga žalili Županijskom izbornom povjerenstvu. No, ŽIP ih je odbio, rekli su da ta nepravilnost nije utjecala na rezultat izbora. Jer, jedna je osoba glasala, a druga nije, samo se dogodila tehnička greška u zaokruživanju", priča Kuzma Tomašić.   Županijsko izborno povjerenstvo je, dakle, odbilo tužbu HDZ-a. No, u onoj maniri "ne je da", HDZ je nastavio sa tužakanjem. Gubitak vlasti očito je previše bolan.   "Nakon toga su se sinoć žalili Ustavnom sudu", nastavlja Tomašić svoju priču. HDZ u priču uključuje čak i Ustavni sud  No, tu stvari postaju malomišćanski zanimljive. Jasno je da u selima od parsto stanovnika svatko svakoga zna. No, Tomašić se pita kako je HDZ baš tako brzo mogao otkriti problem. A ponudio nam je i teoriju.   "Tu sada dolazimo do zanimljive poveznice. Predsjednik Ustavnog suda je Blaćanin Miroslav Šeparović. Prije nekoliko mjeseci su njegova žena i nećak u Blatu otvorili odvjetnički ured, a u taj su odvjetnički ured svi aktivni predmeti općine Smokvica prebačeni. Sad se pronio glas po mjestu, u što ne želim vjerovati, da se vrši pritisak na Ustavni sud preko osovine Branko Bačić - Šeparović, koji su obojica iz Blata. Njihovi se simpatizeri po Smokvici hvale da je riješeno sve, da izborni rezultat pada na Ustavnom sudu i da se izbori ponavljaju. Ja kao pobjednik izbora ne želim u to vjerovati i vjerujem da to nije istina. Kad se pogleda povijest presuda Ustavnog suda u sličnim predmetima, nikada ovakav prigovor nije prošao, stoga bi ovo bio presedan. Svi pravni stručnjaci s kojima kontaktiramo tvrde da to ne može proći i da će se Ustavni sud prikloniti mišljenju ŽIP-a koji je to odbio", ovaj proceduralni dio objašnjava Tomašić. No, onda iznosi jedan zanimljiv detalj ove izborne lakrdije.   "Sad dolazimo do još jednog zanimljivog pitanja, a to je kako je moj protukandidat mogao otkriti ovu nepravilnost. Jer, gledamo realno, birački popis ima 20 stranica od 30 imena, to je ime među zadnjima. Za proći cijeli birački popis i vidjeti svakoga tko je glasao i gdje je bila greška, treba određeno vrijeme. Ja nemam dokaza, ali pošto je ured općinskog povjerenstva i načelnika u istoj zgradi, a tu su se navečer donijeli popisi izbornog povjerenstva i bili ostavljeni u običnoj žutoj kuverti, ima indicija da se moj protukandidat sa svojom ekipom cijelu noć zadržao i pregledavao službene biračke popise da vidi tko nije glasao. I tada se utvrdila pogreška, a ujutro nakon odlaska na posao, u osam sati, zatražio je uvid u popis. Već u osam i pol je imao spremnu žalbu. I sad neka mi netko kaže kako čovjek u 25 minuta može proći popis od 808 imena, utvrditi tko je glasao, tko nije i još znati da je kriva Marija zaokružena po datumu rođenja. I to je otprilike to", priča Kuzma Tomašić.   Dakle, da skratimo, HDZ se službeno žalio u ponedjeljak u 8 sati ujutro, a u osam i trideset su već imali spremnu žalbu.   "Sinoć su policija i državno odvjetništvo od 16 do ponoć i po u Općini Smokvica radili izvide oko izbornih rezultata", dodaje na kraju Tomašić. Pokušali smo kontaktirati i prozvanog HDZ-ovca Lenka Salečića, ali on nam se prvo javio i rekao da nazovemo iza 14 sati jer je na sastanku. Kad smo ga opet zvali, nije nam se javio.