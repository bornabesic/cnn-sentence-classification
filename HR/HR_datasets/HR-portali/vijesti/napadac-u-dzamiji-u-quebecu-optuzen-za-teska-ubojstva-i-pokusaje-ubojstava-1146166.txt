Osumnjičeni za nedjeljni napad u džamiji u Quebecu u kojemu je ubijeno šest ljudi, a 19 ranjeno u ponedjeljak je optužen po šest točaka za teška ubojstva  i pet točaka za pokušaje ubojstava, rekla je lokalna policija. Osumnjičeni Alexandre Bissonnette (27) bio je prisutan u sudnici quebeškoga suda, objavila je policija na Twitteru. Bissonetteov Facebook profil, koji je sada zatvoren, pokazuje da je student antropologije i političkih znanosti na sveučilištu Laval. Živi nedaleko od džamije. Na stranici se vidi da je Bissonette pratio nekoliko desničarskih političara  i aktivista, uključujući Marine Le Pen, čelnicu francuske desničarske Nacionalne Fronte. Ranije, gradski patolog utvrdio je da je šest ljudi ubijeno, od sveučilišnog profesora do vlasnika halal mesnice, u rasponu od 39 do 60 godina. Bissonnettea su specijalci uhitili oko 20 kilometara od poprišta događaja pošto je nazvao policiju i rekao da je spreman predati se, rekla je policija. Policija nije htjela govoriti o mogućim motivima pucnjave u quebeškome islamskom kulturnom centru. "Smatraju da je posrijedi napad pojedinca", rekao je kanadski izvor povezan sa situacijom. U Washingtonu,  američki vladini stručnjaci smatraju da je napadač najvjerojatnije motiviran mržnjom prema muslimanima, rekao je američki vladin izvor povezan sa službenim izvješćima. Napad odudara od karaktera Quebeca, gradu s nešto više od 500.000 stanovnika a u kojemu su tijekom cijele 2015. prijavljena  samo dva ubojstva, navodi britanska agencija Reuters. Masovna ubojstva rijetko se događaju u Kanadi, gdje su na snazi stroži zakoni o kontroli oružja od onih u SAD-u.    Slučajevi islamofobije posljednjih su godina u porastu u Quebecu. >> Za napad u Quebecu osumnjičen francusko-kanadski student Alexandre Bissonnette