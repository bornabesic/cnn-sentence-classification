Predsjednica Hrvatske Kolinda Grabar Kitarović izjavila je u utorak u Dubrovniku kako se treba suočiti s činjenicom da se iz tzv. Islamske države u BiH vraća tisuće boraca, a ne može se zanemariti niti ''utjecaj nekih drugih država'' na BiH, te je naglasila kako Hrvatska želi cjelovitu i politički neovisnu BiH, s tri jednakopravna naroda. Komentirajući izjavu ministra sigurnosti BiH Dragana Mektića, koji je danas ustvrdio da su "lažni i neutemeljeni" navodi o rastućoj opasnosti od radikalnog islamizma u BiH, kako je u ponedjeljak objavio "Večernji list" pozivajući se na Državnu agenciju za istrage i zaštitu BiH (SIPA), predsjednica Hrvatske rekla je na upite novinara, kako treba pogledati istini u oči.  - Moramo svi pogledati istini u oči i suočiti se s trendovima koji dolaze, uključujući i povratnike iz tzv. Islamske države, iz borbi u Iraku i Siriji. Njih je nekoliko tisuća već, a ne može se zanemariti ni utjecaj nekih drugih država. Želim da BiH ostane cjelovita, u potpunosti podržavamo suverenitet i političku neovisnost BiH. Želim da čim prije postane članica NATO saveza i Europske unije. Moja želja za sve državljane BiH, pripadnike svih triju naroda čiju konstitutivnu jednakopravnost zastupam, jest da oni žive u miru, prosperitetu i da se nikada ne ponovi ništa slično onome što je bilo 90-tih godina i da krenu ka boljem životu u kojem će se poštivati svaki pojedinac bez obzira na njegove pripadnosti - rekla je Grabar Kitarović. Naglasila je pri tom da želi apsolutnu sigurnost uz granice Republike Hrvatske. Republika Hrvatska dijeli 1001 kilometar granice s BiH. Hrvatski narod je jedan od tri konstitutivna naroda u BiH i imamo obvezu kao jedna od supotpisnica Daytonskog ugovora, istaknula je predsjednica Grabar Kitarović. Upitana za komentar događanja vezanih za postavljanje Spomen ploče 11-orici pripadnika HOS-a u Jasenovcu, poginulih tijekom velikosrpske agresije u Domovinskom ratu, a na kojem je natpis 'Za dom spremni', Grabar Kitarović je rekla kako se ne može miješati u rad lokalne samouprave, i da to treba riješiti cjelovito. - To treba riješiti cjelovito, moja stajališta o obilježjima bilo kojih totalitarnih režima su poznata, ali to treba regulatorno riješiti - zaključila je ona. >> Europol upozorava: ISIL bi Europu mogao napasti autobombama