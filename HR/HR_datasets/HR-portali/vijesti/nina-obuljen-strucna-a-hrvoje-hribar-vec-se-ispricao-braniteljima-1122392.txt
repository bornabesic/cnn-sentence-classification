Pravi verbalni rat “podebljan” kaznenim prijavama na adresu Hrvatskog audiovizualnog centra (HAVC) i njegova predsjednika Hrvoja Hribara posljednjih dana otvorili su saborski zastupnik Željko Glasnović i Zorica Gregurić, oboje nekoć branitelji. Premda nije riječ o novoj inicijativi jer smjenu čelnog čovjeka HAVC-a traže već mjesecima, u posljednje vrijeme, istodobno s formiranjem kabineta Andreja Plenkovića, svome su zahtjevu dodali još jedan, usmjeren prema difamaciji lika i djela Nine Obuljen. U javnosti, istodobno, ta je inicijativa prepoznata kao podrška dojučerašnjem ministru kulture Zlatku Hasanbegoviću. Što o takvom kadroviranju svoje Vlade misli Andrej Plenković, pokazao je imenovanjem Nine Obuljen za ministricu kulture, no s obzirom na to da se inicijativa u javnosti predstavlja kao braniteljska, što o njoj misle šefovi najvećih braniteljskih udruga? Podršku one najbrojnije, Hvidre, nemaju. – Hvidra neće podržati ovu inicijativu, podržat ćemo Vladu Andreja Plenkovića – nedvosmislen je predsjednik udruge Josip Đakić, pa dodaje: – Ministrica Obuljen stručna je i kompetentna za tu funkciju te očekujem da će se pozabaviti slučajem HAVC i javno objaviti svoj nalaz. Bez sumnje, branitelji imaju pravo istaknuti i podržati svoga kandidata, ali svi mi imamo obvezu pustiti mandataru, budućem premijeru, da sam odredi svoje ljude od povjerenja. Još odrješitiji bio je Đuro Dečak, umirovljeni general na čelu Udruge dragovoljaca i veterana Domovinskog rata (UDVDR). – Načelno, u toj priči mora biti vrlo jasne distinkcije, braniteljske su udruge apolitične i u politički život ne smiju se uplitati – kaže Đuro Dečak dodajući da vjeruje da je Andrej Plenković dobro provjerio biografiju svoje ministrice kulture Nine Obuljen. – Mislim da gospođa ne snosi nikakvu odgovornost za eventualne nezakonitosti u HAVC-u, a k tome, Hrvoje Hribar ispričao se javnosti, posebno hrvatskim braniteljima, zbog propusta u slučaju sufinanciranja danskog filma “15 minuta – masakr u Dvoru”. Koliko mi je poznato, producenti spornog filma vratili su novac HAVC-u – kaže Đuro Dečak. Zvonko Milas, predsjednik Udruge hrvatskih branitelja – dragovoljaca Domovinskog rata (UHBDDR) kaže da je svaka inicijativa koja će učiniti dobro ovome društvu dobrodošla, ali da se nikada ne bi miješao u Plenkovićev odabir kadrova. – Građani su mu dali mandat da preuzme odgovornost i odabere svoj tim – rekao je Milas.  >> Tko je Andrej Plenković? Sukob sa Sanaderom - Odbio je premijera, a on ga odmah degradira 