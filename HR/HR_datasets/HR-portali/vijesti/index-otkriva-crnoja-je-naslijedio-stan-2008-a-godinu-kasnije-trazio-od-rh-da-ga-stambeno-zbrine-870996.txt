Foto: Hina, Index  MIJO CRNOJA je od Ministarstva obitelji, branitelja i međugeneracijske solidarnosti u veljači 2009. godine dobio strogo namjenski kredit za stambeno zbrinjavanje u iznosu od 56 tisuća eura, za izgradnju kuće u Gradni, iako je godinu dana prije imao rješenje o nasljedstvu stana u Podsusedu u kojem i danas živi, a taj zagrebački stan danas se nalazi u njegovom vlasništvu.  Naime, to pokazuju dokumenti u posjedu Indexa i to izvod iz zemljišnika stana u Podsusedu te potvrda Ministarstva obitelji, branitelja i međugeneracijske solidarnosti iz 2009. godine. Crnoja: Mogao sam na put oko svijeta  Dokumenti dokazuju da je Crnoja lagao u najmanje dvije tvrdnje. Prva je da kredit kojeg je dobio od Ministarstva nije strogo namjenski.    "Ja sam svoj status stambenog zbrinjavanja branitelja riješio. Dodjelom tog kredita mene je RH zbrinula. Sve drugo - jesam li izgradio kuću, jesam li s tim novcem otišao na put oko svijeta, jesam li trebao izgraditi rohbau kuću u roku od tri godine - sve to ne stoji. Znači ja sam s tim novcem mogao napraviti i mogu raditi što hoću - to je moj novac, ja kredit vraćam', rekao je danas Crnoja. Ministarstvo: Kredit je za stambeno zbrinjavanje  U potvrdi ministarstva iz ožujka 2009. godine stoji da je riječ o stambenom kreditu za zbrinjavanje pet članova kućanstva.   "Ova potvrda izdaje se na zahtjev imenovanog, a služi u svrhu ustupanja bez naknade građevinskog zemljišta te oslobađanja plaćanja troškova komunalnog opremanja i komunalnog doprinosa", stoji u potvrdi Ministarstva.   Isto tako, uvidom u zemljišnik stana u Podsusedu u kojem Crnoja živi već godinama, jasno je kako je već 2008. godine ima naslijeđeni stan. U katastru stoji kako je 18. siječnja 2008. godine zaprimljeno rješenje o nasljeđivanju. Zemljišnik tako spominje "rješenja o nasljeđivanju posl.br.O-653/07 UPP/OS-5/08 od 18.siječnja 2008.godine". Ugovor o darovanju stana u Podsusedu stigao je 11.studenog 2011.godine a formalno je Crnoja došao u posjed stana u Podsusedu u veljači 2012. godine. Znao je da će dobiti stan, a od RH je tražio da ga se stambeno zbrine  Znači u vrijeme kada je od RH tražio da ga se stambeno zbrine, Crnoja je imao rješenje o nasljedstvu stana u Podsusedu.   Kao što je već poznato, pravo koje je dobio kao invalid s oštećenjem organizma od 60 posto da u Gradni izgradi kuću nikada nije iskoristio. Moralno bi bilo da je Crnoja to pravo na zemljište ustupio nekom drugom branitelju koji nije riješio stambeno pitanje, no to današnji ministar branitelja nije napravio.