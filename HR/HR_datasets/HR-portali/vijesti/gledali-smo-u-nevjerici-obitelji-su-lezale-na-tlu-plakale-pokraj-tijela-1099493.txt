Mediji objavljuju izjave svjedoka napada u Nici, gdje je u napadu kamionom ubijeno najmanje 84 ljudi. – Sve što smo vidjeli je kamion na pločniku kako samo gazi ljude, pogođena tijela i ljude kako trče u svim smjerovima – rekao je za CNN Tony Molina, koji je promatrao napad iz svog stana. – Gledali smo u nevjerici – dodao je. Molina je rekao da je tik uoči sudara bilo pucnjave. – Obitelji su ležale na tlu, plakale pokraj tijela. Morali su evakuirati područje. Pokrivena tijela su ostala ondje – rekao je Molina. Damien Allemand, novinar lokalnog Nice Matina, objavio je kako je bio na obali kad je vatromet završio i kada je čuo buku i plač. – Djelić sekunde poslije ogromni bijeli kamion došao je luđačkom brzinom, okrećući upravljač kako bi pokosio maksimalan broj ljudi – rekao je Allemand, prenosi BBC. – Vidio sam tijela kako lete poput čunjeva za kuglanje. Čuo sam buku i plač koje nikad neću zaboraviti – dodao je. Parlamentarac Eric Ciotti rekao je za radio France Info da je bila riječ o stravičnom prizoru i da je kamion pokosio nekoliko stotina ljudi. Franck Sidoli, koji je bio vidno potresen, rekao je za Reuters kako su ljudi padali. – Potom se kamion zaustavio, bili smo samo pet metara dalje. Ondje je bila jedna žena, izgubila je sina. Sin je bio na podu, krvario je – rekao je Sidoli. >> Snimljen trenutak napada kamionom u Nici: Vozio 2 kilometra i gazio ljude 