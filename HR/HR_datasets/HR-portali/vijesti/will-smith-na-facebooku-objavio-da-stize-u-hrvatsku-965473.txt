Foto: Facebook/Press IAKO ljetna festivalska sezona još nije ni počela, organizatori festivala MTV SummerBlast objavili su da jedna od najvećih zvijezda današnjice, Will Smith, dolazi u Poreč. Planetarno popularni princ iz Bel Aira i DJ Jazzy Jeff poznat kao njegov bratić iz svima omiljene serije vraćaju se počecima svoje karijere, a nastupom na jednoj od najljepših ljetnih pozornica obilježit će 30 godina glazbene pustolovine. Will Smith i DJ Jazzy Jeff, zajedno i odvojeno, ikone su hip hop glazbe od samih početaka. Njihovi zarazni hitovi Summertime, Girls Ain’t Nothing But Trouble i Parents Just Don’t Understand, za koji su nagrađeni i s prvom ikad nagradom Grammy za najbolju rap izvedbu, postali su klasici koji i danas osvajaju plesne podije. Njihovoj popularnosti zasigurno je pomogla i poznata serija Princ iz Bel Aira u kojoj su Will i Jazzy glumili sami sebe te privukli milijune gledatelja diljem svijeta. Prije sat vremena, na svojoj Facebook stranici Will Smith je i službeno najavio svoj dolazak u Hrvatsku. Djelujući pod vlastitim imenom, Will Smith je tijekom 90-ih i 00-ih godina uspješno gradio holivudsku glumačku karijeru, postajući jedna od najomiljenijih i karizmatičnijih filmskih zvijezda svih vremena. Poznat je po brojnim glavnim ulogama, a obožavatelji ga najviše pamte po onima u filmu Dan nezavisnosti, Ja, robot, Hancock, Hitch te mega uspješnom serijalu Ljudi u crnom. Za svoje uloge nagrađen je brojnim priznanjima među kojima su i nekoliko nagrada Blockbuster Entertainment Award, Teen Choice Awards, BET Award, People's Choice Award i druge. Usprkos glumi, Will se nikad nije odrekao glazbe pa je tako u isto vrijeme objavio i solo hitove kao što su Gettin 'Jiggy wit It, Men In Black, Miami i Boom Shake the Room. Zahvaljujući nevjerojatno uspješnoj karijeri, ovaj talentirani glumac i glazbenik zasigurno je jedna od najvećih zvijezda koja je odabrala Hrvatsku kao idealno mjesto za vraćanje onomu odakle je sve počelo – zajedničkom nastupu njega i DJ Jazzy Jeffa. Iako je poznat po ulozi Willovog bratića iz popularne serije Princ iz Bel Aira, DJ Jazzy Jeff jedan je od pionira hip hop glazbe koji je za svoj rad nagrađen s tri nagrade Grammy, tri American Music Awards, dvije nagrade NAACP, dvije Soul Train Music Awards i jednom MTV Music Award. Vještinu takozvanog turningtables brusio je desetljećima zahvaljujući ćemu je danas jedan od najuspješnijih turningtableista u svijetu. Usprkos nevjerojatnom umijeću i uspjehu koji je postigao, DJ Jazzy Jeff i danas tvrdi da se bavi ovime iz istinske ljubavi prema glazbi. Podsjećamo, u Poreč 25. i 26. kolovoza stižu i Dimitri Vegas & Like Mike, Oliver Heldens, Galantis, Jonas Blue, Duke Dumont, Tinie Tempah, Mike Perry, Far East Movement i R3wire & Varski,a uz danas objavljeno novo glazbeno pojačanje, ovogodišnji kraj ljetne sezone bit će nezaboravan.