Foto: Getty Images/Guliver Image TEK JE 29. svibnja, a Pep Guardiola već je potrošio 120 milijuna eura. Nakon što je prije nekoliko dana doveo Bernarda Silvu iz Monaca za 70, Guardiola je danas, prema pisanju engleskih medija, platio 50 milijuna eura za Benficina golmana Edersona. Nakon godina lutanja s Joeom Hartom, promašajem Claudiom Bravom i nesigurnim Willyjem Caballerom, Manchester City je, čini se, riješio pitanje golmana. Nova "jedinica" Etihada bit će 23-godišnji Brazilac koji će tako postati najskuplji golman u povijesti. Srušio je rekord Gigija Buffona kojeg je Juventus 2001. godine Parmi platio tada astronomskih 40 milijuna eura. Ederson Moraes je ove sezone branio 40 utakmica za Benficu i primio samo 27 golova, no još nije debitirao za brazilsku reprezentaciju. Danas je doputovao u Manchester na završne pregovore, a sutra bi trebao odraditi liječnički pregled.