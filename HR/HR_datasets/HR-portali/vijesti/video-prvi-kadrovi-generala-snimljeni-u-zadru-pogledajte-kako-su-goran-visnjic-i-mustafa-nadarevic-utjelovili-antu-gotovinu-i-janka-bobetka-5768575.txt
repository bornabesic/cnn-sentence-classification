Zadarski Forum bio je kulisa za scenu razgovora generala Ante Gotovine i stožernog generala Janka Bobetka, piše Zadarski.hr. Pogledajte prve kadrove snimljene u Zadru u kojima glume Goran Višnjić i Mustafa Nadarević, a koji rekonstruiraju razgovor dvojice generala na Forumu 1992. godine. 'General' se snima u produkciji Kiklop filma i HRT-a, a film i televizijska serija od osam epizoda, od kojih će svaka trajati 50 minuta, prikazat će cijeli životni put generala Ante Gotovine. Projekt je rađen prema knjizi Nenada Ivankovića 'Ratnik, pustolov i general' te scenariju Antuna Vrdoljaka, koji je prilikom potpisivanja ugovora između HRT-a i produkcijske kuće Kiklop film u rujnu prošle godine rekao da je film izrastao iz njegova prijateljstva s Gotovinom, a na ideju o snimanju došao je kad je general bio uhićen te dodao kako je tada naivno vjerovao da mu može pomoći ako snimi film.