Želimo s Ruskom Federacijom imati otvoren kanal komunikacije, u koju ulazimo, naravno, s pozicije članice EU i NATO-a, ali ruska strana to shvaća i prihvaća - rekao je ministar vanjskih poslova Davor Ivo Stier, komentirajući danas iz Bruxellesa očekivanja od svog skorašnjeg službenog posjeta Moskvi.  Stier u Bruxellesu sudjeluje na sastanku Vijeća EU za vanjske poslove, na kojemu se među ostalim raspravlja i o politici EU prema tzv. Istočnom partnerstvu, kao i o jačanju obrambene suradnje unutar EU. A o skorom posjetu Moskvi govorio je odgovarajući na pitanja novinara. - Želimo imati otvoren dijalog s Ruskom Federacijom iz puno razloga. Rusija je jedan važan čimbenik i na jugoistoku Europe, kao što je, primjerice, i Turska. I s obje zemlje želimo dijalog. Dakle, sigurno ćemo (u Moskvi, op.a.) staviti u fokus i te teme koje se tiču sigurnosti i stabilnosti jugoistočne Europe. A, naravno, imamo i teme gospodarske, kulturne suradnje, i turizma. Na svim tim poljima otvorit ćemo novo poglavlje naše suradnje - rekao je Stier. Na pitanje očekuje li da će u Moskvi s ruskim kolegom Sergejem Lavrovom razgovarati i o krizi u Agrokoru, čiji su najveći vjerovnici dvije ruske banke, Stier nije rekao ni da ni ne: - U interesu je RH, ali vjerujem i u interesu ruske strane, stabilnosti i u tom segmentu. I s tim ciljem je donesen zakon. Hrvatska vlada ima vrlo jasne pozicije. Svima koji žele mir i stabilnost isto je tako važno da bude prisutna i ekonomska stabilnost - rekao je Stier.  Susret Lavrova i Stiera u Moskvi očekuje se u danima uoči 25. obljetnice uspostave diplomatskih odnosa dviju država, koja se obilježava 25. svibnja. Istoga dana u Bruxellesu se održava summit šefova država i vlada članica NATO saveza, gdje će Hrvatsku predstavljati predsjednica Kolinda Grabar-Kitarović. 