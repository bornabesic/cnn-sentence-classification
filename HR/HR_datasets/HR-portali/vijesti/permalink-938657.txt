Foto: Eva Ćorić "JUČER, nešto iza 14 sati, molila sam djecu koja su na livadi u Rudešu uporno bacala petarde, da prestanu s tim, no uzalud. Par minuta kasnije, moja buduća svekrva zgroženo je uzviknula „Jao, pogledaj gore na balkon!“, pokazujući prema četvrtom katu dvadesetak metara udaljene zgrade. Baš u trenutku kada sam pogledom pronašla balkon, pred mojim je očima, vidno uznemiren i uplašen pas skočio preko ograde balkona i pao na beton. Prizor je bio stravičan, pas je ostao nepomično ležati, no vidjela sam da diše i da je živ", priča za Index Eva Ćorić, djevojka koja je svjedočila potresnom događaju u zagrebačkom naselju Rudešu te je odlučila odmah organizirati akciju pomoći nesretnom psu koji je uslijed pada zadobio teške ozljede.   Kako doznajemo, u vrijeme kada je pas skočio s balkona, u stanu nije bilo nikoga. Pregledom je utvrđeno da pas nije čipiran, a najbliža veterinarska stanica odbila mu je pružiti pomoć „na dug“. Dumovec ga je također odbio preuzeti uz obrazloženje da pas ima vlasnika, a na Veterinarskom fakultetu ga nisu željeli primiti uz obrazloženje da pas nije čipiran te tako dovodi ambulantu u opasnost.  I dok su se veterinari loptali s psom koji je trpio strašne bolove, u pomoć je priskočila Gloria Malin, djevojka koja je svoj život posvetila pomaganju onima od kojih većina okreće glavu – napuštenim i ozlijeđenim životinjama. Pomoć za Medu  „Pas je stacioniran u klinici Kreszinger. Sada će biti čipiran na moje ime. Ima strganu zdjelicu na tri mjesta, povredu mjehura, krvarenje u plućima koje nije jako, ozljedu jezika i desni. Dobio je lijekove protiv bolova, infuziju i pod nadzorom je te je izvan životne opasnosti.  Cijelu noć mu je vađena krv iz mokraćnog mjehura, na svu sreću mjehur je čitav, samo je sluznica crijeva jako oštećena. Povraćao je tokom noći i odbija jesti, no za sada je stabilno. Troškovi su, do sada, minimalno 1,200 kn, a vjerujem da će svakim danom biti novih troškova. Bilo bi lijepo kada bi se svatko tko može, u ovo blagdansko vrijeme, odrekao bar jedne kave kako bismo svi zajedno skupili za liječenje ovog nesretnog bića“, kaže Gloria.   Ukoliko možete i želite pomoći Gloriji da prikupi novac za liječenje teško ozlijeđenog psa, možete to učiniti uplatom na račun:  Gloria Malin  HR4223600003243489882 Zagrebačka banka Opis plaćanja "za psa s balkona"  Svaki račun, kao i uplate bit će, poručuje Gloria, javno objavljeni na njenoj Facebook stranici https://www.facebook.com/panek.gloria/  Nakon što se na društvenoj mreži pokrenula prava lavina  komentara, anonimno se , porukom, javila i osoba koja tvrdi da je vlasnica psa.  Vlasnica se odrekla psa: "Brinite za njega, kad ja već nisam mogla"  „Vlasnica je svjesna da nema vremena za psa i zato ga je i pristala dati“, kaže za Index Gloria. A evo što je o ovom tragičnom događaju napisala nemarna vlasnica psa koji se zove Medo.  „Pozdrav, javljam se anonimno jer znam da ćete me linčovati zbog jebenog propusta (isprika na rječniku, nisam spavala cijelu noć dok nisam saznala za Vaše obavijesti) koji je skoro koštao života. Zove se MEDO i inače je voljen član obitelji, jučer se desilo da je slučajno ostao na balkonu toliko dugo dok sam išla na posao jer sam žurila, a nije htio unutra. Zbilja mi nije bilo na kraj pameti da će se tako nešto desiti... Tek sam pred jutro našla vaše obavijesti u vezi njega jer kad sam zvala Vet point, nije mi gospođa ništa znala reći. Rođen je 1.3.2012g, udomljen kad je imao 2mj od moje strane. Uvijek je više volio biti vani nego u stanu, pre toplo mu je ocito bilo, a dok smo živjeli u kući uživao je u velikom dvorištu, naravno nikad na lancu. S obzirom na moje trenutno radno vrijeme, manje sam vremena uspjela provoditi s njim i sad mi je drago da ima nekoga tko će mu pružiti svu pažnju koju zaslužuje jer je zbilja maza i ljubav velika, a ja znam da nemam prava ga potraživati. Jako će mi nedostajati i voljela bi znati kako je i ubuduće i snosit ću dio troškova liječenja, to uopče nije upitno, ipak je bila moja velika krivica... Na Vama je sad kako ćete postupiti s ovom porukom... Dal ćete me prozvati ili možemo ovo ostaviti u inboxu... Inače obožavam životinje i od malena sam sa psom ili mačkom i nikad ne bi ni jednoj životinji mogla nanijeti zlo, ovo je bio prokleti propust u prokletoj žurbi da ne zakasnim na posao. Znam kako se boji petardi, pored mene je spavao noćima otkad su počeli s time, zato ja mrzim to pogansko ponašanje u ovo doba (dok sam bila mala su mene i moju kujicu gađali petardama). Nije mi ni palo na pamet da će ga po danu tako uplašiti i nikad nije pokazivao sklonost da bi skočio, samo bi se propeo, naslonio glavicu i gledao dolje...Samo Vas molim da mu ostane ime Medo jer je na to naviknut. Puno pozdrava i molim Vas da se dobro brinete za njega, kad ja već nisam uspjela", stoji u poruci žene koja se očito više ne želi brinuti o Medi. >> Upozoravamo da fotografije za neke čitatelje mogu biti uznemirujuće!