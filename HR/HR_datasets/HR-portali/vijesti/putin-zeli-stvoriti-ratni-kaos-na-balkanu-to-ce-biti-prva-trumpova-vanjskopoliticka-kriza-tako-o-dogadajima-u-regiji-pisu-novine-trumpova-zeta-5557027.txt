Vladimir Putin planira stvoriti ratni kaos na Balkanu kako bi skrenuo pozornost sa svojih drugih aktivnosti, tvrdi bivši agent NSA i sigurnosni stručnjak John Schindler. Schindlerov članak, s naslovom 'Prva vanjskopolitička kriza predsjednika Trumpa: Ratni bubnjevi ponovo odjekuju na Balkanu', posebno je zanimljiv kada se u obzir uzme činjenica da je objavljen u njujorškom Observeru, mediju čiji je vlasnik Trumpov zet i savjetnik Jared Kushner, kojeg se smatra njegovim čovjekom od najvećeg povjerenja. Observer nerijetko objavljuje panegirike Trumpu, a neki su ga već počeli smatrati nekom vrstom njegova neslužbenog glasila. Schindler upozorava kako se upravo raspadaju privremena rješenja koja su NATO i SAD uspostavili na Balkanu kako bi zaustavili sukobe s kraja prošlog stoljeća. - Bosna je kaljuža zločina i korupcije, s ozbiljnim problemom - islamskim ekstremizmom, koja je bolesna politički, ekonomski i društveno. Neobična, sklepana struktura koju je predsjednik Bill Clinton izbacio u Daytonu 1995. kako bi je zadržao na okupu nakon stravičnog građanskog rata, nikad nije bila zamišljena kao išta više od kratkoročnog rješenja, piše Schindler. Potom upozorava kako predsjednik Republike Srpske Milorad Dodik pokušava sabotirati Daytonski sporazum, te kako je na američke sankcije odgovorio proglašavanjem američke ambasadorice u Sarajevu 'dokazanim neprijateljem' bosanskih Srba. Situacija na Kosovu je još gora, objašnjava Schindler, i opisuje nedavni porast tenzija s provokativnim vlakom s natpisom 'Kosovo je Srbija' koji su srpske vlasti pokušale poslati na sjever Kosova pa su u zadnji trenutak zaustavile njegov ulazak na samo Kosovo. Schindler vjeruje kako porast nacionalizma u Srbiji nije slučajan, te kako se radi o poticajima i ohrabrenjima ruskog predsjednika Vladimira Putina. Napominje i kako je Moskva nedavno poklonila Beogradu 60 oklopnih vozila i šest zrakoplova MiG-29. - Iako su MiG-ovi ruski vojni višak, mijenjaju odnos snaga u regiji. Srbija će s njima postati jedina država bivše Jugoslavije koja će imati moderne lovačke zrakoplove. Hrvatska, članica NATO-a, ima 12 oronulih lovaca tipa MiG-21, koji su generacijama stariji od MiG-29, i zahvaljujući godinama nebrige samo ih par može uzletjeti. Bez NATO-ove pomoći Zagrebu, novi srpski zrakoplovi će dominirati u regiji, piše. - Ono što Putin želi na Balkanu čini se dovoljno jasno, politički kaos koji će skrenuti pozornost Zapada. Veselo će riskirati lokalni rat kako bi to postigao, s obzirom da u njemu većinom ne bi ginuli Rusi. Schindler upozorava kako NATO šalje trupe u Poljsku i na Baltik kako bi obeshrabrio ruski avanturizam, no Putin bi mogao testirati odlučnost saveza na Balkanu, 'gdje su države slabe, a kontrola Zapada se doima uzdrmanom'. - Sjedinjene Države i europski saveznici moraju hitno smiriti jugoistok Europe, prije nego što njezini problemi završe izvan kontrole i dođe do povratka masovnog naselja u tu regiju, zaključuje Schindler. Autor članka iskusni je mornarički časnik i protuobavještajac koji je radio kao agent i analitičar za NSA, a nakon što je napustio agenciju i zaposlio kao profesor na Naval War Collegeu, počeo se pojavljivati u medijima kao konzervativni komentator aktualnih događaja.