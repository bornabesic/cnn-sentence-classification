Kandidat za predsjednika HDZ-a dr. Milan Kujundžić na javnoj tribini u Bjelovaru samouvjereno je poručio kako je siguran u pobjedu u prvom krugu, a što temelji podrškom s terena. Oslonjen na program utemeljitelja i prvog hrvatskog predsjednika dr. Franje Tuđmana, Kujundžić poručuje kako HDZ u 21. stoljeću treba novo čelništvo sačinjeno od poštenih Hrvata, a kako bi se oslobodio dosadašnjih korupcijskih okova. Zaštita nacionalnih interesa - Hrvatska politika mora se temeljiti na zaštiti dugoročnih nacionalnih interesa, društvenoj odgovornosti i solidarnosti prema najugroženijima, očuvanju proizvodnih i uslužnih radnih mjesta, te podizanju izvozne konkurentnosti. Trebaju nam velike promjene, a hrvatsku državu mogu voditi samo uspješni, kompetentni i odlučni, s gorljivom predanošću u ostvarivanju nacionalnih strateških ciljeva – među ostalim u osam imperativnih točaka ponosne Hrvatske poručuje Kujundžić, a kojemu je podršku u Bjelovaru dao i dr. Drago Prgomet. Prednost sposobnima, a ne podobnima Na upit kako će se odnositi prema, do sad zapostavljenom HDZ-u Bjelovarsko-bilogorske županije Kujundžić je poručio kako će ubuduće sami birati izaslanike u Sabor, za razliku od dosadašnjeg centraliziranog sustava koji je prema svom ustaljenom modelu birao članove s terena. - Za razliku od pojedinih protukandidata, poput Karamarka, neću se razmetati imenima i obećavati im fotelje. Oni sposobni, poput Marijana Conera sami će se izboriti za status, a koji će, vjerujem, ubuduće sačinjavati i ojačati naš pobjednički tim – zaključuje. 