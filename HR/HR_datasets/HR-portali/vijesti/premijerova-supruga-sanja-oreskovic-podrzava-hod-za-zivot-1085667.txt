Građanska inicijativa ''Hod za život'' organizira u subotu u Zagrebu veliko okupljanje građana pod geslom ''Za život, obitelj i Hrvatsku''. Okupljanje će započeti u 10 sati na Trgu kralja Tomislav s kojeg će mnoštvo krenuti prema Trgu bana Jelačića. – Ovim miroljubivim hodom izrazit ćemo optimizam i skrenuti pozornost na dostojanstvo i vrijednost svakog ljudskog života, od začeća do prirodne smrti, te činjenicu da je upravo čovjek najvrjednije bogatstvo za obitelj i Hrvatsku, ističu organizatori. Kako doznajemo iz krugova bliskih organizatoru, na velikom ''Hodu za život'' sudjelovat će premijerova supruga Sanja Orešković, dok još uvijek nije potvrđeno da će na skup doći i premijer Tihomir Orešković. Organizatori ističu da traže društvenu i ekonomsku potporu obiteljima i ženama koje ne razmišljaju o pobačaju. – Više od 75% žena koje se odluče na pobačaj navode ekonomske razloge i pritisak okoline kao uzroke za takvu njihovu odluku. Želimo da se ženama u Hrvatskoj omogući bolje usklađivanje profesionalnog i obiteljskog života. Društvena i financijska potpora obiteljima – osobito mladim bračnim parovima i djeci – predstavlja najvažniju investiciju u gospodarstvo i budućnost našeg naroda i naše zemlje. U Hrvatskoj bračni parovi u prosjeku imaju jedno dijete manje nego što bi željeli, a kao razlog uglavnom navode ekonomske poteškoće. Konkretnim ekonomskim mjerama treba omogućiti onima koji vole i žele djecu – da ih imaju, ističe građanska inicijativa Hod za život dodajući da žele javno iskazati radost što žive upravo u Hrvatskoj u kojoj žele podizati obitelj i odgajati djecu. Građansku inicijativu 'Hod za život' čine brojne građanske udruge, pokreti i zajednice kao što su SKAC, U ime obitelji (Željka Markić, Krešimir Planinić), Molitvena zajednica Srce Isusovo, Neokatekumenski put, Božja pobjeda, Vigilare (Vice Batarelo)...   >> Kaptol: Opus Dei nije nikakva 'crkvena mafija' 