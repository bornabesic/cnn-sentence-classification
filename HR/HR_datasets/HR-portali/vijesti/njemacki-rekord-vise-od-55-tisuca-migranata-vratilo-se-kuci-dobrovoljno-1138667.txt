I dok stotine tisuća migranata s Bliskog istoka i dalje želi na sve moguće načine stići do Njemačke, dio njih koji su stigli u velikom migrantskom valu sada se želi vratiti natrag u svoju domovinu. Kako piše “Süddeutsche Zeitung” između siječnja i studenog pedeset i pet tisuća migranata koji nisu ostvarili pravo na azil u Njemačkoj dobrovoljno se vratilo kući. To je rekordan broj dobrovoljnog povratka izbjeglica iz Njemačke. Najveći broj povratnika je iz Albanije, Srbije, Kosova, Iraka, Irana i Afganistana, a uglavnom se radilo o ekonomskim migrantima koji nisu imali pravo na azil. Njihovu želju za povratkom dodatno je motivirala i jednokratna pomoć njemačke vlade od 3000 eura. Osim toga Berlin je zbog opasnosti od terorističkih napada dodatno postrožio zakone kojima se regulira status azilanata, a i sami azilanti ne osjećaju se više sigurnima zbog pojačane antimigrantske klime, posebno nakon posljednjih terorističkih napada u Berlinu. Raste i broj kriminalnih djela koja su počinili migranti u Njemačkoj, a posljednji u nizu ponovno je šokirao javnost kada se saznalo kako su sedmorica mladih migranata pokušala na stanici podzemne željeznice u Berlinu zapaliti beskućnika koji je spavao na klupi. Snimile su ih nadzorne kamere, a prema pisanju medija, bit će žurno deportirani iz Njemačke.      