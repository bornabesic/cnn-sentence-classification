Sin glavnog državnog odvjetnika Dinka Cvitana, Vedran, u Konzumu je “category manager”. Ta je činjenica pokrenula medijska nagađanja o potencijalnom sukobu interesa glavnog državnog odvjetnika, budući da policija u Agrokoru provodi istragu na temelju naloga Državnog odvjetništva. Iz DORH-a, međutim, odbijaju nagađanja o sukobu interesa i kažu kako je Vedran Cvitan zaposlen na radnome mjestu koje nije u vezi s upravljačkom strukturom Agrokora te kako po podnesenoj kaznenoj prijavi postupa Županijsko državno odvjetništvo u Zagrebu. Kada se u situaciji sličnoj Cvitanovoj nađu političari, njihove su dužnosti jasne. Povjerenstvo za odlučivanje o sukobu interesa dužnosnika je nizom odluka upozorilo da onaj tko se nađe u poziciji da odlučuje o interesu članova svoje obitelji i drugih povezanih osoba, to jasno mora deklarirati i izuzeti se od postupanja. Time, sukladno zakonu, štiti vjerodostojnost institucije kojoj je na čelu. Iako se sukoba interesa moraju kloniti i pravosudni dužnosnici, DORH se odlučio na zanimljiv pristup. Naime, jedan portal ga je prije više od dva tjedna pitao je li istina da je Luka Cvitan, koji je jedan od izvršnih direktora Agrokora, sin glavnog državnog odvjetnika. Umjesto da iskoristi priliku i obavijesti javnost da je njegov sin Vedran zaposlen u Konzumu, ali da nema bojazni od sukoba interesa, glavni državni odvjetnik jednostavno je odgovorio da Luku Cvitana ne poznaje i da s njim nema nikakve veze. To što je Cvitan tjednima od javnosti tajio da mu je sin zaposlen u Konzumu, u DORH-u, međutim, ne smatraju spornim i poručuju da glavni državni odvjetnik sam odlučuje koje će informacije objaviti i kada.   >>Dinko Cvitan odgovorio na pitanje o svojoj smjeni >>Dinko Cvitan otkrio zašto je i on bio na konferenciji 