Foto: FAH DVA DANA pred drugi krug lokalnih izbora, iz GONG-a su se putem priopćenja za medije očitovali o, kako navode, zabrinjavajućim slučajevima glasanja umjesto drugih osoba. Njihovo priopćenje u nastavku prenosimo u cijelosti. "S obzirom da su se na prošlim izborima pojavili krajnje zabrinjavajući slučajevi glasanja umjesto drugih osoba, GONG podsjeća da je to strogo zabranjeno i predstavlja kazneno djelo. GONG poziva sve članove biračkih odbora i izbornih povjerenstava da se drže zakona i uputa DIP-a „k'o pijan plota“ kako bi se izbjegle nepravilnosti koje bi mogle izmijeniti slobodnu volju birača. Temeljem do sada zaprimljenih dojava o mogućim nepravilnostima i borbe kandidata za svaki glas, GONG posebno ističe kritična mjesta ovih izbora koja će mu posebno biti u fokusu: Metković, Gospić, Imotski, Knin, Gračac, Split, Jelenje, Opatija, Bjelovar i Zagreb. Očekujemo od DIP-a i izbornih povjerenstava da posebno upozore članove biračkih odbora o posljedicama počinjenja kaznenih djela protiv biračkog prava. Zabranjeno ucjenjivati i zastrašivati birače GONG upozorava kandidate i stranke da je zabranjeno ucjenjivati i zastrašivati birače te ih podsjeća da je tanka linija između dozvoljenog i nedozvoljenog utjecaja na birače, a posebno u okolnostima vrlo neizvjesnih rezultata izbora.  GONG posebno ističe da  fotografiranje bilo svog, bilo tuđeg glasačkog listića nije u skladu s pravilima izbornog postupka jer može ugroziti tajnost glasanja i može biti podloga za kupovinu glasova što je kazneno djelo. Birači svoje biračko mjesto mogu provjeriti u Registru birača. Ukoliko im je istekla osobna iskaznica mogu glasati uz potvrdu koju mogu dobiti na izborni dan. Ukoliko birač zbog bolesti ili nepokretnosti nije u mogućnosti pristupiti biračkom mjestu, do nedjelje u podne može zatražiti od općinskih/gradskih izbornih povjerenstava da ga u njegovom domu posjete dva člana biračkog odbora. Podrška biračima Na drugom krugu lokalnih izbora ispravno se glasa ako se na glasačkom listiću zaokruži samo jedan redni broj ispred imena kandidata za (grado)načelnika i župana te njihovih zamjenika.  GONG apelira na poslodavce da na izborni dan svojim zaposlenicima odrede radno vrijeme koje će im omogućiti glasanje. Za organizaciju i provođenje izbora odgovorno je Državno izborno povjerenstvo kojemu se svi sudionici izbora mogu obratiti putem telefona (01) 4569-712 i (01) 4569-713 te e-maila dip@izbori.hr. GONG će tijekom izbornog dana pružati informativnu podršku biračima tako da će zaprimati neanonimne dojave građane o uočenim nepravilnostima i izvijestiti javnost te odgovarati na upite putem e-maila gong@gong.hr, telefona (01) 4825 444 te Facebook i Twitter profila. Detaljnije informacije korisne biračima dostupne su na www.gong.hr  kao i edukativni video spotovi na Facebook-u", navode iz GONG-a.