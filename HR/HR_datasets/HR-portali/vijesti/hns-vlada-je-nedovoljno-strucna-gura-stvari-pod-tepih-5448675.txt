U HNS-u drže kako odluka donesena na Vladinoj sjednici u četvrtak, kojom se poskupljenje struje odgađa do 1. siječnja 2018. pokazuje da se u Vladi, kada nema dovoljno stručnog znanja u pojedinom resoru, "stvari jednostavno guraju pod tepih". Podsjećaju da je samo prije nekoliko mjeseci Most uvjeravao hrvatsku javnost kako je nužno podići naknadu za obnovljive izvore energije, da bi sada uvjeravali u nešto drugo. "Cijelo to vrijeme nisu se ustručavali ni blatiti čast i ugled predsjednika HNS-a Ivana Vrdoljaka kao bivšeg ministra gospodarstva, optužujući ga za kvote i poticaje koje je tadašnja vlast naslijedila od HDZ-a", ističe se u HNS-ovom priopćenju. U HNS-u smatraju da se naknada svakako mora podići u 2017., ali ne s 3,5 na 12 lipa po kWh kako su predlagali "neinformirani, a očigledno i nestručni, Mostovi ministri Tomislav Panenić i Slaven Dobrović", nego s 3,5 na 6 do 7 lipa po kWh, kao što je predlagao HNS. "Odgoda nikako neće ići u prilog građanima, jer će spomenuto povećanje, prije ili kasnije, doći na naplatu, a najviše brine činjenica da odgovorni za energetiku u hrvatskoj Vladi ne pokazuju nužnu razinu stručnog znanja niti znaju ponuditi cjelovito rješenje u interesu javnosti", upozoravaju iz HNS-a. Podsjećaju kako je Ivan Vrdoljak kao ministar gospodarstva od 2012. do 2015. po pitanju obnovljivih izvora energije primjenjivao odluke donesene sukladno EU direktivama, pritom vodeći računa o zaštiti interesa građana kojima je, kako ističu u HNS-u, u razdoblju od 2013. do 2020. smanjio trošak, odnosno građanima uštedio 7 milijardi kuna. Ova Vlada evidentno nema rješenje za izazove i probleme pa odgađa donošenje odluka za godinu dana dok nešto ne smisli. Zadatak svake odgovorne Vlade je da kada preuzme vlast ponudi odgovarajuće rješenje, a ova ga Vlada, posebno u resoru energetike, očigledno nema, zaključuje HNS u priopćenju.