Nakon što su ustavni suci zatražili od zakonodavne i izvršne vlasti reakciju na izjavu ministra Vlahe Orepića, u ponedjeljak im je odgovorio predsjednik Hrvatskog sabora Božo Petrov i poručio da su Orepićevu izjavu izvukli iz konteksta. Petrov je u otvorenom pismu predsjedniku Ustavnog suda Miroslavu Šeparoviću ponovno stao u obranu Mostovog ministra Vlahe Orepića, kojega su, kaže, ustavni suci pogrešno interpretirali ne uzimajući u obzir cijeli kontekst njegove izjave kojom poziva na kolektivnu ostavku sudaca Ustavnog suda. Ustavni suci pismom su se obratili nositeljima zakonodavne i izvršne vlasti, predsjedniku Sabora Boži Petrovu, premijeru Andreju Plenkoviću i predsjednici Kolindi Grabar-Kitarović te zatražili da se očituju o ponovljenim grubim napadima ministra unutarnjih poslova, Vlahe Orepića na kompletni Ustavni sud. U naznačenom pismu Ustavni sud traži javno očitovanje i reakciju na izjavu ministra unutarnjih poslova da je "ovaj Ustavni sud najveća prijetnja nacionalnoj sigurnosti Hrvatske" te da je "vrijeme da (suci) podnesu ostavku". Petrov pak odgovara da su ustavni suci, tražeći od državnog vrha reakciju na Orepićevu izjavu, izostavili kontekst potreban za meritorno komentiranje Orepićeve izjave.  "U pismu su navedeni samo dijelovi izjave ministra unutarnjih poslova čime joj se oduzima odgovarajući kontekst u kojemu je dana. Kao takva, razmatrana se izajva ne može meritorno komentirati", navodi Petrov. S druge strane, uzimajući cjeloviti kontekst u kojemu je izjava dana, Petrov smatra kako bi Hrvatski sabor, ako se o tome postigne odgovarajući stupanj suglasnosti, trebao pristupiti promjenama Ustavnog zakona o Ustavnom sudu RH, osobito u dijelu odredaba koje se odnose na postupak izbora sudaca Ustavnog suda. Spomenutim promjenama, kaže Petrov, svakako bi trebalo unaprijediti normativno uređenje pitanje provjere kandidata za suce Ustavnog suda u postupku izbora, čime bi se učvrstilo povjerenje javnosti u instituciju Ustavnog suda. Time bi se, smatra Petrov, u znatnoj mjeri otklonila mogućnost pojave sumnje u izbor pojedinih sudaca Ustavnog suda. Zaključno, u pismu Šeparoviću, Petrov osobito ističe kako smatra pretjeranim sugestije koje se odnose na dovođenje u pitanje redovnoga i usklađenog djelovanja i stabilnosti državne vlasti pri čemu se slaže s konstatacijom da prema članku 94. stavku 2. Ustava RH o tome brine Predsjednica Republike, a ne neko drugo državno tijelo.