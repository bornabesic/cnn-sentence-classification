Dragi prijatelji, vi biste trebali biti nositelji radosne vijesti i možete reći cijelome svijetu da se u Međugorju ponovno nalazi svjetlo. Potrebne su nam te točke svjetlosti u današnjem svijetu koji upada u tamu – poručio je posebni papin izaslanik za Međugorje, poljski nadbiskup mons. Henryk Hoser novinarima jučer u Međugorju, posebno im preporučivši da se upišu na neki od međugorskih seminara i otkriju nešto o čemu ni ne sanjaju. Ne moli se Križni put To, kao i cijela jednosatna konferencija za medije, otkrila je kako je stav mons. Hosera prema međugorskom fenomenu izrazito pozitivan, jer je o Međugorju govorio kao mjestu Marijinih ukazanja ravnopravno Lourdesu, Fatimi, Ruandi… – Stvarnost svetišta u današnjem svijetu tako je važna da je papa svetišta iz Kongregacije za kler prebacio u Kongregaciju za evangelizaciju. Ljudi tu primaju ono što nemaju kod kuće. U mnogim starim kršćanskim zemljama individualna ispovijed više ne postoji, nema klanjanja pred Presvetim oltarskim sakramentom, ne poznaje se križni put, ne moli krunica, a u Britaniji i Francuskoj rekli su mi da su zadnji puta molili križni put prije 30 godina – rekao je mons. Hoser, dodavši da ne zna što papa Franjo osobno misli o Međugorju i da treba pogledati zaključke komisije, no da misli da će „s obzirom na težinu koje Međugorje ima u kontekstu nove evangelizacije to sigurno utjecati na sud o njemu“.   – Isušivanje sakralnog prostora dovodi do krize vjere i ovamo ljudi dolaze na izbor. Ovdje taže svoju žeđ za svetim, za Bogom, otkrivaju molitvu i sve što se događa uz pomoć Blažene Djevice Marije – rekao je Hoser, naglasivši kako se u Međugorju časti Kraljica mira, a mir je bitan i „specifična uloga u tome krajnje je važna“, jer i papa Franjo govori o trećem svjetskom ratu u komadićima. Hoser je usporedio ukazanja u Ruandi, gdje je bio 21 godinu i sudjelovao kao liječnik u komisiji za ukazanja, s onima u Međugorju. – Poruka u Ruandi slična je onoj u Međugorju, poziv na obraćenje i mir. Po povijesnom kontekstu i sličnosti to su dva sestrinska mjesta u godinu dana razlike. U početku su postojale sumnje jesu li vidioci autentični, pričaju li bajke, neki su bili isključeni i zato vas molimo za strpljenje jer što je fenomen složeniji, to treba više vremena da bi se došlo do važećih zaključaka – rekao je Hoser, a na naše pitanje da on govori izrijekom o ukazanjima, a ne o navodnim ukazanjima, odgovorio je da je to normalno jer se navodnici ne vide kada on govori te da se zasad uzdržava od izricanja vlastitog suda, jer to nije njegova misija u Međugorju. – Kao i vi, i ja očekujem konačnu odluku komisije i Svetog oca – rekao je mons. Hoser, koji suvereno barata podacima o Međugorju, navodeći da ga godišnje posjećuje 2,5 milijuna hodočasnika iz 80-ak zemalja, što je manje nego u Lourdesu, ali je star 150 godina. On je potvrdio da se i susreo s vidiocima, ali nije bilo „produbljenog kontakta“, kakav je obavila komisija. – Bili su to obični susreti – rekao je Hoser, dodajući da su imali povlasticu ukazanja. >>Početak priznanja Međugorja? 'Kao papin izaslanik želim vas ohrabriti da širite mir cijelim svijetom' >>'Nevjernici su oni koji nisu osjetili Božju ljubav' 