Nakon današnjeg sastanka predsjednice Kolinde Grabar Kitarović, ministra Predraga Šustara i Borisa Jokića, Inicijativa Hrvatska može bolje, koja je okupila više od 200 organizacija civilnog društva, brojne sindikate, privatne tvrtke te građanke i građane, poručuje kako sutrašnji prosvjed nije fešta, već zahtjev građana da se obrazovanje ne koristi za stranačka prepucavanja ili interesna posezanja.   Priopćenje prenosimo u cijelosti:   Sutrašnjim prosvjedom građani će pokazati podršku stručnom procesu reforme obrazovanja. Inicijativa i dalje traži transparentan i stručno utemeljen proces donošenja političkih odluka u području obrazovanja. Ovo je četvrti put u posljednjih šest mjeseci da se proces stopira pa pokreće! Inicijativa ne vidi nikakvu razliku u ovim izjavama deklarativne podrške u odnosu na prethodna tri puta. Iz toga je vidljivo da ministar Šustar ne može voditi sektor koji mu je povjeren. Stoga, ili neka odstupi ili neka počne štititi obrazovanje i proces reforme od političkih i interesnih pritisaka. Za kvalitetnu obrazovnu politiku nužna je stručnost, stabilnost, vizija i predanost, a politička elita ništa od toga nije pokazala. Stoga Inicijativa Hrvatska može bolje poziva građane da se sutra pridruže prosvjedu na kojem ćemo tražiti odgovorno ponašanje političara prema obrazovanju koje je naš zajednički interes i temelj za bolju budućnost. Hrvatska može i mora bolje!