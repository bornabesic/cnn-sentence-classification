HDZ-ov saborski zastupnik Željko Fiolić izjavio je u petak da odgovornost za "događaj u MUP-u", osim bivšeg SDP-ovog ministra unutarnjih poslova Ranka Ostojića, zbog neprovođenja kadrovskih reformi snose i sadašnji ministar Vlaho Orepić te njegov stranački šef Božo Petrov. "Ovaj nemili događaj u MUP-u pokazuje da je prvi potpredsjednik vlade Tomislav Karamarko bio u pravu kada je tražio da se u tom resoru brže krene u reforme s obzirom da je rukovodeći kadar imenovan temeljem natječaja SDP-a", kazao je Fiolić. HDZ-ov predstavnik dao je izjavu za novinare u stranačkom sjedištu nakon što se doznalo da je za krađu zlata i novca iz policijskog sefa u sjedištu kriminalističke policije osumnjičen nedavno smijenjeni načelnika zagrebačke službe organiziranog kriminaliteta Željko Dolački, u čijem su uredu nalazio provaljeni sef. Fiolić kaže da je prema njihovim saznanjima načelnik službe organiziranog kriminaliteta u trenutku suspenzije radio temeljem naloga, bez rješenja o rasporedu na radno mjesto, što je, smatra, posljedica kadroviranja bivšeg ministra i SDP-ove vlade. Dodao je da odgovornost bivšeg ministra treba utvrditi, odnosno u konkretnom slučaju vidjeti koliko trenutno rukovodnih djelatnika MUP-a radi s nalozima. "Nalog traje 30 dana prema Zakonu o državnim službenicima, a sve iznad toga je nezakonito", rekao je Fiolić. Očekuje da će ministar unutarnjih poslova konačno krenuti u utvrđivanje svih nepravilnosti u MUP-u, u prvom redu radi građana "jer već ovo pomalo daje jednu nesigurnost u rad MUP-a". Fiolić je napomenuo da ministar u svom kabinetu ima ured za unutarnju kontrolu koji je korektiv i koji ima mogućnost nadzora Ravnateljstva policije i svih operativnih službi. "Poznato je da je taj gospodin bio već u nekoliko predmeta čak i suspendiran od strane MUP-a. Vidite kako je to kadroviranje bivšeg ministra da raspoređuje ljude koji su faktički bili na rubu suspenzije, odnosno vratili se u sustav da raspoređuje takve ljude na tako važna mjesta", kazao je Fiolić, dodavši kako misli da je to nedopustivo. Upitan je li sadašnji ministar imao dovoljno vremena da provede internu kontrolu i vidi s kime radi, Fiolić je kazao kako drži da je imao i da je proteklo vrijeme kad je trebao žestoko reagirati. "Jednostavno ne mogu vjerovati da se došetao u MUP i samo tako sjeo u fotelju ministra". Upitan bili se sad na posao trebali vratiti bivši ravnatelj policije Vlado Dominić, načelnik zagrebačke policije Goran Burušić koji su zbog krađe iz policijskog sefa odstupili s dužnosti, Fiolić je rekao da su oni, koliko mu je poznato, raspoređeni na druga radna mjesta. "Postavlja se pitanje što radi ministar u cilju utvrđivanja svih mogućih nepravilnosti u MUP-u“, kazao je Fiolić, dodavši kako je tim događajem smanjenjo povjerenje građana u policiju zbog čega bi se svi trebali potruditi kako bi se vratilo to povjerenje, a u prvom redu ministar i njegov stranački šef. Upitan kolika je odgovornost Orepića i Petrova, Fiolić je rekao: "Teško je utvrditi jer je kriminalističko istraživanje u tijeku ali da ima još takvih slučajeva ima, da ministar sa svojim stranačkim šefom ne reagira to je poznato". Zaključio je da se sve te nepravilnosti bivše sistematiazacije održavaju na povjerenje. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!