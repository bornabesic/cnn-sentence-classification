Vršitelj dužnosti glavnog ravnatelja HRT-a Siniša Kovačić je samo tjedan dana prije 21. obljetnice akcije Oluja uputio dopis Nadzornom odboru (NO) HRT-a u kojem traži žurnu sjednicu u roku od 48 sati i prihvaćanje novog rebalansa financijskog plana kako bi HRT i dalje "uspješno obavljala funkciju javnog servisa i kako bi uspješno realizirali predstojeći prijenos iz Knina - Dan pobjede i domovinske zahvalnosti". Iz izvora bliskog sadašnjem vodstvu HRT-a Hina doznaje da je zahtjevom za sazivanjem žurne sjednice v.d. Kovačić, ujedno i član Organizacijskog odbora proslave, u posljednji trenutak tražio odobrenje za dodatni trošak u prijenosu proslave u sklopu koje je planiran i koncert Marka Perkovića Thompsona i to, kako je t-portalu potvrdio kninski gradonačelnik Nikola Blažević, u "organizaciji HRT-a koji će i snositi dio troškova". Kako Hina saznaje, prema predloženom drugom rebalansu financijskog plana HRT-a, na čijem žurnom prihvaćanju inzistira Kovačić, značajno se povećavaju izdvajanja HRT-ova Odjela Glazbeni sadržaji koji ima "povećanu proizvodnju za HTV 1" u sklopu projekata među kojima se ističe i "Svečanost dana pobjede" u iznosu od 314.000 kuna. Prema izvoru bliskom vodstvu HRT-a, nije jasno zašto je v.d. glavnog ravnatelja HRT-a uoči same obljetnice Oluje tražio izmjene cijelog financijskog plana javne radiotelevizije zbog prijenosa jedne proslave, zašto nije predvidio i planirao sve troškove tog projekta još u prvom rebalansu HRT-ova proračuna u proljeće te zašto nije naveo traži li izmjene zbog kninskog koncerta "u organizaciji HRT-a" - odnosno ulaze li u navedenih 314.000 kuna i produkcijski troškovi Thompsonova koncerta. S druge strane, u HRT-ovu odgovoru Hini ističe se "kako je projekt prijenosa iz Knina bio planiran u okviru prvoga rebalansa poslovnoga plana u nešto manjemu opsegu pa je u okviru drugoga rebalansa korigiran u skladu s konačnim troškovima". S HRT-a, pak, nisu odgovorili koliko iznose ti ukupni konačni troškovi. Na upit je li točno da je, samo tjedan prije obljetnice Oluje, zatražena žurna izmjena cijelog financijskog plana HRT-a kako bi se "uspješno realizirao prijenos iz Knina", s javne radiotelevizije su poručili da ne komentiraju službenu komunikaciju između Ravnateljstva i Nadzornoga odbora HRT-a. "Glede nastupa pjevača Marka Perkovića ističemo kako je on tek jedan od izvođača na donacijskome koncertu namijenjenome prikupljanju sredstava za obnovu vukovarskoga Vodotornja", naglašavaju s HRT-a navodeći da će osim njega nastupiti još dvadesetak izvođača. "Iz toga je vidljivo kako nije riječ o koncertu Marka Perkovića Thompsona, nego je riječ o koncertu različitih izvođača, među kojima je i Marko Perković. Kako je riječ o donacijskome koncertu, svi će izvođači nastupiti besplatno, a Hrvatska radiotelevizija sa svoje će strane snositi produkcijski trošak, odnosno trošak prijenosa, prijevoza, smještaja i ostalih povezanih troškova", zaključuju s HRT-a. >> SNV: Vrijeme da se Oluja obilježi sa sviješću i obzirom prema stradanju Srba 