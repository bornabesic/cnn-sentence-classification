Dok mnogi Hrvati trbuhom za kruhom ili željom za boljim životom odlaze u svijet, sve je veći broj građana svijeta koji u maloj Hrvatskoj vide obećanu zemlju. Među njima je i Engleskinja Tabitha Burrill koja je rodni London zamijenila Crikvenicom, Bribirom i Tribljem. Otvorila je studio u kojem proizvodi od stakla sve što se može zamisliti. Suvenire, mozaike u podu, instalacije za urede, hotele, restorane... Pa što je ženu rođenu u milijunskom Londonu dovelo u malu Crikvenicu? – U Londonu je život skup. Najamnine stanova su veće, porezi su veći. Na posao i s posla se putuje po dva-tri sata. Previše je ljudi, nedostaje novca u bolnicama, nedostaje novca školama. Crikvenica je predivna. Klima, sunce, more. Ljudi su nevjerojatno prijateljski raspoloženi. Djeca su mi ovdje krenula u školu i čini mi se da je hrvatsko školstvo primjerenije djeci nego u Engleskoj, gdje djeca već u četvrtoj godini sjedaju u klupe. Došla sam ovdje prije Brexita i Brexit nije utjecao na moju odluku da se preselim, no ja želim biti građanin svijeta, ne želim biti u zemlji koja nije dio svijeta. Ovdje, u Crikvenici i Hrvatskoj, mogu biti građanin svijeta. Vremena su takva, a i moj posao je takav da iz Crikvenice mogu raditi sa cijelim svijetom, objašnjava za Novi list Engleskinja. Crikvenica nije slučajan odabir. Crikveničani Montanariji su kumovi pa su dolazili na ljetovanje u Crikvenicu. Svidjela im se i odlučili su preseliti. Uostalom, dobre avionske veze učinile su Crikvenicu i London praktično susjedstvom. U Grižanama Tabitha i suprug Portugalac, koji se bavi nekretninama, grade kuću za iznajmljivanje pa će ući i u turističke vode. Trenutno obitelj živi u Bribiru. Tek deset minuta vožnje do posla.       Vjeruje da će joj uz posao ostati i slobodnog vremena, a planovi su ambiciozni. – Želim upoznati Hrvatsku. Posjetiti Zagreb, Dubrovnik, Plitvice...