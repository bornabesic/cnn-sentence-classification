Državni tajnik u slovenskom MUP-u Boštjan Šefic relativizirao je u srijedu dogovor na trilateralnom sastanku premijera Hrvatske i Slovenije te predsjednika Europske komisije o ublažavanju sustavnih kontrola na granici Slovenije i Hrvatske kako bi se izbjegle kolone i zastoji u turističkoj sezoni, najavivši da će Slovenija tražiti dodatna pojašnjenja od Bruxellesa. Europska komisija je nakon trilateralnog sastanka u Bruxellesu hrvatskog premijera Andreja Plenkovića, slovenskog premijera Mire Cerara i predsjednika EK Jeana-Claudea Junckera objavila da su se dvije države dogovorile kako će sukladno schengenskom graničnom zakoniku obavijestiti Komisiju o odluci da će provoditi ciljane provjere svaki put kada vrijeme čekanja na određenim kopnenim graničnim prijelazima između dviju zemalja bude dulje od 15 minuta. Plenković je to nazvao jasnom potvrdom Komisije da postoji pravno utemeljeni način da granična policija u skladu s procjenom rizika lakše prijeđe sa sustavnih na ciljane kontrole te zahvalio na konstruktivnosti slovenske strane. O problemu do kojih je na slovensko-hrvatskim graničnim prijelazima došlo 7. travnja, kad se počela primjenjivati izmijenjena schengenska uredba, namijenjena jačanju sigurnosti na vanjskim granicama EU i Schengena, u srijedu je pred parlamentarnim odborom govorio državni tajnik u slovenskom MUP-u Boštjan Šefic. On je odlučno zanijekao krivnju slovenske strane za višekilometarske kolone koje su se na prijelazima s Hrvatskom pojavile 7. travnja, kad je Ljubljana počela primjenjivati europsku uredbu i izmijenjeni schengenski zakonik, a govorio je i o rezervama u pogledu dogovora premijera dviju država. - Slovenija će oko provedbe pravila da se prelazi sa sustavnog na ciljani način kontrole putnika na granici od Europske komisije tražiti dodatne naputke jer su u dogovoru ostale 'neke nejasnoće' -  kazao je Šefic pred parlamentarnim odborom za unutarnje poslove. - Način kontrole na schengenskoj granici nije bilateralno pitanje nego ga rješava schengenska uredba, koju će Slovenija i dalje poštovati i provoditi i od Bruxellesa tražiti 'egzaktna stajališta' te tražiti da se pravilo o 15 minuta unese u schengenski pravilnik te da važi za sve države članice EU, a ne samo za Sloveniju - rekao je Šefic. Rekavši da su se gužve na prijelazima s Hrvatskom ujutro 7. travnja, kad se sustavna kontrola putnika u skladu s uredbom počela provoditi, pojavile jer je riječ o velikoj 'prometnoj žili' koja protječe kroz Sloveniju, ali i zbog uskrsnih praznika, kad je migracija putnika bila izuzetna, Šefic je izjavio da je Slovenija tehnički i kadrovski bila pripravna na tu situaciju, ali ne i Hrvatska, čija je policija, po njegovim riječima, imala probleme s elektronskim čitačima dokumenata i s računalnim sustavom koji je tijekom dana više puta pao. To mu je, kazao je Šefic, priznao i tadašnji hrvatski ministar unutarnjih poslova Vlaho Orepić s kojim se sastao tijekom jutra kritičnog petka 7. travnja. Objašnjavajući mjere kontrole koje Slovenija već mjesec dana provodi na granici s Hrvatskom, Šefic je kazao da se Slovenija mora držati europskih i schengenskih uredbi jer je riječ o zakonima koji važe za sve, no da je i do sada na temelju vlastitih sigurnosnih procjena povremeno sa sustavne kontrole putnika prelazila na ciljane kontrole. Tako će po njegovim riječima postupati i dalje, a dogovor koji su u Bruxellesu postigli premijeri s predsjednikom Komisije ne znači da će se nakon 15-minutnih čekanja na granici automatski prelaziti na ciljani nadzor, nego će se to opet, kao i do sada, vezivati na procjenu signurnosne situacije. Šefic je izjavio kako se nada da će slovenska pogranična policija do početka turističke sezone dobiti mobilne čitače dokumenata, što bi joj omogućilo bržu kontrolu putnika u autobusima te da će još boljoj suradnji pridonijeti odluka Komisije da Hrvatska dobije pristup bazi Schengenskog informacijskog sustava (SIS) jer će policije dviju država tada posao kontrole moći učinkovitije uskladiti i podijeliti. Šefic je priznao da slovenska policija ima problema s potrebnim sredstvima, pojedinom opremom i ljudskim resursima, ali je naglasio da je izmijenjenu schengensku uredbu dočekala spremna i da ni u kojem slučaju nije izazvala zastoje ili reagirala na neadekvatan način na granici s Hrvatskom.