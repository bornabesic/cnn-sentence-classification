Foto: Hina, Index PREMIJER Andrej Plenković, odgovarajući na kritike zastupnika, kazao je jučer u Saboru da ministar financija Zdravko Marić ima njegovo povjerenje, kao i da nema ništa sporno u kreditu koji je Hrvatska banaka za obnovu i razvitak (HBOR) odobrila Agrokoru. Podsjetimo, za četiri tvrtke iz koncerna Agrokor, vlasnika Ivice Todorića, početkom godine odobreni su krediti HBOR-a u visini od 378 milijuna kuna. Naime, kako nam je potvrđeno iz HBOR-a, korisnici kredita su Agrokorova Zvijezda koja je dobila 10 milijuna eura kredita, Ledo koji je dobio 5 milijuna eura, a PIK Vrbovec je dobio 20 milijuna eura kredita i to po liniji programa Pripreme izvoza. Jamnici je pak odobreno 15 milijuna eura kredita po programu Izvoza - IBRD. Iako je već tada bilo jasno da je Todorić u velikim problemima, zbog kojih je vjerojatno i tražio još jedan kredit, očito nije bilo ili nitko nije vidio razloge da mu se ne odobre ti krediti. Naime, tvrtke su mogle doći do povoljnog aranžmana bez obzira na eventualni dug prema državi. "Potvrda Porezne uprave o stanju obveza prema državi sastavni je dio dokumentacije koja se dostavlja uz zahtjev za kredit. Postojanje poreznog duga nije kriterij za odbijanje zahtjeva, ali u slučaju da postoji porezni dug, od klijenta se traži dodatno obrazloženje i način reguliranja porezne obveze", odgovorili su Indexu iz HBOR-a kada nas je zanimalo kako je Todorić uopće mogao dobiti kredit. U Nadzornom odboru sjede ministri, šef im Marić A možda je razlog dobivanja kredita i Nadzorni odbor HBOR-a. Naime, predsjednik Nadzornog odbora je ministar financija Zdravko Marić, poznat i kao bivši direktor u Agrokoru, koji tvrdi da se izuzeo dok se odlučivalo o ovom kreditu. Tamo sjede još i potpredsjednica Vlade Republike Hrvatske i ministrica gospodarstva Martina Dalić koja je Marićeva zamjenica u HBOR-u, zatim Gabrijela Žalac, ministrica regionalnog razvoja i fondova Europske unije, dr. sc. Slaven Dobrović, ministar zaštite okoliša i energetike, Gari Cappelli, ministar turizma, Tomislav Tolušić, ministar poljoprivrede, Luka Burilović, predsjednik Hrvatske gospodarske komore, mr. sc. Boris Lalovac, zastupnik Hrvatskog sabora, Ivana Ninčević-Lesandrić, zastupnica Hrvatskog sabora te Grozdana Perić, predsjednica Odbora za financije i državni proračun, Hrvatski sabor.