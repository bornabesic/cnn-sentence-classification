Foto: Paw Works KAD se priča o teško bolesnom psu Jaripo starom 18 godina pojavila na Facebooku, vlasnica skloništa "Paw Works" Christina Morgan je puna nade čekala da se javi osoba koja bi ga udomila i pružila mu puno ljubavi u njegovim zadnjim mjesecima života. Vlasnik ga je ostavio u jednom drugom skloništu, no kako Christinu često označavaju na raznim Facebook objavama o psima, vidjela je i ovu objavu o Jaripu. Kada je vidjela da ljudi samo komentiraju, a ništa ne poduzimaju kako bi mu pomogli, odlučila je uzeti stvari u svoje ruke. Nakon posla je prije odlaska doma nazvala sklonište i najavila im da dolazi po starog psa. Za put su joj trebala puna dva sata, ali se požurila jer je znala da su najavili uspavljivanje u slučaju da se nitko od zainteresiranih ne javi. Nakon samo par minuta izašla je s Jaripom iz skloništa, a malo kasnije je posjetila veterinara koji je imao iznenađujuću, ali jako dobru vijest. Vlasnik koji ga je ostavio u skloništu rekao je da pas ima tumor, no veterinar je potvrdio da je to bila čista laž pomoću koje se vjerojatno htio lakše riješiti starog psa. Sve što je Jaripo imao je reuma, što je svakako puno bolje od tumora. Christina je bila presretna kad je čula tu vijest, pa je istog dana odlučila uzeti sa sobom još nekoliko napuštenih pasa. Kad se vratila kući, imala je auto pun transportera s psima, a njen muž ju je samo pitao: "Jesi li ti normalna?".