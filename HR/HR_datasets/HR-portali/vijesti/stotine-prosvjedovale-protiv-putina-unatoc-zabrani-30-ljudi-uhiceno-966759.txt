Foto: FAH STOTINE oporbenih pristaša prosvjedovali su danas u Moskvi protiv predsjednika Vladimira Putina unatoč zabrani skupa.  Policija je osiguravala okupljanje pred uredom predsjednika gdje su prosvjedici došli uručiti pismo Putinu s pozivom da se ne kandidira na predsjedničkim izborima 2018.  Organizator, skupina za zaštitu ljudski prava Otvorena Rusija izvijestila je da su deseci ljudi uhićeni na sličnim prosvjedima u drugim gradovima.  Najmanje 30 ljudi uhićeno je u Sankt Peterburgu, kažu u udruzi. Ide li Putin i na četvrti mandat?  Putin još nije javno rekao hoće li se natjecati za četvrti mandat, iako mnogi u Rusiji to očekuju.  Otvorena Rusija organizacija je koju financira nekada najbogatiji Rus, veliki kritičar ruskog predsjednika Vladimira Putina, Mihail Hodorovski.   Hodorovski je 2014. osnovao pokret Otvorena Rusija kojem je cilj okupiti proeuropske snage u Rusiji u ujedinjenu oporbu predsjedniku Putinu.  On živi u Europi od kada je 2013. pušten na slobodu nakon što je proveo 10 godina u zatvoru.   Glasnogovornik Kremlja Dmitrij Peskov rekao je novinarima u četvrtak da prosvjed koji za subotu planira Otvorena Rusija nije dobio dopuštenje.