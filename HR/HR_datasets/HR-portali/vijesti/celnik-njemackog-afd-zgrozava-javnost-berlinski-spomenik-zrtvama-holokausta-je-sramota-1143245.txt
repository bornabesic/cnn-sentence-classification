Čelnik desničarske stranke Alternativa za Njemačku (AfD) izazvao je zgražanje u zemlji izjavom da je spomenik žrtvama holokusta u Berlinu "sramota". Bjoern Hoecke, predsjednik AfD-a u istočnij saveznoj državi Tiringiji, poznat je po zapaljivim izjavama o izbjeglicama i drugim rasama. Pristašama je rekao da su Nijemci "jedini narod na svijetu koji je postavio sramotan spomenik u srcu svog glavnog grada", prenosi u srijedu BBC. Predsjednik Središnjeg židovskog vijeća Njemačke Josef Schuster rekao je da je AfD "tim antisemitskim i neljudskim izjavama pokazao svoje pravo lice". AfD je krenula kao euroskeptična stranka, ali je ubrzo skrenula udesno i postigla neočekivano dobar rezultat na regionalnim izborima. Predsjednica stranke  Frauke Petry rekla je prošle godine da bi policija trebala pucati u migrante koji ilegalno ulaze u zemlju. Stranka očekuje dobar rezultat na saveznim izborima 24. rujna. Posljednje ankete pokazuju da je podupire jedanaest posto birača. Oko 200 prosvjednika okupilo se pred zgradom u Dresdenu gdje im se u utorak navečer obratio šef AfD-a. Hoecke je doživio ovacije kada je počeo napadati spomenik sastavljen od 2711 kamenih ploča, otvoren 2005. u znak sjećanja na šest milijuna Židova koje je ubio nacistički režim. Rekao je da su Nijemci dosad imali kolektivno stanje svijesti "brutalno poraženog naroda" i da za 180 stupnjeva trebaju promijeniti svoj pogled na nacionalnu povijest. Umjesto da se njemačku djecu u školama podučava o svjetski priznatim filozofima, glazbenicima i izumiteljima kojih imamo više nego bilo koja druga nacija, njemačka povijest prikazuje je kao "loša i smiješna". Publika je izvikivala "Merkel odlazi!" nakon što je Hoecke usporedio njemačku kancelarku s posljednjim komunističkim čelnikom Istočne Njemačke Erichom Honeckerom. >> Popularnost anti-imigranstkog AfD-a raste nakon napada u Berlinu 