Najmanje 22 ljudi poginulo je, a 59 osoba ozlijeđeno nakon eksplozije na koncertu Ariane Grande u Manchesteru u Velikoj Britaniji. Britanska policija kazala je kako događaj tretira kao teroristički napad.   Objavljena je video snimka stravične eksplozije nakon koje je u dvorani nastao kaos. Svjedokinja koja je nazočila koncertu priča kako je začula veliku eksploziju prilikom izlaska iz dvorane, nakon čega su uslijedili brojni krici, a tisuće ljudi u panici je pokušavalo pobjeći.  – Uputili smo se k izlazu iz dvorane, a upravo kod vrata začula se velika eksplozija, nakon čega su svi počeli vrištati – izjavila je za Reuters Catherine Macfarlane. – Bila je to snažna eksplozija, mogli ste je osjetiti u kostima. Bilo je kaotično. Svi su trčali i vrištali i jedini im je cilj bio izići iz dvorane – kazala je. Svjedoci tvrde da su čuli dvije eksplozije.