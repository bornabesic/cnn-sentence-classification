ZAGREB - Nakon što je premijer Andrej Plenković jučer na konferenciji za tisak izjavio da se isplaćivanje putnih naloga za fiktivna putovanja nastavilo i nakon odlaska Zorana Milanovića iz Banskih dvora, otkriveno je kako su brojni službenici i savjetnici premijera navedeni na listi službenih putovanja u 2016. godini. Bivši savjetnik premijera Tihomira Oreškovića za unutarnju politiku, Davor Huić, na listi se pojavljuje čak pet puta - za navodna dva putovanja u Ženevu, te po jedno u Luxembourg, Ženevu i Beč. - Nisam putovao van zemlje na službeni put, niti sam podizao dnevnice, odgovorio je Huić za Jutarnji.hr na pitanje je li igdje putovao na račun Vlade 2016. godine. - Ja sam bio savjetnik za unutarnju politiku. Bio sam na jednom službenom putu u Splitu, ali nisam tražio dnevnice za to, kazao je. Dok je radio kao savjetnik premijera Oreškovića, kaže, nije imao nikakvog razloga misliti da nešto nije u redu. - Prije nego što mi je urednik Nacionala pokazao popis putovanja i putnih naloga, nisam imao pojma, rekao nam je Huić.