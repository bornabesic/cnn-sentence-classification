Foto: FAH, YouTube KOLINDA Grabar-Kitarović izjavila je danas kako joj je žao što je istaknuti znanstvenik Ivan Đikić, u znak prosvjeda što ministar znanosti Pavo Barišić ostaje na toj dužnosti unatoč optužbama za plagiranje, odlučio napustiti Hrvatsku, rekavši kako ga ona može pozvati da se vrati, ali ne zna bi li mu to nešto značilo.  U intervjuu za Novu TV u povodu druge godišnjice svog mandata predsjednica je, upitana znači li joj više za hrvatsku znanost Đikić ili Barišić, odgovorila kako to pitanje u ovom trenutku smatra apsolutno irelevantnim, izrazivši iznimno žaljenje zbog Đikićeve odluke da napusti Hrvatsku.  "Ono što moramo učiniti jest da razvijamo uvjete da se ulaže u inovacije i znanost. S tim sam nezadovoljna i mislim da tu kaskamo za razvijenim svijetom. Hrvatska mora trčati i sprintati da bi dosegla razvijene zemlje", poručila je. Dodala je kako u tome problem nije Pavo Barišić, nego cijeli sustav i potreba da se o takvim pitanja postigne konsenzus između vlasti i oporbe.  "Da se konačno dogovorimo oko kurikularne reforme, oko reforme visokog obrazovanja, ulaganja u istraživanja. Da pružimo uvjete tim mladima, ne samo Ivanu Đikiću, već i mnogim mladim ljudima koji su potencijalni talenti da doprinesu Hrvatskoj i ostanu ovdje, da rade u Hrvatskoj. Gospodin Barišić je samo jedan u nizu ministara", istaknula je Grabar-Kitarović.