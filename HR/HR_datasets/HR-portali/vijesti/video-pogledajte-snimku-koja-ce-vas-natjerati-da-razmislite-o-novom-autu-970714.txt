Screenshot: YouTube U POSLJEDNJIH 20 godina automobili su postali nemjerljivo sigurniji, a ovaj video to zorno pokazuje.  Svi se još dobro sjećamo teške prometne nesreće na bjelovarskoj obilaznici koja je odnijela pet života. Iako su u nesreći sudjelovali modeli renomiranih proizvođača, činjenica da se radi o starijim automobilima lišenim brojnih elemenata (aktivne) i pasivne sigurnosti jasno pokazuje koliko nesreća u automobilima starijim od 10 godina može biti pogibeljna.  A upravo takvi automobili najčešće prometuju hrvatskim cestama. I dok čitamo o sustavima autonomne vožnje i automatskog kočenja mnogi vozači u Hrvatskoj voze automobile bez zračnih jastuka i ABS-a, a o ESP sustavu da i ne govorimo. Također, novi sustav oporezivanja automobila i skuplje cestarine sigurno neće doprinijeti sigurnosti u prometu.  Stavimo li na trenutak promašenu politiku i loše imovinsko stanje po strani, ovaj video će zorno pokazati koliko su novi automobili sigurniji. ANCAP (Australasian New Car Assessment Program) je u svrhu podizanja svijesti povodom UN-ovog obilježavanja tjedna sigurnosti cestovnog prometa odlučio sučeliti dva primjerka istog modela, ali različitih generacija.  Tako su se licu u lice u frontalnom sudaru pri brzini od 64 km/h našle dvije Toyote Corolle, jedna iz 1998. godine i druga iz 2015. godine. Epilog takvog sudara možete vidjeti u nastavu. Svaki komentar je suvišan, a zaključak se sam nameće.