„Slušajte me dobro! Otvorit ću granice i izbjeglice će preplaviti cijelu Europu. Zapamtite što vam kažem! Nemojte misliti da govorim u prazno. Ubrzo ćete se uvjeriti i sami“, zaprijetio je Erdoğan EU nakon što je Europski parlament glasovao za privremenu obustavu pregovora o pridruživanju Ankare Uniji. „Moj narod i ja nećemo biti pogođeni vašim suhim prijetnjama. Europa će imati štetu zasigurno deset puta veću od Turske“, obećao je Erdoğan poručivši kako je sada odluka u rukama EU. Teško je vjerovati da će turski predsjednik Erdoğan uspjeti takvim prijetnjama i retorikom zastrašiti EU. Nema sumnje da je Erdoğan cijelo ovo vrijeme mučio Europsku uniju koja je, unatoč velikim dvojbama prema njegovoj politici, dosad službeno nastavljala pregovore o pristupu Turske. Iako je Erdoğan poručio kako je odluka u rukama zemalja članica EU, zapravo je Erdoğan taj koji mora odlučiti kako će se nastaviti odnosi s Europskom unijom. Erdoğan je cijelo vrijeme optuživao EU da ne provodi postignuti sporazum, a zapravo je on je taj koji ne želi pristati na političke zahtjeve i prije svega ne želi ništa mijenjati u svojim zakonima protiv terorizma. Isto tako, nakon pokušaja vojnog udara provodi represije i krši ljudska prava kako se to još čini samo u Sjevernoj Koreji. Paradoksalno je da sultan Erdoğan prelazi u napad dajući ultimatume. Analitičari su uvjereni kako, bez obzira na cijenu, EU neće popuštati Erdoğanu jer bi tako izgubio sve što je do sada izgradio, svoju vjerodostojnost i načela. Danas u Turskoj živi više od tri milijuna Sirijaca. Erdoğan cijelo vrijeme govori o svojoj humanosti i kako Turska pomaže tim ljudima. Puštanje migranata zasigurno neće biti na čast novom turskom sultanu jer zna da će većinu tih migranata progutati more, a ako i uspiju prijeći Mediteran i stignu do Grčke, neće moći proći dalje s obzirom na to da su na granicama duž balkanske rute, od Makedonije, Bugarske, Slovenije, Mađarske, podignute žice. Izbjeglicama koje će Erdoğan pustiti zasigurno će biti spriječen ulazak u Europske zemlje te će doživjeti sudbinu onih sedam tisuća izbjeglica koje se već mjesecima nalaze i žive u beogradskim parkovima u teškim, neljudskim i nehumanim uvjetima. Na Erdoğanu je sada da pokaže želi li na duši imati milijune ljudi koji danas žive na sigurnom i toplom u Turskoj i prepustiti ih na milost i nemilost krijumčarima ljudi. I dok se s jedne strane Erdoğan grčevito bori da Turska postane članica EU, svojim postupcima i ponašanjem zapravo pokazuje kako mu uopće nije stalo da postane dio Europske obitelji. Ohrabreni Erdoğanovim prijetnjama da će pustiti migrante u EU, migranti su dobili krila i sukobili se s bugarskom policijom u kampu Harmanli u Bugarskoj, na granici s Turskom. U žestokim sukobima, u kojima je sudjelovalo oko 1500 migranata, ozlijeđena su najmanje 24 policajaca , a uhićeno je 300 migranata. Migranti su zapalili automobilske gume i gađali kamenjem oko 250 policajaca i pripadnika žandarmerije, kao i vatrogasce. Analitičari su uvjereni kako ćemo ovakve slike, u slučaju da Erdoğan pusti migrante, gledati svakodnevno na granicama zemalja balkanske rute i EU. Da postoje civilizirani načini i dogovori, bez ikakvih ucjena, dokazuju i činjenice da je visoka predstavnica EU za vanjsku politiku i sigurnost Federika Mogerini u Bruxelles pozvala libanonskog ministra vanjskih poslova Jubrana Basila te se s njim dogovorila kako će EU sa oko 800 milijuna eura pomoći libanonskoj vladi koja se već pet godina brine za više od dva milijuna sirijskih izbjeglica, koji čine više od polovice stanovništva Libanona. Takav dogovor postignut je i s Jordanom. >> Nakon sukoba Turske i EU, Makedonija postaje posljednja linija obrane? Mjere sigurnosti na grčko-makedonskoj granici dodatno su pojačane nakon što je turski predsjednik Erdoğan uputio prijetnje EU o puštanju migranata u zemlje EU. Kontrolira se svaki metar već postavljene žice koja se na nekim dijelovima i udvostručuje, a raspoređene su i dodatne snage policije i vojske duž cijele granice. Makedonija strahuje da bi zbog zamrzavanja pregovora s Turskom ta zemlja mogla biti prva na udaru. Predsjednik Makedonije Gjorge Ivanov kazao je kako očekuje priljev čak 2 do 3 milijuna ljudi ako Turska zaista otvori svoje granice i pusti migrante i izbjeglice. 