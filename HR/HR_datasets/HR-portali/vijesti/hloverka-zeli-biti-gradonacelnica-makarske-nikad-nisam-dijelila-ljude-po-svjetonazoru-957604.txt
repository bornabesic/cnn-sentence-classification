Foto: FaH  HLOVERKA NOVAK SRZIĆ, žena koja je svojevremeno vladala Informativnim programom HRT-a i otvoreno podržavala HDZ, kandidatkinja je HSLS-a za gradonačelnicu Makarske. "Prihvatili su moje uvjete. Prva sam žena koja se u Makarskoj kandidirala za gradonačelnicu. Očekujem pobjedu. Građani Makarske znaju da sam uvijek bila vezana za Makarsku i da nikada nisam dijelila ljude po svjetonazoru. Okupit ćemo mlade i pametne. Želja mi je da vratimo Makarsku na mjesto koje joj pripada. Nekada je Makarska bila prvo turističko mjesto na obali", kazala je Novak Srzić za Index. "Ne podnosim stranačku stegu" HSLS joj je, kaže, ponudio infrastrukturu i otvorene ruke. "Rekli su da se neće miješati. Ja inače ne podnosim tu stranačku stegu. Očekivala sam da će mi se javiti suradnici mog oca, ali nisu", otkrila nam je Novak Srzić. Ante Novak, otac Hloverke Novak Srzić, proveo je 10 godina u makarskoj gradskoj upravi. Četiri godine bio je DC-ov gradonačelnik, a šest godina zamjenik HDZ-ovom gradonačelniku Marku Ožiću Bebeku. "Regulirala sam odnose s HTV-om" Nedavno je Hloverka Novak Srzić vraćena na HRT izvansudskom nagodbom. Sada kreće u kampanju pa smo je pitali što će biti s televizijom. "Regulirala sam odnose s HTV-om", bilo je sve što smo uspjeli izvući od Novak Srzić na tu temu.