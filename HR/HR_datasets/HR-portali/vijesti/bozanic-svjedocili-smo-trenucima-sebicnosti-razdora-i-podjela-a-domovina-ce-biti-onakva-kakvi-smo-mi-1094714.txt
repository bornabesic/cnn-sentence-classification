Zagrebački nadbiskup, kardinal Josip Bozanić služio je u subotu u Crkvi sv. Marka misu za domovinu u povodu Dana državnosti Republike Hrvatske, a vjernike je u propovijedi pozvao na molitvu za domovinu i nastojanje na njezinoj izgradnji po mjeri zajedničkoga dobra svih koji u njoj žive, nazivajući hrvatsku državu velikim povijesnim napretkom i trajnom obvezom. "Domovina će biti onakva kakvi smo mi, a treba je nastaviti graditi, ni po čijoj mjeri osobnoga interesa, nego samo po mjeri zajedničkoga dobra svih ljudi koji u njoj žive. Zahvala Bogu za hrvatsku državnost i čestitka svima na njezinu jubileju neka se slije u molitvu Bogu da u Hrvatskoj bude mjesta za sve ljude i opcije koje joj žele dobro, da nestane podjela, da poraste odgovornost na svim razinama, da ne pokleknemo pred interesima velikih i napose da ponovo otkrijemo ljubav koja spaja ovaj narod i sve stanovnike ove zemlje", pozvao je kardinal Bozanić. Naglasio je da su se vjernici, unatoč svim poteškoćama s kojima se Hrvatska suočava, "okupili da zahvale Bogu za državnost i slobodu koje su nam, po žrtvi prolivene krvi hrvatskih branitelja, unatoč progonima i rušenjima te tegobnom putu demokratskoga dozrijevanja, darovane živjeti posljednjih četvrt stoljeća", kazao je Bozanić u propovijedi. Ocijenio je da su u Hrvatskoj u proteklih 25 godina sažeti različiti osjećaji, od ushita, sebedarja, vrijednosti, pobožnosti i nastojanja oko zajedničkoga dobra. "Ali, jednako tako, u tih 25 godina u Hrvatskoj susrećemo i gorke trenutke sebičnosti i razdora, izdaja i podjela, nepoštovanja drugog čovjeka i vlastite domovine, previše površnosti i kratkovidnosti, grubosti i neosjetljivosti, ucjena, zanemarivanja i izazivanja Boga nevjernošću", upozorio je kardinal. Vjernike je pozvao da se ne odaju beznađu, nego da mole za domovinu. Povijesne događaje od prije 25 godina nazvao je prekeretnicom i novim početkom za Hrvatsku. "S tim događajima počinju suvremeni demokratski procesi hrvatskoga društva, koje vapi za novim zajedništvom i dijalogom", ocijenio je Bozanić. Upozorio je kako hrvatsko društvo opterećuje neprestano vraćanje na teme prošlosti, "Drugom svjetskom ratu i poraću, fašizmu i onome što se predstavlja pod pojmom antifašizma". Ocijenio je kako se time ne treba baviti politika, nego znanstvene institucije, ali i upozorio kako je u Hrvatskoj još uvijek prisutan strah od činjeničnog i znanstvenog istraživanja tog razdoblja. "Oni koji ne dopuštaju da o tim događajima govore činjenice, dokumenti i znanstvena istina unose stare podjele u hrvatsko društvo i zarobljenici su sljepila koje suvremenu Hrvatsku ne otvara budućnosti", ocijenio je kardinal. Upozorio je i na nove nasrtaje na lik i djelo kardinala Alojzija Stepinca. "Njega neki smatraju prijetnjom do te mjere da mu se ni ime niti časno djelovanje ne smiju u svijetu valjda ni spomenuti. Dobro vidimo da ne može biti problem u njegovu djelovanju o kojemu je svoj sud dala ne samo povijesna ekspertiza, nego i samo nebo. Jedini je problem to što blaženi Alojzije predstavlja za Hrvatsku danas", ustvrdio je. Poručio je, međutim, kako je "Bog već proslavio svetost blaženog Alojzija i tko god ide protiv njegova lika, ide protiv Boga", a to je, kaže, bitka koju nitko ne može dobiti. Uz brojne vjernike, na misi za Domovinu bili su i predsjednici države, Sabora i Vlade Kolinda Grabar Kitarović, Željko Reiner i Tihomir Orešković, predstavnici Hrvatske vojske i policije i braniteljskih udruga. 