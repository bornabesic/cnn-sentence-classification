SAD će poslati više vojnika u Irak, najvjerojatnije bliže prvim crtama bojišnice kao savjetodavnu pomoć iračkim snagama u ratu protiv džihadista Islamske države (IS). Američki ministar obrane Ash Carter  to je najavio u ponedjeljak tijekom posjeta Bagdadu gdje se sastao s američkim zapovjednicima, iračkim premijerom Haiderom al-Abadijem i iračkim ministrom obrane Khaledom al-Obeidijem. Prema riječima visokog vojnog dužnosnika, SAD će rasporediti dodatnih 200 vojnika, čime će se broj američkih vojnika u Iraku popeti na 4100. Pentagon će također izdvojiti do 415 milijuna američkih dolara za kurdske vojne postrojbe. General bojnik Sean MacFarland, zapovjednik koalicije predvođene SAD-om u borbi protiv IS-a, kazao je da će SAD s kurdskom vladom dogovoriti na što će biti potrošen novac, no jedan dio će sigurno ići za hranu za postrojbe kurdskih boraca 'pešmerga', kako bi imali dovoljno snage da izdrže u borbama. Prema njegovim riječima, "pešmerge trenutno ne dobivaju dovoljno kalorija da bi izdržali na bojnom polju". Carter se nije tijekom posjeta Bagdadu sastao s kurdskim vodstvom, ali je telefonski razgovarao s predsjednikom kurdske regije Massoudom Barzanijem. >>U Iraku ubijen dužnosnik Islamske države 