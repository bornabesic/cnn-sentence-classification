Foto: Hina HRVATSKI ministar vanjskih i europskih poslova Davor Ivo Stier i bugarska ministrica vanjskih poslova Ekaterina Zaharieva istaknuli su tijekom susreta u Sofiji kako Bugarska i Hrvatska imaju tradicionalno dobre i prijateljske odnose i najavili jačanje gospodarske suradnje.  Zaharieva je nakon sastanka sa Stierom istaknula kako ne postoje otvorena pitanja između Bugarske i Hrvatske te da dvije zemlje imaju tradicionalno dobre i prijateljske odnose, a ministar Stier je ocijenio kako su odnosi dvije zemlje "doista prijateljski, partnerski i saveznički".  Prvog dana posjeta Bugarskoj Stier se sastao s potpredsjednicom vlade za reformu pravosuđa i ministricom vanjskih poslova Bugarske Zaharievom, a dan kasnije susrest će se s predsjednikom Bugarske Rumenom Radevom, predsjednikom parlamenta Dimitrom Glavčevom, predsjednikom vlade Bojkom Borisovim i ministricom za predsjedanje Bugarske Vijećem Europske Unije 2018., Lilianom Pavlovom.  Ministar Stier će u utorak u Nacionalnoj umjetničkoj galeriji otvoriti izložbu „Hrvatska umjetnost u XX. i XXI. stoljeću“. Puno mogućnosti za gospodarsku suradnju  Zaharieva je na konferenciji za tisak nakon sastanka ocijenila kako u gospodarskim odnosima ima još "puno mogućnosti" te dodala da su na sastanku "zacrtali odgovarajuće mjere koje će svakako otvoriti nova polja suradnje na tom području".  U našoj bilateralnoj suradnji želimo dodatno razvijati gospodarsku dimenziju, rekao je Stier. "Ona je u uzlaznom trendu, a mislim da će i današnji sastanak i ono što smo odlučili pokrenuti dodatno unaprijediti i taj aspekt naših odnosa", rekao je Stier i dodao da je dio odnosa i turizam čijem će razvoju pomoći uspostava sezonskih letova.  Zaharieva je istaknula kao bugarskih turista u Hrvatskoj ima dvostruko više nego ranije a da se broj hrvatskih turista u Bugarskoj povećao za deset posto te da je s ministrom Stierom razgovarala i o otvaranju izravne zračne linije između dvije prijestolnice.  "Smatramo da se može povećati i politički nivo naših odnosa", rekla je Zaharieva i napomenula da su  u središtu razgovora bili i bilateralni odnosi i odnosi u regiji.  "Ocjenjujući situaciju u regiji složili smo se da smo suočeni sa zajedničkim izazovima i da svaka zemlja ovisno o njenom napretku mora dobiti perspektivu pristupanja Uniji", rekla je bugarska ministrica. Hrvatska može učiti od Bugarske  "Što se tiče europske agende otvorili smo puno tema i sa zadovoljstvom mogu reći da imamo jednake poglede", rekao je Stier i napomenuo kako Hrvatska želi učiti iz iskustva Bugarske u povlačenju sredstava iz EU fondova koja na tom polju ima izuzetno dobre rezultate. "Isto tako dobili smo vrlo kvalitetnu informaciju o prioritetima bugarskog predsjedanja", rekao je Stier.  "Naša je zajednička ocjena bila da je trenutno najakutnija situacija u Makedoniji. Obje zemlje očekuju formiranje nove makedonske vlade što će svakako biti korak prema rješavanju napete situacije u toj zemlji", rekla je Zaharieva.  "Stabilnost jugoistoka Europe jedna je od tema gdje zajednički radimo i na kojoj ćemo raditi i dalje, a u tom nam je kontekstu izuzetno važna stabilnost i euroatlantska perspektiva Makedonije", rekao je Stier.  Stier je rekao da je s bugarskom ministricom razgovarao i o suradnji na području energetike te da je bugarsku kolegicu informirao o hrvatskim planovima izgradnje LNG terminala na Krku. Važna pitanja za regiju  Stier je također rekao kako ga raduje što će ugostiti bugarsku kolegicu u Dubrovniku na ministarskom sastanku u okviru procesa suradnje na jugoistoku Europe, te "da smo počašćeni da će premijer Borisov doći i na sastanak na vrhu te inicijative".  Zaharieva je rekla da su se dogovorili kako će dvije zemlje i nadalje razgovarati o važnim pitanjima za regiju i EU, od Brexita do budućnosti Unije, energetskoj suradnji, zajedničkoj obrambenoj politici i Schengenu.  Stier je podsjetio da se ove godine slavi 25. godišnjice uspostave diplomatskih odnosa između Bugarske i Hrvatske.  Na pitanje novinara da, s obzirom na to da se predsjednik Srbije Tomislav Nikolić založio za ujedinjenje Republike Srbije i Republike Srpske, potvrdi da je prioritet Hrvatske očuvanje stabilnosti Bosne i Hercegovine Stier je odgovorio da je "pozicija Hrvatske vrlo jasna" i da Hrvatska podržava "ne samo stabilnost nego i teritorijalni integritet Bosne i Hercegovina". "To je uvijek početna pozicija za našu politiku", odgovorio je Stier i napomenuo da Hrvatska sudjeluje u provedbi europske politike prema BiH.  Stier je istaknuo kako su i u raspravi na Vijeću o jugoistoku Europe Bugarska i Hrvatska imale iste poglede na europske perspektive za sve zemlje jugoistočne Europe i poticanje reformi koje se trebaju napraviti na tom putu. Hrvatska će u tim procesima dati punu potporu Bosni i Hercegovini kao države triju ravnopravnih, konstitutivnih naroda, Srba, Bošnjaka, Hrvata i svih građana BiH, rekao je Stier. Rusija je važan čimbenik mira i stabilnosti  Na pitanje o nedavnom sastanku s ruskim ministrom vanjskih poslova Sergejem Lavrovom, Stier je odgovorio da može ponoviti ono što je rekao u Moskvi, odnosno da u dijalog s Ruskom Federcaijom Hrvatska ulazi s pozicije članice Europske unije i NATO saveza, otvorena za dijalog i uvažavajući ulogu koju ima Ruska Federacija.  "Rusija jest važan čimbenik, pogotovo kada govorimo o miru i stabilnosti na jugoistoku Europe", rekao je Stier.  U srijedu će ministar Stier boraviti u posjetu Grčkoj gdje će se u Ateni sastati s ministrom vanjskih poslova Nikosom Kocijasom i potpisati Program kulturne suradnje.  Ministar Stier će se sastati i s predsjednikom grčke vlade Aleksisom Ciprasom, predsjednikom parlamenta Nikolaosom Vucisom i članovima parlamentarne skupine prijateljstva Hrvatske i Grčke, najavio je ured ministra Stiera.