Politička kriza u Bosni i Hercegovini izazvana najavom referenduma u Republici Srpskoj ne smije eskalirati jer je to zajednički interes BiH, ali i cijele Europske unije, a sve razine vlasti unutar te zemlje moraju ostati koncentrirane na provedbu početih reformi, poručili su u ponedjeljak u Sarajevu predstavnici EU i čelnici Vijeća ministara BiH i vlada dva entiteta. Nakon sastanka s predsjedateljem Vijeća ministara BiH Denisom Zvizdićem i premijerima Federacije BiH Fadilom Novalićem i RS Željkom Cvijanović šef delegacije EU u BiH Lars-Gunnar Wigemark kazao je kako je u sadašnjoj situaciji važno izbjegavati pretjerana reagiranje i smirivati stanje. Rješenje se mora postići dijalogom, istaknuo je. "Stajalište EU-a je jasno. Referendum nije potreban no važno je da se sada ne reagira pretjerano i da se ostane fokusiran na stvarne izazove", kazao je švedski diplomat komentirajući najave da će, unatoč odluci Ustavnog suda BiH kojim je referendum zabranjen, on ipak biti organiziranou RS-u 25. rujna.  Veoma je važno da ljudi ostanu mirni i da se ne ne pretjeruje u ocjenama trenutačne situacije uključujući u i nagađanja o tome da bi referendum u konačnici mogao dovesti do otvorenih sukoba u BiH, upozorio je. "EU to neće dopustiti", kazao je Wigemark nakon sastanka s čelnicima izvršne vlasti u BiH na kojem je sudjelovala i Genoveva Ruiz Calavera, ravnateljica za Zapadni Balkan pri Općem ravnateljstvu Europske komisije za europsku politiku susjedstva i pregovore o proširenju. Ruiz Calavera i Wigemark istaknuli su kako su sa Zvizdićem, Novalić i Cvijanović razgovarali ponajprije o provedbi plana reformi usvojenog 2015., koji bi BiH trebao približiti članstvu u Uniji. "Izbori i druge političke teme ne bi smjele skrenuti pozornost s provedbe reformi", kazala je Ruiz Calavera. BiH postiže dobre rezultate u provedbi dugoročnog plana reformi koje bi trebale dovesti do poboljšanja socijalnog i gospodarskog stanja u zemlji, istaknula je. Predsjedatelj Vijeća ministara BiH Denis Zvizdić potvrdio je da će u utorak putovati u Bruxelles gdje bi trebalo zasjedati Vijeće za opće poslove EU (GAC). Ranije se očekivalo da to tijelo formalno odobri početak razmatranja zahtjeva BiH za odobravanje statusa kandidata za članstvo u EU no zbog referendumske krize to je postalo upitno. Zvizdić je ipak uvjeren da će do sada ostvareno biti dostatno kako bi BiH u utorak dobila "zeleno svjetlo" za otvaranje postupka odobravanja kandidatskog statusa. To će se dogoditi ako GAC u utorak da nalog Europskoj komisiji da pripremi upitnik na koji BiH treba odgovoriti kako bi se formalno razmatrao njezn zahtjev za kandidatski status podnesen još u veljači. "Očekujemo upitnik u narednim mjesecima no poslije toga nas čeka puno posla, a sve pozivam da se angažiraju na pitanjima od životne važnosti za sve građane BiH", kazao je Zvizdić i dodao da plan provedbe reformi ostaje cilj oko koga su okupljene sve razine vlasti u BiH radi poboljšanja gospodarskih i socijalnih uvjeta. Ustvrdio je kako je do sada realizirano 40 posto reformskih mjera predviđenih za četvorogodišnje razdoblje. Bez obzira na moguća nezadovoljstva unutar zemlje reforme će se nastaviti, a cilj je dalji gospodarski razvitak i bolje poslovno okruženje pri čemu je posebni cilj smanjenje velike nezaposlenost, najavio je Zvizdić. Predsjednica vlade RS Željka Cvijanović ponovila je u Sarajevu da će se referendum u RS održati 25. rujna sukladno ranijim najavama bez obzira na zabranu Ustavnog suda. "Referendum će biti održan i na tome rade sve nadležna tijela", kazala je Cvijanović. Na upit strahuje li od kaznenog progona zbog nepoštivanja odluke Ustavnog suda BiH Cvijanović je odgovorila kako ne očekuje da bi netko posegnuo za takvim mjerama jer je referednum tek demokratsko izražavanje volje naroda. Dodala je da ne može vjerovati da bi se netko zbog toga usudio uhićivati ili progoniti, primjerice zastupnike u Narodnoj skupštini RS koji su izlgasali odluku o provedbi referenduma. Ovaj referendum nije usmjeren ni protiv koga, kazala je Cvijanović. Netočno je da vlasti RS ruše vladavinu prava, on je naprotiv, podupire, ustvrdila je i rekla da vladavina prava mora postojati bez političkih utjecaja što je, kako tvrdi, sada slučaj. Bez obzira na političke prijepore vlasti RS-a kane nastaviti provoditi reformske mjere s ciljem približavanja članstvu u EU. >> Dodik ne odustaje od referenduma: 'Na Srbima se neće vježbati ni Amerikanci, niti bilo tko drugi' 