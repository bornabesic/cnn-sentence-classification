Miro Gavran godinama slovi kao najprevođeniji suvremeni hrvatski pisac - djela su mu prevedena na 38 jezika, a knjige su imale više od 200 izdanja u Hrvatskoj i inozemstvu Kiša, tuča i grmljavinsko nevrijeme nisu omele knjigoljupce na sinoćnjem gostovanju Mire Gavrana u klupskom centru Kaptol. Povodom nedavnog izlaska iz tiska ponovljenih izdanja romana Judita, Zaboravljeni sin, Kafkin prijatelj i Nekoliko ptica i jedno nebo objavljenih u izdanju Mozaika knjiga, knjižni klub Svijet knjige na Kaptolu organizirao je opušteno druženje s jednim od najuspješnijih pisaca u Hrvatskoj! Ovaj veliki pisac i dramatičar skromno je pričao o svojim dostignućima, uspjesima, o pristupu književnosti i značenju za naše živote. Svojom zanimljivom pričom i nastupom oduševio je posjetitelje koji su imali mnoga pitanja. Na sva je strpljivo odgovarao, ne obazirući se na vrijeme. U razgovoru se dotaknuo gotovo svih svojih književnih ostvarenja: djela koje neobično spaja veliko povijesno razdoblje naroda i intimne preokupacije pojedinca našega vremena – Nekoliko ptica i jedno nebo, novih izdanja romana Kafkin prijatelj, Zaboravljeni sin i Judita, ali i njegove zbirke pjesama Pjesme koje su na posebice privukle pozornost čitatelja! Budući da se njegovi romani odlikuju i stanovitom dramatikom, Miro Gavran je govorio i o poveznici romana i kazališta, ali i o tome što nudi roman, a što kazališno uprizorenje. Ovaj veliki spisatelj naglasio je da pišući Juditu nije imao u planu napisati trilogiju. Međutim, proučavanje Biblije ponukalo ga je na daljnji rad koji je urodio s još dva vrhunska romana o velikom karizmatiku Ivanu Krstitelju i „velikom grešniku“ Poncije Pilatu, namijenjena svima: vjernicima i ateistima. Bez sumnje, svaki Gavranov naslov ne ostaje nezapažen, a njegov je posljednji roman Nekoliko ptica i jedno nebo zbog svoje specifične teme i povijesnog lika – heroja postigao poseban uspjeh. Miro Gavran godinama slovi kao najprevođeniji suvremeni hrvatski pisac – djela su mu prevedena na 38 jezika, a knjige su imale više od 200 izdanja u Hrvatskoj i inozemstvu.