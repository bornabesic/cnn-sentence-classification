Na azijskim su burzama u ponedjeljak cijene dionica pale, dok je tečaj eura prema dolaru zaronio na najnižu razinu u 20 mjeseci jer je talijanski premijer Matteo Renzi najavio ostavku nakon poraza na referendumu o njegovim ustavnim promjenama.   Na Tokijskoj je burzi Nikkei indeks oko 7,00 sati bio u minusu 0,9 posto, dok su cijene dionica u Južnoj Koreji, Singapuru, Hong Kongu, Australiji i Šangaju pale između 0,2 i 1,3 posto.   Zbog toga je MSCI indeks azijsko-pacifičkih dionica, bez japanskih, oko 7,00 sati bio u minusu 0,4 posto.   Azijski ulagači su oprezni jer je talijanski premijer doživio poraz na referendumu na kojemu građani nisu glasali za njegove ustavne promjene.   Zbog toga je Renzi najavio ostavku, što će dovesti do produbljivanja političke nestabilnosti u trećem po veličini gospodarstvu eurozone, opterećenom javnim dugom, i moglo bi dodatno uzdrmati bankarski sustav, koji je ionako pod pritiskom golemih loših kredita.   "Nije teško zaključiti da slijede novi izbori i da bi oporba mogla preuzeti vlast u Italiji, a ona je u osnovi poručila da želi van iz Europske unije ili eura ili oboje", kaže Mark Wills, direktor u grupi State Street Global Advisors.   Loše na tržišta utječe i pad cijena nafte, nakon što su prošloga tjedna snažno porasle, zahvaljujući dogovoru članica OPEC-a o smanjenju proizvodnje.   Jutros je na londonskom tržištu cijena barela skliznula 50-ak centi, na 53,99 dolara, nakon što je prošloga tjedna skočila više od 15 posto.   Na američkom je tržištu, pak, barel pojeftinio 47 centi, nakon što je prošloga tjedna poskupio oko 12 posto.   A na valutnim je tržištima euro pod snažnim pritiskom jer se očekuju problemi u eurozoni, nakon što su Talijani na referendumu rekli 'ne' Renzijevom prijedlogu ustavnih reformi.   Tečaj eura prema dolaru potonuo je jutros više od 1 posto, na 1,0550 dolara, a u jednom je trenutku zaronio na samo 1,0505 dolara, najnižu razinu od ožujka prošle godine.   U odnosu na japansku valutu, cijena eura skliznula je 1,2 posto, na 119,73 jena.   "Formiranje stabilne vlade moglo bi se u Italiji pokazati teškim pothvatom, a bankarski bi sektor mogao biti pod pritiskom neriješenih problema s velikim iznosom loših zajmova. Uz to, postoji mogućnost otvaranja prostora za secesionističku političku stranku", kaže Angus Gluskie, direktor u White Funds Management.   Zbog naziranja novih problema u eurozoni, dolar jača prema euru, ali i ostalim valutama, pa je jutros njegov tečaj prema jenu dosegnuo 113,65 jena, dok je u petak na zatvaranju tržišta iznosio 113,50 jena.   Dolarov indeks, koji pokazuje vrijednost američke u odnosu na šest najvažnijih svjetskih valuta, skočio je jutros 0,7 posto, na 101,49 bodova, pa je ponovno krenuo prema 102 boda, najvišoj razini od 2003. godine, koju je dosegnuo prije desetak dana.