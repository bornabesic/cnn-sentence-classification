Potpredsjednik Vlade i ministar obrane Damir Krstičević rekao je u četvrtak da je stanje s MiG-ovima zabrinjavajuće, ali nacionalna sigurnost nije ugrožena te da je "prizemljeno ono što je neispravno" jer je sigurnost pilota na prvom mjestu. "Što se tiče MiG-ova, stanje je zabrinjavajuće. Znate da imamo hrvatske pilote i da su oni sjajni ljudi, odlično rade svoj posao. Možete samo zamisliti kako je tim ljudima svaki dan kada trebaju ući u MiG i izvršiti svoje zadaće, a ne znaju hoće li sletjeti. Treba li nam još jedan slučaj kojeg smo imali, da nam avion padne, pilot pogine ili da, s druge strane, taj MiG padne na neko naseljeno mjesto", izjavio je Krstičević novinarima prije Vladine sjednice. Istaknuo je da nacionalna sigurnost nije ugrožena i da je Hrvatska vojska spremna izvršiti sve zadaće koje se postavljaju pred nju.  "Mislim da svi skupa imamo odgovornost, ja kao ministar, svi, riješiti tu situaciju. Već sam dao zahtjev Vladi, kao i struka, Hrvatsko ratno zrakoplovstvo, da nam treba ta sposobnost air-policinga – jedna eskadrila, deset jednosjeda, dva dvosjeda. Sada je na Vladi da nađemo način da otvorimo proces i konačno ne odgađamo tu odluku", poručio je. Već odavno prošao rok za kupnju novih aviona Na upit o rokovima za kupnju novih aviona, Krstičević je ustvrdio kako je već davno prošao rok za to "ako želimo biti država i da nas drugi smatraju državom". "To su riješile sve europske države – Češka, Mađarska, Rumunjska, a ove godine rješavaju Slovačka i Bugarska. Mislim da je vrijeme i da naša Hrvatska u korist budućnosti i odgovornosti prema budućnosti to riješi. Novci su uvijek problem, ali ne trebamo to gledati samo kao trošak, već i kao investiciju", dodao je. Kao jedno od rješenja za kupnju novih aviona u obzir dolazi i prodaja državne vojne imovine. "Ispitat ćemo sve i to je jedno od rješenja. Na prvom mjestu mora biti sigurnost ljudi", poručio je. Na pitanje koliko točno MiG-ova leti, ponovio je kako je stanje je zabrinjavajuće, a ostalo je klasificirani podatak. "Posljednjih dana može se vidjeti da je ta brojka vrlo promjenjiva. Postoje problemi, puno neispravnosti i vidimo da to ne funkcionira", kazao je.  Naglasio je kako je sve što je neispravno – prizemljeno. "Načelnik Glavnog stožera i svi imaju odgovornost, sigurnost pilota na prvom je mjestu. Ono što je neispravno ne smije biti u zraku. Najvažnija je sigurnost hrvatskog čovjeka i pilota", poručio je ministar obrane. >> Na predstavljanju novog Gripena i Hrvatska navedena u budućim suradnjama >> U ovim županijama MiG-ovi bi mogli probiti zvučni zid 