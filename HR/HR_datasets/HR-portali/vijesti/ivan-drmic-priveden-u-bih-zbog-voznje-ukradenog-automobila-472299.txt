Saborski zastupnik HDSSB-a Ivan Drmić proveo je noć u pritvoru u Mrkonjić Gradu. Naime, oko ponoći, pri rutinskoj kontroli Audija A6 đakovačkih oznaka koji je vozio, bosanskohercegovačka je policija utvrdila da je riječ o ukradenu vozilu za kojim je tragao Interpol! Uza sebe je imao diplomatsku putovnicu RH, no dežurni tužitelj naložio je da ga se uhiti. – Otišli smo u policijsku stanicu gdje su ponovno provjerili i gdje im se opet pokazalo da je automobil ukraden i da se za njim traga od 2008. Morao sam čekati da dam izjavu u svojstvu svjedoka – kaže Drmić koji je u policiji proveo više od pet sati. Od 1 sat u noći do 6 ujutro pio je s njima, kaže, kavu, kada su došli iz konzulata RH u Banjoj Luci. Nakon potpisivanja izjave pušten je na slobodu, a automobil je zadržan. Audija iz 2007. kupio je, kaže, u Osijeku prije tri mjeseca. Podigao je kredit od 18.500 eura, platio s računa, otišao u policijsku postaju Đakovo prijaviti automobil, izvadio je vlasnički list, registrirao vozilo... – Bio sam prije 10 dana s njim u Briselu, išao sam već tim vozilom u BiH i jučer nakon povratka iz posjeta Branimiru Glavašu u zatvoru u Mostaru policija kaže da je auto ukraden. Pitam se i ja kako je to moguće? – kaže Drmić koji je u policiji naveo i da je automobil kupio od jednog poduzeća u čijem je vlasništvu bio tri godine. Automobil je, tako su mu rekli, ukraden u Njemačkoj. HDSSB-ova zastupnika Ivana Drmića privela je jučer navečer prometna policija Republike Srpske zbog vožnje ukradenog auta. Vijest je Večernjem listu potvrđena u hrvatskom ministarstvu vanjskih poslova.   Drmić je priveden na utvrđivanje identiteta nakon što se policajcima legitimirao diplomatskom putovnicom, a tijekom postupka, kako doznajemo, nije tražio konzularnu pomoć. Nakon što je saslušan, Drmić je pušten a sporni automobil je zadržan. MVPEI potvrdio vijest Iz MVPEI-ja su se, na naš upit, oglasili priopćenjem: "Generalni konzulat Republike Hrvatske u Banjoj Luci obaviješten je o privođenju g. Ivana Drmića i sukladno pravilima Bečke konvencije konzularni djelatnici razgovarali su s g. Ivanom Drmićem. Gospodin Drmić kazao je djelatnicima Generalnog konzulata RH da je u privatnom posjetu BiH, na putu prema Mostaru, te nije zatražio konzularnu pomoć", piše u priopćenju MVPEI-ja. (vmo/VLM)