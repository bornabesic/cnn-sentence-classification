Foto: Hina U SLOVENIJI  je lani i u ovoj godini, po službenim podacima policije, status izbjeglice zatražilo više od 1300 državljana trećih država izvan EU-a, odobreno je 227 molbi, a u državi se trenutno nalazi 258 onih koji još čekaju hoće li im zahtjev za azil biti odobren, prenose u petak slovenski mediji. Najviše izbjeglica lani i ove godine u Sloveniju je došlo iz Afganistana, skoro 500, a nakon toga iz Sirije, nešto više od 300, i Iraka - oko 120. Slovenska policija očekuje prijelaze s toplijim vremenom Slovenska policija smatra da bi se prijelazi ilegalnih migranata mogli pojačati dolaskom toplijeg vremena, osobito preko hrvatske Istre, piše ljubljanski dnevni list "Dnevnik". "To im je najkraći put do Italije iz Hrvatske preko koje će oni migranti i izbjeglice, koji su ove zime ostali blokirani u državama na Balkanu, pokušati nastaviti put prema zapadu", piše list i navodi da je ovoga tjedna slovenska policija uz autoput iz Ljubljane prema obali ponovo uhvatila veću grupu ilegalnih migranata, državljana Afganistana. Iako se vlada Mire Cerara trudi osigurati kapacitete za smještaj izbjeglica kojima bi mogao biti odobren azil i integracija u društvo, pri tome se susreće s problemima u lokalnim sredinama, ali je na situaciju i mogući razvoj događaja spremna, navode slovenski mediji koji podsjećaju da je su u Sloveniju prije godinu dana primljeni prvi izbjeglice koji bi trebali biti integrirani u okviru njihovog premještanja iz kampova  u Grčkoj i Italiji. Slovenija ispunila tek 30 posto preuzetih obveza U okviru te dogovorene sheme preuzimanja tereta izbjeglica u okviru Europske unije Slovenija je do sada primila 172 migranta, čime je ispunila oko 30 posto preuzetih obveza, no u zaostatku je u pogledu obećanja da će preuzeti veći broj izbjeglica iz trećih država, za koje je tamo gdje su se zatekli već počeo postupak odobravanja azila u Europi. Kako je prenijela Slovenska tiskovna agencija STA, budući da je Slovenija jedna od rijetkih država članica koja to još nije ispunila, Europska komisija pozvala ju je da to učini što prije. Ministarstvo unutarnjih poslova u vezi s tim slučajem je objavilo da pregovara s vlastima u Turskoj o prihvaćanju 20 izbjeglica iz Sirije koji se nalaze u toj državi.