Čim sam čuo da se daska na bunaru uz tresak spustila, odmah sam znao da je sestrin sin (3) upao u bunar. Trenutak prije vidio sam ga pokraj bunara. Razmaknuo sam daske i bez razmišljanja se počeo spuštati. Nisam smio skočiti jer bih sigurno pao na nećaka i onda mu ne bi bilo spasa, govori nam hrabri Đani Dragutinović (41). Iz Francuske je prije mjesec dana došao u posjet majci i sestri koje žive u Letičanima nadomak Bjelovaru, a ni na kraj pameti mu nije bilo da će morati spašavati život nećaku. Rukama i nogama se odgurivao o stijenke bunara i cijelo vrijeme gledao u vodu. Nije vidio nećaka, ali je bio siguran da se nalazi u utrobi bunara. U jednom trenutku izronila je dječakova glava i ujak ga je vješto jednom rukom uhvatio i stavio u krilo, dok se leđima i nogama odupirao o stijenke bunara. Grozničavo razmišljajući, gledao je prema otvoru bunara i razmišljao kako da dozove pomoć. Nasreću, ukućani su pozvali Hitnu pomoć, policiju i vatrogasce, koji su vrlo brzo stigli na mjesto na kojem se čovjek borio ne samo za svoj nego i za nećakov život. Đani govori da su mu tog poslijepodneva protekle srijede sekunde prolazile poput vječnosti. Odahnuo je kad je na otvoru betonskog bunara ugledao vatrogasce. - Vatrogasca su sajlom spustili na 15 metara dubine i u ruke je uzeo mališana, koji čitavo to vrijeme nije ispustio ni glasa. Potom su iz bunara izvukli i mene - govori nam Đani. Kad smo mu čestitali na pothvatu, on je samo tiho rekao kako bi svatko to učinio na njegovu mjestu. Mališana su vozilom Hitne pomoći odvezli na pregled, na kojem se ustanovilo da nema nikakvih ozljeda. - Sreća je da pri padu nije glavom udario u rub bunara jer teško da bi tad preživio pad od 15 metara i uranjanje u vodu dubine šest metara - govori nam Đani dok mu dječak sjedi u krilu i veselo mlatara nogama. Govori kako je na bunaru bila njegova igračka koju je želio dohvatiti te da su se daske rastvorile. Kad smo ga upitali ide li do bunara, mališan je zastao i pogledao ujaka. Tek kad ga je ujak primio za ruku, hrabro je pošao s njim do mjesta gdje je umalo izgubio život. Da se nešto slično više nikad ne dogodi, ukućani su na daske koje prekrivaju bunar natovarili gume i nekoliko betonskih kocki. Dramu u Letičanima na kućnom broju 55 potvrdila je i bjelovarska policija, dok su bjelovarski vatrogasci pohvalili Đanija i zahvalili mu. - Rijetko se događa da se u bunaru nalazi dvoje ljudi. Svaka čast gospodinu Đaniju koji je tako pribrano reagirao. Mi koji se bavimo takvim poslovima doista smo zadivljeni njegovim pothvatom - kazao nam je Darko Despot, koji je bio na intervenciji spašavanja. Dodao je da takve intervencije rijetko završavaju uspješno, te da je sreća što je Đani bio suh i nećaka grijao svojim tijelom, čime je spriječio pothlađivanje mališana.