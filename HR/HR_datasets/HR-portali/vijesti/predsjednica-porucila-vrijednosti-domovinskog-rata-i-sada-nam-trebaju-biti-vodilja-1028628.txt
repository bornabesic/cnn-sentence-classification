'Vrijednosti koje je Domovinski rat iznjedrio, prvenstveno domoljubno zajedništvo, postojanost državotvorne ideje te važnost jasnih ciljeva i čvrstih načela u vođenju jedinstvene državne politike, trajnog su značenja i trebaju nam biti jasna nit vodilja i u današnjim vremenima. ', istaknula je predsjendica Predsjednica Republike Hrvatske Kolinda Grabar Kitarović uputila je u prigodi obilježavanja Dana Oružanih snaga i Dana Hrvatske kopnene vojske te 26. obljetnice ustrojavanja Oružanih snaga Republike Hrvatske čestitku  pripadnicama i pripadnicima Oružanih snaga Republike Hrvatske, vojnicima, mornarima, dočasnicima i časnicima, kadetima, ročnicima, pričuvnicima, vojnim specijalistima te državnim službenicima i namještenicima. “U godini u kojoj obilježavamo dvadeset pet godina međunarodnog priznanja suverene i demokratske Republike Hrvatske i prijama u Ujedinjene narode s ponosom i dostojanstvom prisjećamo se svih pripadnika Zbora narodne garde, Hrvatske vojske i Oružanih snaga Republike Hrvatske, izražavajući poštovanje i zahvalu svim hrvatskim braniteljima koji su svoj život i zdravlje ugradili u temelje naše domovine. Jednako tako, s pijetetom i zahvalnošću prisjećamo se prvog hrvatskog Predsjednika i vrhovnog zapovjednika Oružanih snaga dr. Franje Tuđmana. Vrijednosti koje je Domovinski rat iznjedrio, prvenstveno domoljubno zajedništvo, postojanost državotvorne ideje te važnost jasnih ciljeva i čvrstih načela u vođenju jedinstvene državne politike, trajnog su značenja i trebaju nam biti jasna nit vodilja i u današnjim vremenima. U tome smislu, a u skladu s ustavim ovlastima Predsjednice države i vrhovne zapovjednice, i nadalje ću se zauzimati kako bi naš sustav obrane i Oružane snage ostali u vrhu hrvatskih nacionalnih ciljeva i prioriteta. Dosadašnjom tranzicijom sustava obrane i provedbom obrambenih reformi na svim razinama u proteka dva desetljeća te punopravnim članstvom u NATO-savezu uspješno je zaokružen cjelovit i zahtjevan proces preustroja Oružanih snaga. Na taj su način izgrađene i potrebne vojne sposobnosti za sudjelovanje Oružanih snaga u međunarodnim misijama i operacijama potpore miru pod vodstvom NATO-a, Ujedinjenih naroda i Europske unije. Razvojem vojnih sposobnosti u proteklom razdoblju, Oružane snage Republike Hrvatske dostigle su razinu suvremene profesionalne vojne organizacije, koja je sposobna u svakom trenutku odgovoriti sigurnosnim izazovima. Stoga smo izuzetno ponosni na postignuća koja naši vojnici, dočasnici i časnici ostvaruju u domicilnim i u međunarodnim okvirima. Isto tako, za svaku pohvalu je doprinos Oružanih snaga u izvršavanju brojnih humanitarnih zadaća pomoći hrvatskim građanima i građanima drugih država u slučaju tehničkih nesreća i elementarnih nepogoda, gašenja požara na otvorenom prostoru, operacija traganja i spašavanja te pomoći pri prijevozu oboljelih i unesrećenih. Svima su nam razvidne novi i složeni sigurnosni izazovi i možebitne ugroze. Zbog toga smo pokrenuli zahtjevan i složen proces uspostave sustava domovinske sigurnosti, koji će biti učinkovit u predviđanju i prepoznavanju opasnosti i ugroza te djelotvoran u odgovoru na konvencionalne i asimetrične sigurnosne izazove i prijetnje. Opremanje Oružanih snaga odgovarajućim oružničkim sustavima temelj je za postizanje potrebite razine sposobnosti i spremnosti snaga, no pripadnici Oružanih snaga su naša najveća vrijednost i u njih je potrebno sustavno ulagati. Stoga moramo u vremenu koje dolazi objediniti napore u potpori cijeloživotnog profesionalnog razvoja vojnog osoblja, upravljanja karijerama, kako tijekom djelatne vojne službe, tako i nakon njezina završetka, a isto tako i u pogledu osiguranja najboljih mogućih uvjeta za boravak i rad u vojarnama. Čestitajući vam s ponosom na svemu što ste ostvarili, želim svima vama, pripadnicama i pripadnicima Oružanih snaga, u ime hrvatske države, hrvatskoga naroda i svih građana zahvaliti na predanom radu u proteklom razdoblju. Čestitam vam na postignućima temeljem kojih su hrvatske Oružane snage danas sastavni dio velike obitelji oružanih snaga članica NATO-saveza, a Republika Hrvatska uvažena država članica Europske unije, koja djelotvorno pridonosi međunarodnom miru i sigurnosti. Posebice čestitam svim promaknutim, odlikovanim, pohvaljenim i nagrađenim časnicima, dočasnicima, vojnicima i mornarima. Vama i vašim obiteljima želim svako dobro. Neka nam ova obljetnica bude poticaj za ustrajan rad i daljnji uspješan razvoj naših Oružanih snaga te za napredak Republike Hrvatske! Hrvatskoj domovini uvijek vjerni!”, napisala je predsjednica