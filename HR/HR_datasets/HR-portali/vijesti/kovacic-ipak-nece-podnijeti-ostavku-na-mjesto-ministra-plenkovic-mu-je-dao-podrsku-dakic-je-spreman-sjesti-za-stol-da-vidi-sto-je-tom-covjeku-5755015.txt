Ivan Kovačić, Mostov potpredsjednik Vlade i ministar uprave, nakon subotnje drame u Banskim dvorima ipak neće dati ostavku, potvrdio nam je danas njegov savjetnik u Ministarstvu Ivica Relković. Kovačić je, podsjetimo, ljutit zbog izjave Josipa Đakića, HDZ-ova saborskog zastupnika, u subotu navečer dramatično zaprijetio ostavkom ako se Đakić ne ispriča ili premijer Andrej Plenković i ministar hrvatskih branitelja Tomo Medved javno ne pojasne kako je došlo do zapošljavanja bivših SDP-ovih visokih dužnosnica Višnje Tafre i Vesne Nađ u Ministarstvo uprave, za što je Đakić optužio Kovačića, nazvavši tu odluku podlom. Budući da se premijer Plenković još u subotu navečer čuo s Kovačićem i pružio mu podršku, a da su i ministar Medved i Vlada pojasnili da je premještaj Vesne Nađ iz njegova u Ministarstvo uprave napravljeno po zakonu i u dogovoru obojice ministara, Mostov ministar s time je zadovoljan i pojavit će se u četvrtak na sjednici Vlade. Josip Đakić, s druge strane, nema se namjeru ispričati i dalje smatra da je ta odluka podla, ali spreman je s Kovačićem sjesti ovaj tjedan za stol da vidi "što je tom čovjeku", navode mediji. - Tražili smo ispriku gospodina Đakića kao njegov čin, ali nismo do kraja mogli očekivati da ćemo je i dobiti. Zato smo tražili da se Vlada očituje i da premijer i ministar Medved pojasne situaciju. Kroz to pojašnjavanje oni su apsolutno stali uz ministra Kovačića i odluka koje su se donijele na Vladi - pojašnjava Relković. Kovačićev savjetnik kaže da Đakiću ostavljaju hoće li i na koji način svojim kolegama iz HDZ-a pojasniti zašto je odluku Vlade nazvao podlom, jer su za tu odluku glasovali svi HDZ-ovi ministri. - To je njegova stvar, a mi nismo ti koji će njegov odnos prema Kovačiću i prema drugim ministrima smatrati više relevantnim za bilo koje postupanje potpredsjednika Vlade. Mi nećemo više inzistirati na isprici, jer bi to značilo da tjeramo nekoga na nešto što ne želi. Ali da su Vlada i Medved šutjeli, onda bi situacija bila drugačija, jer pitanje je kako bi onda Kovačić mogao doći na sljedeću sjednicu Vlade pod etiketom da je radio nešto podlo - kaže Relković. Dodaje i da je reakcija koja se dogodila nakon njegove najave ostavke važnija od toga hoće li se Đakić ispričati ili ne. Na pitanje kako odgovara na kritike javnosti da je Kovačić preburno reagirao na izjavu saborskog zastupnika koji politički nije važan faktor jer nije ni u vrhu HDZ-a, a niti je u Vladi, Relković odgovara da je trebalo presjeći ovakvu neodgovornost. - Ministar će kod nekih mnogo većih problema u svom resoru strpljivo slušati argumente svih strana i donositi odluke tek nakon konzultacija s političkim partnerima. Ali, ovakav način komunikacije onemogućava normalan rad Vlade, koliko god to nekome djelovalo benigno. Kovačić se nakon ovog mandata u Vladi neće više baviti politikom, ni na lokalnoj niti na nacionalnoj razini, niti ide u ovu kampanju i zato se iz politike želi povući čistog obraza, a ne s etiketom podlog čovjeka - pojašnjava Relković. Naime, u političkim su se kuloarima odmah pojavile spekulacije da Most ovo radi zbog lokalnih izbora, a da će se Kovačić možda ipak kandidirati u Omišu za gradonačelnika. No, navodno ni Petrov nije znao za ovaj njegov potez, iako to jučer nismo mogli provjeriti jer se nitko iz Mosta nije javljao na naše pozive, a u HDZ-u su uvjereni da Kovačić to radi zbog lokalnih izbora. Ima i onih koji u HDZ-u potiho govore o tome da je suprug Višnje Tafre iz Omiša i da ga se povezuje s Kovačićem, pa je zbog toga došla k njemu u Ministarstvo, a s druge strane ima i onih u Mostovim redovima koji kažu da je Davor Božinović s njom blizak pa je isto tako mogao utjecati da je se smjesti u Ministarstvo. Relković pak sve to odbacuje i odgovara da je od pet prijavljenih kandidata Tafra na natječaju bila najbolja te da je s time bio upoznat i vrh Mosta i HDZ-a. - Ne, to apsolutno ne stoji. Kovačić ne ide na lokalne izbore i nakon odrađenog mandata bit će to kraj njegove političke karijere, vraća se na Stomatološki fakultet i baš zbog toga nije želio da njega i njegove dvije suradnice u javnosti netko tako kvalificira - tvrdi Relković. Odbacuje i spekulacije da je Kovačić ljutit jer se ne provode reforme. To, kaže, nije točno, jer nije riječ o reformama koje se mogu provesti u nekoliko dana. Ovakav istup Kovačića protumačio se i kao njegova namjera da se, nakon što ga uopće nema u javnosti, malo istakne. Ni to, odgovora Relković, nije točno. - Upravo suprotno. Trebalo nam je još mjesec dana mira da možemo krenuti s prvim paketom reformi - kaže Relković. Nakon što je Jutarnji dobio još u subotu navečer reakciju od bliskih suradnika premijera Plenkovića na ovaj slučaj, danas se oglasila i Vlada koja je poručila da nema ostavke Kovačića. "Višnja Tafra imenovana je odlukom Vlade nakon javnog natječaja. Vesna Nađ premještena je sporazumno nakon isteka 'prava 6 plus 6' na mjesto sukladno njezinim kvalifikacijama. Sve je u obavljeno u dogovoru ministra uprave Ivana Kovačića i ministra branitelja Tomislava Medveda", poručuju iz Vlade. Priopćenjem se oglasilo i Ministarstvo hrvatskih branitelja, koje ističe da su oba ministarstva, branitelja i uprave, poštovala sve zakonske odredbe koje se odnose na pravo dužnosnika na povratak na radno mjesto i premještaja državnog službenika, u ovom slučaju Vesne Nađ. "Sukladno zakonu, njezinoj stručnoj spremi te dogovoru čelnika tijela, Vesna Nađ premještena je na mjesto više upravne savjetnice u Ministarstvo uprave", piše u priopćenju Kabineta ministra Tome Medveda. SDP-ov predsjednik Davor Bernardić je pak poručio kako su previranja u javnosti dokaz da Vlada nije dorasla za ozbiljne reforme. - Kovačić je kao ministar vjerojatno imao dobre ideje, ali sada je potpuno svjestan da s HDZ-om ne može provesti nikakve reforme - rekao je Bernardić.