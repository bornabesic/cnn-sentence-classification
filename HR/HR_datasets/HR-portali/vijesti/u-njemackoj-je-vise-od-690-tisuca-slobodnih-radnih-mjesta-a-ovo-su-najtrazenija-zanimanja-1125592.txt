Broj nezaposlenih u Njemačkoj u listopadu se smanjio više nego što se očekivalo, pri čemu se stopa nezaposlenosti spustila na nove rekordno niske razine od 1990. godine, nagovješćujući izgledni zamah osobne potrošnje i rasta gospodarstva u cjelini u četvrtom tromjesečju.  Sezonski prilagođen broj nezaposlenih u Njemačkoj u listopadu je smanjen za 13 tisuća, na 2,662 milijuna, pokazalo je u srijedu izvješće savezne agencije za rad (BAA). Analitičari iz Reutersove ankete procijenili da će se smanjiti za svega tisuću.  – Zbog jesenskog zamaha nezaposlenost se značajno smanjila, zaposlenost ponovo porasla, a potražnja za novim zaposlenicima ojačala – kazao je Frank-Juergen Weise, čelnik savezne agencije za rad. Stopa nezaposlenosti pritom je skliznula za 0,1 postotni bod, na šest posto, što je njezina najniža razina od njemačkog ujedinjenja 1990. godine, pokazalo je izvješće. Broj slobodnih mjesta u najvećem europskom gospodarstvu u istom je razdoblju dosegnuo rekordnih 691.000, pokazuju najnoviji podaci, sugerirajući da kompanije sve više muku muče s pronalaženjem novih zaposlenika na tržištu rada. Posebna potreba za dodatnim radnicima zabilježena je u sektorima socijalne skrbi, maloprodaje i pripreme i dostave hrane te u građevinskoj industriji, kazao je glavni ekonomist KFW-a Joerg Zeuner. Berlin očekuje rekordnu zaposlenost U vladi očekuju da će broj zaposlenih ove godine u Njemačkoj dosegnuti rekordnih 43,6 milijuna, a iduće 44 milijuna. To bi trebalo poduprijeti proračunske prihode i time omogućiti Berlinu veću državnu potrošnju ili smanjenje poreza, napominje Reuters. Paralelno bi se broj nezaposlenih, po vladinim procjenama, trebao smanjiti na 2,69 milijuna u ovoj, te na 2,66 milijuna u idućoj godini, unatoč rekordnom priljevu migranata i izbjeglica. Njemačka je ove i lanjske godine registrirala dolazak više od milijun stranaca, mahom iz ratom zahvaćenih zemalja poput Sirije, Iraka i Afganistana. Vlada i savezne države u ovoj su godini izdvojili više od 20 milijardi eura za njihov smještaj i integraciju. Odvojeno, ministarstvo financija u srijedu je objavilo da će saveznim državama tokom ove i iduće godine osigurati dodatnih 3,8 milijardi eura za potrebe uključivanja migranata u tržište rada. Najnovije dobre vijesti s tržišta rada vremenski su se poklopile s objavom izvješća iz njemačkog proizvodnog sektora, u kojem su aktivnosti u listopadu porasle najsnažnije u tri godine zahvaljujući jačanju potražnje iz Azije i Sjedinjenih Država. U sklopu tog je trenda gotovo svaka peta kompanija zaposlila nove radnike, pokazalo je najnovije izvješće londonskog Markita. >> U rujnu broj zaposlenih pao za oko 11.000 >> Do 2020. svi će htjeti živjeti i raditi ovdje