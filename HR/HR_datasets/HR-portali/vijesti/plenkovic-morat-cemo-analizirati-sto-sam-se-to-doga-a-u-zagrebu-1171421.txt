Andrej Plenković se danas obratio javnosti te je komentirao rezultate lokalnih izbora, ali i trenutno stanje oko parlamentarne većine za koju se još ne zna postoji li, ili ne. Rekao je da je HDZ ostvario odlične i očekivane rezultate, a nakon drugog kruga će oni biti još bolji.  - Jučer sam rekao da imamo 37, no čujem da imamo 44 osvojena grada. Posebno čestitam kolegi Đukiću iz Zadra.  Što se tiče parlamentarne stabilnosti, paralelno ćemo voditi razgovore o tome kako pristupilti krojenju parlamentarne većine i voditi kampanju za drugi krug lokalnih izbora, rekao je Plenković. Dodao je kako su mnogi politički akteri jučer vidjeli kakvo im je stvarno stanje kod biračkog tijela i da na temelju toga mogu računati kakva im je pozicija u pregovorima za parlamentarnu većinu.   - Mnogi su jučer vidjeli kako tko stoji, a  HDZ je spreman na sve. Razgovarat ćemo sa svim strankama, ova 2 tjedna nismo vodili nikakve posebne razgovore, a proces ćemo sada voditi u tišini, rekao je. Na neuspjeh Drage Prgometa i dobar rezultat nezavisne Brune Esih, Plenković je prokomentirao kako će morati detaljno proanalizirati stanje HDZ-a u zagrebu. - Ono što je bitno kod izbora za Zagreb, pokazalo se da imaju simpatije određenog dijela birača. No, to nije nužno HDZ-ovo biračko tijelo, a jedan dio i jest. Drago Prgomet je vodio vrlo kvalitetnu kampanju, po meni je jedini neugodan aspekt ovih izbora razlika između njega i liste za skupštinu. Tu ćemo morati napraviti temeljitu analizu zašto nam se to događa, komentirao je Plenković. Na izjave Zlatka hasanbegovića i Brune Esih o tome da će osnovati novu stranku, Plenković je rekao da oni dobro znaju na čijoj su listi došli u Hrvatski sabor. - Esih i Hasanbegović su došli u Hrvatski sabor zbog činjenice da su bili na listi HDZ-a. Kao i Glasnović u prošlom sazivu. Mislim da i oni to znaju, a s njima ćemo razgovorati. Na lošije rezultate Josipe Rimac, Plenković je komentirao da ona ima dobre šanse u drugom krugu i da to nije nikakva tragedija kao što neki tvrde.