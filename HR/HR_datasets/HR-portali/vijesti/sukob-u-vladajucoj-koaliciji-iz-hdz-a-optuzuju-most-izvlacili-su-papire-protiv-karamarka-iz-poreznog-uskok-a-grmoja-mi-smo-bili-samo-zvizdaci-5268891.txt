- Želimo da tzv. porezni Uskok bude učinkovit. Bojali smo se da se ne dogodi onako kako je bilo prije, kad su područni uredi Porezne uprave mogli stopirati istrage, no ministar financija Zdravko Marić jučer nam je dao jasnu garanciju da će porezni Uskok biti izravno podređen pomoćniku ministra financija i njemu kao resornom ministru - izjavio je jučer mostovac Nikola Grmoja komentirajući najave da bi, prema poreznoj reformi, Samostalni sektor za otkrivanje poreznih prijevara mogao otići u povijest. Ukidanje, naime, nije izravno predviđeno, međutim nacrt prijedloga novog Općeg poreznog zakona ipak dovodi do tihog ukidanja. Ministar financija već danima odbacuje takve tvrdnje, a među HDZ-ovim saborskim zastupnicima jučer su se mogle čuti razne teorije o vezama između mostovaca i poreznog Uskoka te spekulacije o tome zašto oni toliko štite porezni Uskok i njegova šefa Paulina Lonzu. Neki idu i korak dalje te se pitaju radi li se o “vraćanju usluge iz nedavne prošlosti”. - Poznato je da je Lonza blizak sa zastupnikom Mosta Marom Kristićem, te da je izuzetno aktivan u obrani poreznog Uskoka kakav je u sadašnjem obliku, pa i njegova šefa. Znamo također da su ugovori o poslovanju Ane Karamarko, supruge bivšeg šefa HDZ-a Tomislava Karamarka, iscurili upravo iz Porezne uprave ili možda poreznog Uskoka?! - rekao je jedan HDZ-ov zastupnik. Pitali smo Grmoju za komentar te neslužbene spekulacije: - Što se tiče tih ugovora, podsjetio bih vas da je Most u tom slučaju bio zviždač, a dokumente je plasirao netko drugi. Miro Bulj je tada pozvao medije da istraže vezu Joze Petrovića i Karamarkove obitelji, Nacional je tu priču objavio, a to tko je dostavio dokumente zapravo nema nikakve veze. Nismo mi puštali dokumente. Neka institucije budu učinkovite i ako se bilo koji od mostovaca ogriješio o zakon te nije platio porez, neka ga se procesuira. Na pitanje kako komentira prijateljski odnos Kristića i Lonze, odgovara da između njih “postoji veza kao i između bivšeg ministra financija Borisa Lalovca i Lonze”. Lalovac, Lonza i Kristić, naime, poznaju se iz Dubrovnika, a družili su se i tijekom studentskih dana, kako nam je nekoliko dana ranije potvrdio Kristić. - Ali to nije pitanje. Pitanje je da li gospodin Lonza kvalitetno obavlja posao ili ne, a rezultati pokazuju da obavlja - uvjeren je Grmoja. Dodaje da je Porezna uprava veliki sustav u kojem svaki od “velikih poreznih dužnika ima neku svoju krticu”. - Morat će se osigurati da informacije iz poreznog Uskoka ne budu dostupne svima u Poreznoj upravi, i to je ostvarivo ako postoji želja, a ministar Marić dao nam je za to jasnu garanciju... - odgovara Grmoja. Za porezni Uskok u postojećem obliku jučer se u tjedniku Nacional zauzeo i Mostov ministar unutarnjih poslova Vlaho Orepić, koji se na pozive jučer nije odazivao, a koji je, kako je prenio Nacional, izjavio: “Bilo bi šteta za opće stanje u državi da se djelatnici Samostalnog sektora za otkrivanje poreznih prijevara svedu na službenike koji više praktički neće znati kome odgovaraju ili će ostati bez postojećih ovlasti. Oni su tijekom vrlo kratkog vremena pokazali da posjeduju znanja koja u sustavu dotad nisu bila primijećena. Sve je to dovelo do uspješnih istraga u nekoliko iznimno osjetljivih slučajeva. Učinit ću sve da se korigira prijedlog Općeg poreznog zakona u dijelu koji predviđa ukidanje postojećih ovlasti za djelatnike poreznog Uskoka. Ako se iz meni neobjašnjivih i posve neopravdanih razloga i dalje bude ustrajalo na tome, predložit ću da se ti ljudi angažiraju u policiji, gdje ću im otvoriti maksimalan prostor da nastave s radom još jače nego dosad”. Razgovarali smo jučer i s oporbenim zastupnicima, a Mirando Mrsić iz SDP-a smatra da je to ukidanje “dobrog mehanizma kontrole”. - Politički utjecaj u Poreznoj upravi ili poreznom Uskoku nije baš neki argument za spuštanje na nižu razinu jer je šef Porezne pomoćnik ministra financija - kaže Mrsić. Nezavisni zastupnik Željko Glasnović smatra da se time mijenja samo forma, a ne i sadržaj. - Problem je u sustavu, koji je nefunkcionalan. Sve porezne reforme su stavljanje flastera na ranu kojoj treba 20 šavova - smatra Glasnović.