Screenshot: YouTube/Pamela Anderson Foundation PAMELA ANDERSON žestoka je zagovornica prava životinja te ih na sve načine pokušava zaštititi. Pokazala je to i pismom koje je danas poslala Bariši Čolaku, predsjedatelju Doma naroda Parlamentarne skupštine BiH. U pismu ga poziva da ne odgodi rok stupanja zakona na snagu o zabrani uzgoja krzna, a koji je bio do 2018. godine. "Čestitam Bosni i Hercegovini što je odlučila zabraniti uzgoj životinja zbog krzna, ali bila sam šokirana i razočarana kad sam saznala da bi rok za stupanje na snagu ovog zakona mogao biti produžen na još deset godina", započela je svoje pismo. "Životinje užasno pate zbog toga. U ime svih dobrih ljudi, molim vas i ostale članove Parlamentarne skupštine da se držite prvotnog roka koji je bio do 2018. godine", napisala je. "Izvješća PETA-e otkrila su užasne uvjete u kojima žive činčile i druge životinje te okrutne načine njihovog ubijanja u BiH. Uzgajatelji su već imali dovoljno vremena da se pripreme na provedbu ovog zakona i svaka daljnja odgoda s vaše strane mogla bi naštetiti vašem međunarodnom ugledu", rekla je Pamela. "Posvetila sam većinu svog života zaštiti životinja i ponosna sam na svaku zemlju koja odluči zakonski zabraniti uzgoj krzna. Bila bih oduševljena ako bi se BiH pridružila Hrvatskoj, Austriji, Nizozemskoj, Sloveniji, Ujedinjenom Kraljevstvu i drugim državama u borbi protiv okrutnosti putem zabrane svih farmi krzna", zaključila je svoje pismo Pamela. U Hrvatskoj je potpuna zabrana uzgoja životinja radi krzna stupila na snagu ove godine.