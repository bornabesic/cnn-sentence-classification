U ekskluzivnoj anketi koju je na 1300 ispitanika za RTL provela agencija Promocija plus, 32,2 posto građana je ocijenilo kako bi najbolji premijer bio predsjednik SDP-a Zoran Milanović.  S deset posto nižim rezultatom, po mišljenju ispitanika, je novi šef HDZ-a Andrej Plenković.  Iznenađenje ovog ispitivanja je treći na listi, zagrebački gradonačelnik Milan Bandić s 10,8 posto, koji je za oko jedan posto premašio MOST-ova šefa Božu Petrova.  Za ostale je 11 i pol posto ispitanika, a njih 14 posto ne može se odlučiti ni za jednog od kandidata. Od ukupnog broja ispitanih, najviše žena bira Milanovića. Za njega je 40 posto onih sa završenom osnovnom školom i trećina svih s fakultetom. Najveću podršku ima u sjeverozapadnoj Hrvatskoj te na Kvarneru i u Istri. Plenkovića za premijera vidi svaki četvrti muškarac i svaka peta žena u istraživanju. Podržava ga četvrtina onih s fakultetom, a najviše birača ima u Dalmaciji i Slavoniji.  Bandića za premijera bira gotovo jednak broj žena i muškaraca, uglavnom sa završenom osnovnom školom. Zanimljivo, glasači mu se ne nalaze većinom u Zagrebu.  Božo Petrov među svojim biračima može kalkulirati više sa ženama. A baš kao i Plenković, miljenik je Dalmacije, ali ulazi i na teren Milanovića u središnjoj Hrvatskoj, javlja RTL. 