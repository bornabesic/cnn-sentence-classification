Na ovotjednoj plenarnoj sjednici Europskog parlamenta u Bruxellesu zastupnik Zelenih Davor Škrlec je na raspravi o važnim političkim pitanjima govorio o reguliranoj cijeni plina koja, kako je rekao, narušava slobodu tržišta, koči razvoj obnovljivih izvora energije u Hrvatskoj i ne ostvaruje europske klimatsko-energetske ciljeve. Škrlec je rekao da Vlada odlukom o reguliranju veleprodajne cijene plina kupuje socijalni mir pred lokalne izbore, a time zapravo dugoročno ugrožava energetsku neovisnost Hrvatske i nastavlja lošu politiku prethodne Vlade. - Razumijem zabrinutost javnosti u Republici Hrvatskoj zbog cijena prirodnog plina, pogotovo nakon ove liberalizacije koja dolazi novim promjenama Zakona o tržištu plina. Međutim, posljednja odluka Vlade Republike Hrvatske o reguliranju veleprodajne cijene plina nije u dugoročnom interesu Republike Hrvatske, odnosno dugoročnom javnom interesu. Razlog je upravo u tome što se odgađaju investicije u obnovljive izvore energije i to one koje treba iskoristiti u lokalne potencijale. Odlažu se investicije u energetsku učinkovitost i u oba slučaja zapravo se ne otvaraju lokalna radna mjesta toliko nužna za povećanje zaposlenosti građana Republike Hrvatske. Također, dugoročno, ugrožena je i sigurnost opskrbe Republike Hrvatske ovakvom politikom zbog toga što će nesigurnost na kraju platiti ili građani ili HEP - rekao je zastupnik Škrlec. Škrlec je također rekao kako bi predsjednik Vlade Andrej Plenković umjesto pritiska na Ministarstvo zaštite okoliša i energetike morao konačno detektirati ugrožene kategorije građana koji nisu u mogućnosti plaćati visoke cijene energenata i ravnopravno rasporediti teret poskupljenja. >> Proizvodimo plin za izvoz po 6 lp, a plin koji uvozimo košta 22,5 lp 