Ne želim da nam se druge zemlje smiju. Ne, više. I neće! Izabrali su me da zastupam građane Pittsburgha, a ne Pariza, riječi su to Donalda Trumpa nakon kontroverzne odluke o povlačenju SAD-a iz Pariškog sporazuma koji predviđa obvezu smanjenja emisija štetnih plinova, a uz SAD, potpisale su ga još 194 zemlje. Trump misli da će sporazum loše utjecati na američka radna mjesta, ali i okoliš. Klimatske promjene američkog predsjednika ne brinu, štoviše, i u kampanji, a i nakon što je izabran izjavljivao je da "nitko ne zna postoje li uopće".  Promjene klime ne brinu ni njegove Republikance jer oni se, ako je suditi po riječima zastupnika iz Michigana Tima Walberga, uzdaju u nebesa. - Zašto bih vjerovao u to? Kao kršćanin vjerujem u Boga, stvoritelja koji je puno veći od nas. I vjerujem da će se on, ako postoji problem, pobrinuti za to!, rekao je Walberg, a prenosi Time.  Trump je izlaskom iz važnog sporazuma šokirao svijet, ali ispunio je svoje predizborno obećanje koje glasi "Amerika na prvom mjestu". Nasuprot cijelom svijetu koji sve više ulaže u obnovljive izvore energije, Trump je najavio da će Amerika povećati proizvodnju nafte i plina te tako smanjiti uvoz tih energenata.  Američki predsjednik i jučer je ponovio  kako "ne želi da se bilo što ispriječi" u njegovu nastojanju da ojača gospodarstvo najjače svjetske sile i najavio da je spreman pregovarati o novom dogovoru o klimi. Njegovu odluku osudila je većina svjetskih lidera; Macron je poručio da nema plana B jer nema planeta B, Juncker je Trumpovu odluku nazvao teškom pogreškom, a Elon Musk i Robert Iger napustili su savjetničko tijelo Bijele kuće. Puno je nezadovoljnih i u Americi; gradonačelnik Chicaga Rahm Emanuel Trumpovu je odluku nazvao kratkovidnom, a u znak podrške Pariškom sporazumu neke zgrade, spomenici i mostovi u SAD-u zasvijetlili su u zelenoj boji.