Foto: Print Screen You Tube  NA suđenju Abu Zubaydahu, jednom od zločinačkih umova koji su navodno osmislili teroristički napad na Ameriku 11. rujna, očekuje se njegovo svjedočenje o uvjetima u kojima borave zatvorenici u Guantanamu, najstrože čuvanom zatvoru.   Zubaydah, čije je puno ime Zayn al-Abidin Muhammad Husayn trebao bi se tek po drugi put pojaviti u javnosti nakon što je uhićen u Pakistanu prije 15 godina.   Prvi put 46-godišnji Zubaydah je pokazan svijetu prošlog kolovoza na saslušanju. Tada se pojavio s povezom na oku, a oko je izgubio pod nerazjašnjenim okolnostima dok je bio zarobljenik CIA-e na Tajlandu. Smatra se da je Palestinac bio podvrgnut različitim načinima mučenja za vrijeme koje je proveo u Guantanamu: mučili su ga vodom, zatvarali u kutiju veličine mrtvačkog kovčega i držali ga golog.   Vlada SAD-a tvrdi kako je upravo on odigrao ključnu ulogu u povezivanju operativaca al-Qaide u cijelom svijetu tijekom 90-ih godina prošloga stoljeća, iako je CIA isprva sumnjala da je tvrdnja kako je on treći po važnosti časnik al-Quaide veliko pretjerivanje, piše Guardian.   Zubaydah je pozvan pred sud kako bi svjedočio o tretmanu kojem je bio izvrgnut njegov zatvorski kolega Ramzi bin al-Shibh, jedan od pet zatočenika optuženih da su počinili napade 11. rujna. Al-Shibh dugo se žalio da je izložen psihološkom zlostavljanju koje je uključivalo uskraćivanje sna.  U prilog al-Shibhovim tvrdnjama o zlostavljanju ide i nedavno napisana knjiga Jamesa Mitchella, umirovljenog psihologa zračnih snaga koji je pomogao razviti CIA-in program ispitivanja, u kojoj on navodi kako su zvučni signali i vibracije korišteni upravo za ometanje sna zatvorenika.   Kamp 7, u kojemu su zatvoreni osumnjičeni za napad 9. rujna dugo se držao u tajnosti i nije se znalo za njegovo postojanje, a jedan od zatvorenika koji borave unutar njegovih zidova je i Khaled Sheikh Mohammed za kojega se drži da je osmislio napade u New Yorku i Washingtonu.