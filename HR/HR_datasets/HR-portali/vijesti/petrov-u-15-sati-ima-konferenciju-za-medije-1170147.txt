Predsjednik Mosta Božo Petrov potvrdio je danas u Metkoviću da se sastao s direktorom hrvatske podružnice ruske Sberbanke Mariom Henjakom prije sastanka Todorića s Plenkovićem, te ustvrdio da je Henjaku rekao "da zna da su financijska izvješća katastrofa i da Todorić treba razmišljati o izlasku iz tvrtke te da ovu priču neće voditi banke". Petrov je izjavu dao nakon što je glavni urednik tjednika Nacional Berislav Jelinić u utorak objavio, pozivajući se na izvor blizak Todoriću, da je predstavnik ruske Sberbanke nazvao Todorića i prenio mu pohvale Bože Petrova, predsjednika Hrvatskog sabora. Nedugo zatim, Todoriću je prenio i poruku da je Božo Petrov "tu i da su oni tu, ako treba na bilo kakav način dodatno pomoći". Na to je Todorić, rekao je Jelinić za N1, nazvao predstojnika Ureda premijera Davora Božinovića i rekao da se događa nešto čudno i da ne vidi zašto bi mu ruske banke slale poruke i pozivale se na kontakte. Tako je došlo do kontakta i sastanka Todorića i Plenkovića, prepričao je Jelinić informacije izvora bliskog Todoriću. U izjavi koju je u Mekoviću dao za televizije, a zatim prenio na stranačkom Facebooku,  Petrov je rekao da "se zna" da ga obitelj Todorić doživljava krivcem za raspad svog carstva pa ga optužuju za veze s Rusima, "iako su oni s njima poslovali godinama". "To što su napravili dug od 40 milijardi kuna, a političke elite HDZ-a i SDP-a su to prešutno odobravale, o tome se šuti. Drago mi je da se obitelj Todorić uključila u lokalnu kampanju za HDZ. Ja sam razgovarao s dobavljačima i zato sam inzistirao u Vladi da se ta tema otvori'', rekao je Petrov U izjavi je rekapitulirao događaje od trenutka kad je, kako je naveo, od malih poljoprivrednika preko dobavljača čuo da je kritično u Agrokoru, do sastanaka u Vladi.  Petrov je ustvrdio kako je u dva navrata pokušao razgovarati s ministrom financija Zdravkom Marićem. - Kad od njega nisam dobio odgovor, razgovarao sam s dobavljačima, a nakon što sam dobio dodatne informacije, tražio sam da se u Vladi otvori razgovor o tome, rekao je Petrov dodavši kako je tražio od dobavljača da Todoriću pošalju poruku "da su zabrinuti za situaciju u Agrokoru i da bi voljeli s njim porazgovarati".  "Kako su dobavljači došli do Todorića i je li to bilo preko predstavnika Sberbanke, meni to nije bilo bitno", poručio je Petrov. "Ja sam se tri dana prije sastanka s Todorićem našao s direktorom Sberbanke za Hrvatsku, gospodinom Henjakom", kazao je Petrov i ustvrdio kako mu je jasno rekao da zna da su financijska izvješća katastrofa i da Todorić mora početi razmišljati da izađe iz firme, te da je to na sastanku s Todorićem i njemu jasno dao do znanja kao i to "da neće dobiti 1,5 milijardu kuna".   Petrov je rekao da se Most i u Vladi zalagao da banke ne mogu biti vlasnici ni na početku ni na kraju restrukturiranja. "To sam rekao u Vladi i na drugom sastanku gdje su bili predstavnici Erste banke, VTB-a i Sberbanke," rekao je Petrov.   Ove navode danas je komentirao i predsjednik Andrej Plenković. - Ja ne znam putem koga i na koji način kako je gospodin Petrov komunicirao s gospodinom Todorićem. Ono što znam je da smo u procesu razgovora, kad se vidjelo da je Agrokoru potrebna dodatna financijska injekcija u smislu novih kredita, obavili dva razgovara, oba sastanka bili su u Vladi, znam što smo tamo razgovarali, procijenili situaciju i nakon toga krenuli putem koji je u tom trenutku bio jedini ispravan - rekao je Plenković. 