Ako se ostvare planovi poznate Illone Staller Ciccioline, Rim bi u sljedeće četiri godine doista mogao postati razuzdano i veselo mjesto. Naime, ova je talijanska političarka i slavna pornodiva najavila da će se na lokalnim izborima kandidirati za gradonačelnicu Rima, a osnovu programa čini joj liberalizacija prostitucije i lakih droga. – Ovo je samo nastavak politike za koju se borim cijeloga života, to je nastavak programa ljubavi, programa koji donosi samo dobro građanima i posjetiteljima glavnog talijanskog grada – kaže Cicciolina za Večernji list. Inače, za Cicciolinu se ne može reći da je nova u talijanskoj politici. Od 1987. do 1991. godine bila je zastupnica u talijanskom parlamentu zbog čega danas i prima mirovinu od 3000 eura na mjesec. Osnovala i svoju stranku Optimist-futurist kojoj je cilj borba protiv nuklearne energije, gladi u svijetu te borba za zaštitu ljudskih prava. Prije dvije godine okušala se i na lokalnim izborima u Monzi na sjeveru Italije, no izbor joj nije prošao. Ovaj put pristupit će izborima nešto drugačije te pokušati doći do mjesta gradonačelnice Rima pod zastavom Liberalne stranke. – Vjerujem da će Rimljani prepoznati moj program, da će prepoznati ono što im nudim – kaže Cicciolina spremajući se za izbore. Još ne želi odati koju taktiku promocije sprema za sljedećih mjesec dana, no ne treba sumnjati da će znati na sebe privući pozornost javnosti. Naime, Cicciolina je uvijek znala izbiti u prvi plan pa čak i u vrijeme Prvog zaljevskog rata. Tada je Sadamu Husseinu ponudila da će spavati s njim ako svoje trupe povuče iz Kuvajta. Sadam ponudu nije prihvatio, no Cicciolina je završila na naslovnicama novina diljem svijeta. >> Po uzoru na Cicciolinu, u politiku ulaze još tri pornoglumice 