Njemačka će idući tjedan usvojiti zakon kojim će dječji vrtići morati obavijestiti vlasti ako roditelji ne dostave dokument liječnika o cijepljenju djeteta, izvijestilo je u petak ministarstvo zdravstva.  Roditelji koji se ogluše o liječnički savjet, morat će, u skladu sa zakonom koji bi na snagu trebao stupiti 1. lipnja, platiti kaznu u iznosu od 2500 eura.  Pravila o cijepljenju pooštrena su diljem Europe jer je, po podacima Europskoga centra za sprečavanje i kontrolu bolesti (ECDC), zbog sve manje procijepljenosti porastao broj oboljelih od ospica, vodenih kozica i zaušnjaka. "Nitko ne može ostati ravnodušan na činjenicu da u današnjem svijetu ljudi još uvijek umiru od posljedica ospica", rekao je njemački ministar zdravstva Hermann Groehe za list Bild. "Upravo zato pooštravamo pravila o cijepljenju." Sve češće izbjegavanje cijepljenja djece postalo je globalni zdravstveni problem. Stručnjaci kažu da je jedan od razloga to što se brojni roditelji plaše potencijalnih nuspojava, a i neki liječnici su neskloni cijepljenju.  U deset europskih zemalja broj slučajeva oboljelih od ospica, koje mogu prouzročiti encefalitis i sljepilo, udvostručen je u prva dva mjeseca 2017. u odnosu na prethodne godine, podaci su koje je prošli mjesec iznio ECDC.