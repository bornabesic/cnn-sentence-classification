Iako se auto, osim za neka gradska događanja i protokole, nije koristio već 25 godina, sve ove godine uredno ga održavamo, registriramo, mazimo i pazimo, rekao nam je dugogodišnji vozač Grada Rijeke Marko Preradović. Jedan od najluksuznijih i zadnjih Mercedesa Josipa Broza Tita, čiju je nabavku davne 1977. inicirao Maršalev protokol kad je predsjednik bivše Jugoslavije naredio obnavljanje voznih parkova skupocjenim “Mečkama”, i danas se nalazi na tajnoj lokaciji u Rijeci. Riječ je o nekadašnjem “moćniku” 280 S, koji i danas bez problema doseže brzinu od 180 km/h, s motorom od šest cilindara, 2800 kubika, 85 kW i četiri brzine. Benzinac originalne, elegantne crne boje, kromiranih detalja i luksuzne unutrašnjosti obogaćene drvom te, za tadašnje prilike, neuobičajenim klima-uređajem, i danas je primjer vrijednog i održavanog vozila, kojemu je vrhunska očuvanost donekle popustila jedino na oblogama sjedala. Unatoč starosti, impresivni Mercedes, koji je već dulje dobro čuvana tajna, u izvrsnom je stanju, a tome u prilog ide i samo 128.000 pređenih kilometara. - Nikad nije bio u kvaru, nikad na njemu ništa nije razbijeno, sve na i u njemu je originalno, a razlog male kilometraže je u tome što se uglavnom koristio samo za funkciju pratnje. Servis mu je dosta skup te je ‘pijanica”. Naime, troši 17 litara na 100 km - u šali kaže Preradović dok nam pokazuje mjesta gdje su se nekad postavljale policijske rotirke i državne zastavice. Naime, riječ je o oldtimeru uistinu zanimljive i bogate povijesti. Do 1992. godine bio je u vlasništvu riječke Policijske uprave, koja ga je koristila za pratnju najuglednijih gostiju. No kako je do demokratskih promjena tadašnja milicija bila pod ingerencijom općinske uprave, Mercedes prelazi u vlasništvo Grada Rijeke te dobiva novu ulogu. Na čelu Izvršnog vijeća općine Rijeka tad se nalazio Slavko Linić, koji je u Mercedesu u srpnju 1991. godine krenuo put Zagreba na sastanak s tadašnjim ministrom obrane Lukom Bebićem. Siječanj 1992. godine vrijeme je kad su dotadašnje tablice milicije zamijenile registarske oznake Rijeke. Nakon mirnog razlaza s JNA, Titov mezimac nastavio je živjeti te je svjedočio još nizu povijesnih mijena. Tako je 1992. godine Slavko Linić zamolio tadašnjeg vozača Peru Radakovića da crnim ljepotanom preveze pokojnog riječko-senjskog biskupa Antuna Tamaruta put Vatikana, ususret papi Ivanu Pavlu II., kad je u siječnju te godine Sveta Stolica prva priznala samostalnost Hrvatske. – Pero, spremi se, voziš monsignora Tamaruta kod pape! - bez oklijevanja je rekao tad Linić, čija je suradnja s najznačajnijim ljudima Crkve, unatoč govorkanju i oprečnim mišljenjima, bila na vrlo dobroj razini. Prema sjećanjima aktera tadašnje politike, upravo je Slavko Linić bio posljednji političar koji je povremeno koristio ovaj automobil, i to zato što prvih godina Domovinskog rata drugog službenog vozila nije ni imao. - Da, Linić je bio posljednji politički putnik koji se vozio Mercedesom. To su bila službena putovanja za Zagreb, München, Frankfurt, Veneciju... Nakon toga automobil se koristio, ali vrlo rijetko, u svrhu gradskih protokola i ne izvan Rijeke, a Grad je prešao na korištenje obnovljenih unajmljenih vozila, uglavnom isplativijih dizelaša - objašnjava vozač Marko. No kako neslužbeno doznajemo, nakana je da, uz obnovu Titova broda ‘Galeb’, postane jedan od zanimljivih gradskih povijesnih priča. Svi koji žele zaviriti u Titov riječki Mercedes imaju priliku to učiniti od danas do nedjelje u sportskoj dvorani Zamet, gdje će biti izložen u sklopu ovogodišnjeg Auto-moto showa. 