Foto: Igor Kralj/Pixsell VEČERAŠNJIM utakmicama u Koprivnici, Vinkovcima i Splitu počinje posljednje kolo HNL-a. Veći dio sezone vjerovalo se kako bi utakmica posljednjeg kola na Maksimiru između Dinama i Rijeke mogla odlučivati prvaka, ali to se neće dogoditi jer su Riječani u prošlom kolu osigurali naslov i prekinuli Dinamovu dominaciju, a na Maksimiru će tek proslaviti povijesnu titulu.  Večeras ćemo saznati tko ispada iz lige, iako je izvjesno da će to biti Split koji nema licencu i koji će sljedeće sezone vjerojatno igrati u trećoj ligi. Tako da je uoči posljednjeg kola najzanimljivija utrka za najboljeg strijelca, a u igri su čak četvorica nogometaša!  Ljestvicu najboljih strijelaca predvodi Hajdukov Marko Futacs nakon što je zabio četiri gola Interu. Ukupno je zabio jedan gol više od najboljeg igrača HNL-a Franka Andrijaševića iz Rijeke i Dinamova napadača Armina Hodžića. Uoči posljednjeg kola treba otpisati Osijekova Muzafera Ejupija (14 golova) jer neće igrati protiv Splita, ali se ne smije otpisati Dinamov Hilal Soudani s istim brojem pogodaka.  Hajduk danas od 18 sati igra protiv Slavena pa bi Futacs mogao pobjeći konkurentima koji sutra u derbiju izlaze na travnjak. Inače, ovo je za napadače najneefikasnija sezona još od 2011/12., kada je titulu najboljeg strijelca sa samo 15 golova pokupio Dinamov Fatos Beqiraj. Prošle sezone Ilija Nestorovski zabio je čak 25 golova, a da uspjeh bude veći, to je uspio u dresu zaprešićkog Intera.