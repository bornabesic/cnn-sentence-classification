Bombaš samoubojica Salman Abedi, koji je u Manchesteru u ponedjeljak navečer usmrtio 22, a ranio 59 osoba nakon koncerta Arianne Grande, koristio je snažan eksploziv u lakšem metalnom spremniku koji je bio skriven ili u crnom prsluku ili u plavom ruksaku marke Karrimor, dok je u lijevoj ruci najvjerojatnije držao maleni detonator, prve su informacije britanskih istražitelja o detaljima bombe korištene u napadu, piše New York Times. Inicijalna analiza bombe, bazirana na dokazima koji su fotografirani pa prikupljeni na mjestu zločina, ne specificira veličinu ili tip eksploziva koji je korišten u glavnom naboju bombe, ali sugerira da je riječ o improviziranoj napravi u čiju je izradu uloženo mnogo promišljanja i pažnje. Nadalje, fotografije metalnih vijaka i matica lansiranih eksplozijom, kao i štete koju su počinili u blizini, pokazuju da su improvizirani šrapneli bombe probili čak i metalna vrata te ostavili udubine u zidovima od cigle. Analiza lokacije osoba koje su preminule u napadu pokazuje da se većina ubijenih nalazila u gotovo potpunom krugu oko bombaša Salmana Abedija, čiji je gornji dio torza eksplozijom odbačen izvan smrtonosnog kruga prema ulazu u dvoranu. Sve ove informacije sugeriraju da je u pitanju bio snažan eksplozivni naboj, a da su šrapneli oko bombe bili pažljivo i jednolično razmješteni. Lokacija bombaševa torza, u kombinaciji s činjenicom da nije bilo žrtava u liniji između mjesta eksplozije i mjesta gdje je torzo odbačen, je prema jednom stručnjaku za eksploziv snažna indicija da je eksplozivni naboj bio u ruksaku, a ne u prsluku te je tako odbacio bombaša. Policijski službenici su na licu mjesta pronašli i olovno kiselinski akumulator s naponom od 12 volti, snažniji od onih koji se često nalaze u bombama iz ruksaka ili samoubilačkih prsluka. Obično se koristi u slučajevima dok nestane svjetla i napajanje sličnih naprava, a može se kupiti za 20 dolara. Što se tiče detonatora, koji je bombaš navodno nosio u lijevoj ruci, on je također neobičan za tip ručnih detonatora budući da se čini kako je sadržavao malu tiskanu pločicu na jednom kraju. Iz fotografija nije jasno je li riječ o običnom prekidaču ili je u njemu bio i tajmer ili prijamnik preko kojeg se moglo upravljati iz udaljenosti putem radio signala ili neke druge kombinacije. Takvo što bi bombašu ili eventualnim pomagačima iz ćelije moglo dati dodatnu opciju u aktiviranju paklene naprave, što ponovno sugerira da nije riječ o jednostavnom dizajnu uobičajenom u većini bombi koje zadnjih godina koriste islamski teroristi, a koje su prilično primitivne i nerijetko znaju otkazati. Valja napomenuti da su stručnjaci koje je kontaktirao novinar Timesa svoje zaključke temeljili na fotografijama koje su na mjestu eksplozije snimili britanski policajci, a koje su nekim kanalima došle do uglednog njujorškog lista. Britanske vlasti zbog toga nisu presretne, pa tako Guardian donosi izjavu neimenovanog dužnosnika iz područja sigurnosti koji je poprilično bijesan: - Bijesni smo. Ovo je potpuno neprihvatljivo. Ove fotografije su procurile unutar američkog sustava i bit će uznemirujuće za žrtve, njihove obitelji i širu javnost. Na svim relevantnim nivoima britanski su dužnosnici upozorili svoje američke kolege zbog ovog - piše Guardian. Na kraju treba dodati i da su stručnjaci za eksploziv s kojima je novinar NYT-a razgovarao odreda napomenuli da temeljitija analiza bombe nije moguća bez više informacija te da bi se ocjena o snazi i konstrukciji bombe mogla promijeniti s daljnjim analizama temeljenim na većem broju dokaza s mjesta eksplozije.