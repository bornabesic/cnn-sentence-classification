Foto: Hina  ČEŠĆI prijelaz sa sustavnih na ciljane kontrole putnika na granici Slovenije s Hrvatskom provodit će se u jeku turističke sezone od kraja lipnja do početka rujna, kazao je za Slovensku tiskovnu agenciju STA slovenski državni tajnik u MUP-u Boštjan Šefic.   Šefic je sudjelovao na trilateralnim razgovorima u Bruxellesu s europskim povjerenikom za migracije Dimitrisom Avramopoulosom i hrvatskim državnim tajnikom Robertom Kopalom o operacionalizaciji preporuke Europske komisije o "pravilu 15 minuta", prema kojemu bi se od sustavnih na ciljane kontrole prelazilo ako se na granici čeka više od 15 minuta.  "To ima smisla provoditi na vrhu turističke sezone, naravno uz uvjet da procjena rizika pokaže da time nije ugrožena sigurnost", kazao je Šefic. Ne mogu se zaustaviti gužve  Dodao je da se gužve na granici u punoj turističkoj sezoni ipak ne mogu isključiti jer su bile prisutne i prije izmjena europske uredbe i schengenskog pravilnika koji naglašava kontrolu svih putnika bez obzira na državljanstvo te skeniranje njihovih dokumenata.  "U pokušajima da nađemo rješenje za probleme nastale na našoj granici s Hrvatskom zbog izmijenjenih sigurnosnih pravila ne radi se ni o kakvim bilateralnim dogovaranjima, nego o tome kakva će uputstva za primjenu propisa dati Europska komisija", naglasio je Šefic, slovenski dužnosnik u MUP-u.