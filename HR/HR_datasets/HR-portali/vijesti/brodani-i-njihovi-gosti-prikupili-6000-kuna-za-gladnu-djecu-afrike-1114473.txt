Oko 6.000 kuna prikupljeno je u humanitarnoj utrci "Trčimo za dijete 31", koja je u organizaciji udruge "Marijini obroci" i Molitvene zajednica Srca Isusova održana u Slavonskom Brodu. Sudjelovalo je stotinjak trkača iz Zagreba, Zadra, Požege i Slavonskog Broda, a ruta utrke bila je 5 kilometara. Prihod od simbolične kotizacije i donacija iskoristit će se za financiranje školskih obroka gladnoj djeci Afrike. Svoj naziv utrka duguje činjenici da je statistički dokazano kako 31 dijete u svijetu umre od gladi i siromaštva za samo pola sata. - Naša ideja bila je da za 30 minuta trajanja utrke spasimo 31 dijete. Sretna sam što je još jednom potvrđena nemjerljiva ljudska gesta solidarnosti s najpotrebitijima – kazala je Ivana Pudić, koordinatorica projekta "Marijini obroci".  Uzme li u obzir da je za prehranu jednog djeteta za cijelu školsku godinu u najsiromašnijim zemljama svijeta potrebno samo 120 kuna, dolazi se do zaključka kako je ovom akcijom osigurana prehrana za 50 mališana.