Britanske vlasti identificirale su bombaša samoubojicu koji je u Manchester Areni ubio 22 osobe. Zove se Salman Ramadan Abedi (22). Sirijskog je porijekla s prebivalištem u Manchesteru.   Bombaš samoubojica poznat je otprije sigurnosnim službama i vjerojatno nije djelovao sam, objavila je u srijedu britanska ministrica unutarnjih poslova Amber Rudd.   Rudd je također rekla da ju "iritira" činjenica da su informacije o istrazi napada američke sigurnosne službe plasirale u javnost prije nego je britanska policija bila spremna objaviti ih.   "Izgleda moguće, vjerojatno, da on ovo nije učinio sam tako da sigurnosne službe i policija nastavlja slijediti tragove kako bi osigurali da prikupe sve informacije", rekla je Rudd za BBC radio.   REUTERS Britanska ministrica Amber Rudd   Upitana je li Abedi već otprije bio poznat sigurnosnim službama, rekla je: "Sigurnosne službe znaju mnogo ljudi, to ne znači da se očekuje da uhite svakoga tko im je poznat ali ovo je netko za koga su znali otprije i sigurna sam da ćemo znati više kada se ova istraga zaključi".   Rudd je također kazala kako je "britanska policija bila vrlo jasna" da želi odsad kontrolirati val informacija. "Bila sam vrlo jasna s našim (američkim) prijateljima da se to ne smije ponoviti".   Britanska policija objavila je i da je rasporedila dodatni broj policajaca na ulicama Londona te da će rasporediti i vojsku, njih do 3.800 u gradovima širom Britanije kod ključnih mjesta. To se u Londonu odnosi na Buckinghamsku palaču, Downing Street, veleposlanstva i Westminstersku palaču.   Britanska premijerka Theresa May kazala je u utorak da se razina prijetnje sada smatra kritičnom, što znači da se radi o "neposrednoj opasnosti" od napada.   I prije nego što je Abedi bio identificiran, pojedini članovi libijske zajednice u Manchesteru počeli su špekulirati je li napadač jedan od njihovih, možda čak jedan od mladića koji se borio u Libiji 2011., te se iz rata vratio bijesan i traumatiziran. REUTERS   No, čini se da nitko nije posumnjao u mladoga Abedija, rođenog u Velikoj Britaniji, povučenog, pobožnog mladića, koji je uvijek iskazivao poštovanje prema starijima.   - Salman? Ne mogu vjerovati, šokiran sam. Bio je miran dečko, uvijek mi se obraćao s poštovanjem. Njegov brat Ismail je vrlo otvoren i susretljiv, ali Salman je bio povučen. Ne bih nikada za njega rekao da je sposoban ovo učiniti, rekao je jedan od pripadnika libijske zajednice u Manchesteru.   Salman i njegov brat Ismail odlazili su u džamiju Didsbury u kojoj je njihov otac Abu Ismail ugledna ličnost.   - Ima divan glas, njegovi su dečki naučili Kuran napamet. Abu Ismail bit će snažno potresen kada sazna. Uvijek je govorio protiv džihadističke ideologije, a ovo što radi Islamska država nije čak niti džihad, to je kriminal. Obitelj će biti shrvana.   Otac bombaša samoubojice trenutačno nije u Manchesteru i vjeruje se da je u Tripoliju. Njegova supruga Samia je u Manchesteru. Imaju još dvoje djece, sina Hashema i kćer Jomanu.   - Ne vjerujem da se radikalizirao u Tripoliju. Svi radikali su protjerani iz tog grada, To mora da se dogodilo ovdje. Netko mora da je utjecao na njega. To je strašno, komentirao je obiteljski prijatelj. Daily Mail javlja da se nekoliko dana prije krvavoh pohoda, Salman Abedi vrati iz Libije gdje je boravi tri tjedna.   Uglednik u džamiji Didsbury i Islamskom centru Mohammed Saeed ima drugačije mišljenje.   - Gledao me s očima punima mržnje nakon što sam u propovijedi oštro napao ISIS i islamističku militantnu skupinu Ansar al-Sharia iz Libije.   Guardian piše kako je Salman Abedi poznavao Abdalraoufa Abdallaha koji je prošle godine osuđen na 9 i pol godina zatvora zbog financiranja i organiziranja terorističkih aktivnosti. Abdallah je brojnim muškarcima pomogao da otputuju u Siriju kako bi sudjelovali u građanskom ratu. On sam nije mogao putovati jer je paraliziran od struka na dolje.     Britanski istražitelji rekli su francuskim vlastima da je osumnjičeni  za bombaški napad u Manchesteru  vjerojatno putovao u Siriju, rekao je francuski ministar unutarnjih poslova Gerard Collomb u srijedu.   Britanska policija rekla je u utorak kako vjeruje da je 22-godišnji Salman Abedi, rođen u Velikoj Britaniji, izveo samoubilački bombaški napad u koncertnoj dvorani  u kojemu je ubijeno 22 ljudi, uključujući djecu.   "Znamo samo ono što su nam rekli britanski istražitelji - netko tko je britanskog državljanstva, podrijetlom iz Libije, tko se odjednom nakon puta u Libiju a zatim vjerojatno u Siriju, radikalizirao i odlučio izvesti ovaj napad", rekao je Collomb za BFMTV.   Naglasivši kako je znao da je Abedi bio u Siriji, Collomb je rekao da je to bila informacija koju su imale francuska i britanska obavještajna služba.   Upitan vjeruje li da je Abedi imao pomoć mreže, Collomb je rekao: "Zasad to ne znamo, moguće je. U svakom slučaju, potvrđeno je da je imao veze s Daeshom (Islamskom državom)"