Na prvom održanom izbornom saboru Mosta nezavisnih lista zanimljivo je bilo slušati članove iz zagrebačke organizacije. To je jedna od većih Mostovih podružnica, nedavno osnovana, koju kao povjerenik vodi Antonio Pešut, menadžer grupe S.A.R.S., koji je napisao popularnu pjesmu “Lutka”. Organizacija ima više od 100 ljudi i žele imati svog predstavnika u vrhu stranke. Zato se za potpredsjednika i kandidirao Branimir Karačić, za predsjednika Robert Postaj, a Nikoli Grmoji je protukandidat za političkog tajnika bio Vitomir Šimić. Njihovi prigovori idu na račun dosadašnjeg vodstva stranke jer smatraju da se treba više raditi na komunikaciji s članstvom i više biti na terenu, a kao glavni argument zašto žele imati svog predstavnika u vrhu jest da Most napokon treba postati nacionalna stranka, a ne da se samo gleda kroz “dečke iz Metkovića”, Petrova i Grmoju, koji su i osnivali Most. Ti glasovi nisu bili usamljeni. Dok je trajao sabor, čuli smo šuškanja sa strane: “Dosta više s tim Metkovićem”. Izborni sabor Mosta, treba i to reći, iako prvi, bio je dobro organiziran. Tehnički je sve bilo na mjestu, glasalo se elektronički uz pomoć stranačkih iskaznica i PIN brojeva, a rezultati su stigli vrlo brzo nakon kraja glasovanja. Kolege novinari su komentirali i da je catering bio jedan od boljih, u usporedbi s drugim strankama i njihovim konvencijama. Organiziran je na pomalo neuobičajenom mjestu, u kinodvorani, pa su neki od članova dobili i tzv. ljubavna sjedala. U takvim sjedalima, u prvom redu, sjedili su Nikola Grmoja i Miro Šimić. Grmoja se našalio da su njima dali ta sjedala jer su najširi. U Cinestaru su bili svi viđeniji mostovci, ministri i saborski zastupnici. HANZA MEDIA   Od 410 članova Mosta koji su pozvani na izborni Sabor, 327 se odazvalo pozivu i oni su glasali za svoje predstavnike u stranci. Biralo se predsjednika, dva potpredsjednika, političkog tajnika, devet članova Glavnog odbora i pet članova Nadzornog odbora. Iako nije bilo predviđeno da se kandidati predstavljaju na saboru, to je zatražio jedan od članova pa je takva primjedba i usvojena. U kraćim predstavljanjima gotovo 40 kandidata govorilo je zašto su se kandidirali, a većina je isticala svoj bračni status. Tako je ministar zaštite okoliša i energetike Slaven Dobrović, koji se kandidirao za člana Glavnog odbora, istaknuo da je oženjen s jednom ženom i da ima sedmero djece. Jedan od članova je pak izjavio da će, ako ga ne izaberu na funkciju, to biti “noga u stražnjicu”, ali da je i to korak naprijed i da neće izaći iz Mosta, dok su veliki pljesak pobrali emotivna Ružica Vukovac i sirijski Hrvat Nazir Shukri. Posebno emotivan bio je i Robert Podolnjak, koji je zaradio zagrljaj kolege Mire Bulja. - Osjećam se posebno emotivno, uzbuđeno, ponosno. Kad danas vidim koliko nas ima, vidim da nije bilo uzalud - rekao je Podolnjak. Petrovljev protukandidat, Postaj, rekao je kako se kandidirao jer smatra da se Petrov kao predsjednik Sabora ne stigne baviti strankom te da bi na istaknutim pozicijama u vrhu trebali biti oni koji dosad nisu bili toliko angažirani na nacionalnoj razini. HANZA MEDIA   - Ne treba se bojati argumentiranih rasprava i neslaganja. Postojeći mehanizmi nisu prikladni za upravljanje na nacionalnoj razini, ograničavajući je i faktor ljudskih potencijala te problem komunikacije s članstvom koji je doveo do nezadovoljstva ljudi koji su nam dali povjerenje. Nisam opterećen zahtjevnom dužnošću predsjednika Sabora, nego se mogu usmjeriti na rad stranke. Rasterećenje istaknutih članova vodit će do boljih rezultata. Smatram da je argument jači od osobe koja to govori, a Božina moć je u njemu kao osobi, a ne u funkciji predsjednika - rekao je Postaj.