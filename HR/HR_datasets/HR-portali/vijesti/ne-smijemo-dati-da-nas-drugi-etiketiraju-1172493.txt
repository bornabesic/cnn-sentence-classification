Promocija i brendiranje država nekada su bili luksuz ili dodatna vrijednost, no sada su nužnost. S jedne strane, ljudi, kapital i poduzeća postaju sve izbirljiviji prilikom odabira destinacija za ulaganja ili odmor ili posjete pa će izabrati grad, regiju ili državu koja se ističe od ostalih, odnosno koja ima jači brend. S druge strane, ako se država dovoljno ne trudi oko vlastitog brendiranja, postoji opasnost da je “etiketira” netko drugi, mimo njezine volje. Ponudili rješenja Upozorava na to dr. sc. Božo Skoko s Fakulteta političkih znanosti u Zagrebu, jedan od sudionika konferencije Večernjeg lista koja se održava u ponedjeljak u Zagrebu i posvećena je brendiranju Hrvatske, odnosno pozicioniranju Hrvatske u svijetu, i to kroz prizmu definiranja nove vanjske politike, prepoznatljivosti hrvatskih proizvoda na svjetskom tržištu, hrvatske kulture i kulturne baštine. Nakon što je prije dva mjeseca u organizaciji Večernjeg lista održana velika konferencija “Hrvatska kakvu trebamo”, koja je definirala deset ključnih područja i problema Hrvatske i koja je izazvala golem interes javnosti i konkretan angažman brojnih vodećih stručnjaka koji su ponudili rješenja za bolju i uspješniju Hrvatsku, Večernji list sada organizira tematske konferencije, među kojima je i ova o brendiranju države. Panel diskusije Na konferenciji će predsjednica Republike Kolinda Grabar-Kitarović izlagati na temu “Hrvatska i svijet, geopolitički i geostrateški okvir”, dok će Božo Skoko govoriti o tome kako brendirati Hrvatsku. Moć kreativnih industrija i promociju kulture približit će Daniela Angelina Jelinčić iz Instituta za razvoj i međunarodne odnose, a o modernoj hrvatskoj javnoj diplomaciji tematsko izlaganje održat će Zvonimir Frka Petešić, veleposlanik Hrvatske u Maroku. Održat će se i tri stručne panel-diskusije: Hrvatska i svijet – definiranje nove hrvatske vanjske politike, Koliko vrijedi oznaka “Made in Croatia” na globalnom tržištu, te Tko smo i kako se predstaviti svijetu. Na njima će sudjelovati i ministrica kulture Nina Obuljen-Koržinek, državna tajnica u MVEP-u Marija Pejčinović Burić, pomoćnik glavnog tajnika UN-a Ivan Šimonović, zastupnik u Parlamentu EU Tonino Picula, bivši predsjednik Ivo Josipović, ali i dizajner Davor Bruketa i predsjednik HGK Luka  Burilović. Predsjednica Republike Hrvatske Kolinda Grabar-Kitarović održat će izlaganje pod nazivom Hrvatska i svijet, geopolitički i geostrateški okvir Kako brendirati Hrvatsku, objasnit će Božo Skoko s Fakulteta političkih znanosti u Zagrebu Moć kreativnih industrija i promocija hrvatske kulture u svijetu tema je izlaganja Daniele Angeline Jelinčić s Instituta za razvoj i međunarodne odnose Zvonimir Frka Petešić, hrvatski veleposlanik u Maroku, govorit će o modernoj hrvatskoj javnoj diplomaciji