Odgovorno tvrdim da nijedna lipa građanima Zagreba nije naplaćena niti će biti naplaćena osim za otpad koji proizvedu, poručio je u srijedu zagrebački gradonačelnik Milan Bandić, komentirajući presude Visokog upravnog suda o nezakonitoj naplati odvoza otpada u Zagrebu. "Kad se napuni kanta, vozi se. Kad se ne napuni, nećemo voziti. A kada vozimo onda ćemo fakturirati i nijednu lipu nećemo povećati račune građanima. Očekujemo što prije uredbu Vlade te da ravnomjerno to provedemo u Hrvatskoj, a ne samo za grad Zagreb", izjavio je Bandić na konferenciji za novinare u Gradskoj upravi. Istaknuo je kako Grad tu javnu uslugu građanima pruža sukladno proceduri i zakonu te odlukama Gradske skupštine, istaknuvši da je Zagreb prvi u Hrvatskoj, bez obzira što nema takve uredbe Vlade, prešao s "kvadrata na volumen", odnosno s naplate odvoza otpada po četvornom metru stambenog ili poslovnog prostora na naplatu po volumenu otpada. "Sad smo mi krivi što smo za trećinu smanjili račune građanima, što smo prešli na volumen i što u prijelaznom rješenju ili 'grace periodu' implementacije dođe do određenih problema, pa je prije mjesec dana bilo previše u kantama smeća, a sada pljačkamo građane jer vozimo prazne kante. Pa molim vas lijepo, što je previše, previše je. Ja sam danas jako tužan", rekao je Bandić. Zagrepčanima je poručio da u stubištima zgrada ili u dvorištima obiteljskih kuća imaju pet kanti te počnu odvajati otpad. Voditeljici Čistoće Marini Lovrečki i predsjednici Uprave Zagrebačkog holdinga Ani Stojić Deban poručio je da pripreme Čistoću za preustroj - "da dvije trećine ljudi u Čistoći radi neki drugi posao, a ne da voze otpad". "Ako budemo imali ovih pet kanti doma, pa 'otpeljamo' na reciklažno dvorište ono što je za reciklažno dvorište, pa na 'zeleni otok' ono što je za 'zeleni otok', pa u kantu za papir ono što je za kantu za papir, i ostat će nam 15 do 20 posto smeća. I onda će umjesto sadašnja dva odvoza biti jedan, a dvije trećine šofera u Čistoći će morati raditi nešto drugo. I ja živim za taj dan. I vjerujte mi da će to za dvije godine biti praksa", naglasio je Bandić. Ana Stojić Deban najavila je da se za prazne stanove, koji su neuseljeni duže od tri mjeseca, više neće plaćati odvoz otpada, što je, rekla je, rezultat presuda Visokog upravnog suda. Naglasila je da će način obračuna otpada i cjenik ostati isti, ali da se odvoz otpada više neće moći naplaćivati po "zaduženom volumenu", nego po "stvarnom volumenu" spremnika, iako su ti "stvarni volumeni" mnogo veći od 80 litara koje su Zagrepčani uzeli kao mjeru za zaduženi volumen spremnika za pojedinačne korisnike, te od 60 litara za zajedničke spremnike. Ustvrdila je kako bi to značilo da bi se računi, kada bi se naplaćivali po stvarnom volumenu, povećali za onoliko za koliko je litara spremnik veći od tog "zaduženog volumena" spremnika, što Zagrebačkom holdingu nije prihvatljivo. Stoga će se, najavila je, u suradnji s nadležnim ministarstvom pokušati naći model kako se ne bi dogodilo da Zagrepčani dobiju puno veće račune nego što im je naložio sud. Stojić Deban je napomenula kako postoje tri presude Visokog upravnog suda - jedna se odnosi na određene nezakonitosti, odnosno neusklađenosti odluke Gradske skupštine, druga na neusklađenost cjenika, a treća na neusklađenost općih uvjeta podružnice Čistoća. Za tu treću presudu rekla je kako još uvijek nije sadržajno poznata.