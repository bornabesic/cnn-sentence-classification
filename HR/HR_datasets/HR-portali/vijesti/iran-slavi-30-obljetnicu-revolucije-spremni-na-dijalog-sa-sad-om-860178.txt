Uz okupljanje više desetaka tisuća ljudi u gradovima diljem zemlje, Iran u utorak obilježava 30. obljetnicu Islamske revolucije iz 1979., javlja agencija France Presse.  Prema snimkama državne televizije, sudionici proslave nosili su transparente s natpisom "Smrt Americi" i "Smrt Izraelu", a u rukama djece mogli su se vidjeti zeleni transparenti na kojima je pisalo "Hamnei, ja sam tvoj učenik", smjerajući na vrhovnoga iranskog vođu ajatolaha Alija Hamneija.  U Teheranu je postavljena replika rakete u prirodnoj veličini kakva je nedavno poslana u svemir kako bi postavila satelit u Zemljinu putanju. Na jednom natpisu se moglo pročitati: "Ovo je znanstveni i tehnološki napredak".  Isticao se i veći broj natpisa: "30 godina slobode, 30 godina ponosa".  Iran danas smatra da je predvodnik zemalja koje se protive imperijalizmu i nepravednu poretku u koji ga, kako tvrdi, guraju velesile u UN-ovu Vijeću sigurnosti.  - Nakon 30 godina jako sam ponosan. Mladi su u boljem položaju nego prije. Zemlja je jako napredovala i mi idemo za idealima imama Homeinija - rekao je Husein Gudarzi, 65-godišnji umirovljenik.  Prijestolnica Teheran ukrašena je iranskim zastavama otkako je počela proslava obilježavanja povratka ajatolaha Ruhollaha Homeinija, utemeljitelja Islamske Republike, iz progonstva 1. veljače 1979.  Dana 10. veljače obilježava se obljetnica početka opće pobune koja se završila pobjedom revolucije s obzirom da je vojska proglasila svoju neutralnost.  Islamska Republika, proglašena 1. travnja 1979., donijela je ustav na referendumu 12. prosinca iste godine.  (Hina) Iranski predsjednik Mahmud Ahmadinedžad izjavio je u utorak da će pozdraviti temeljitu promjenu u pristupu SAD-a prema Iranu i da je spreman za dijalog utemeljen na međusobnom poštovanju.- Nova američka administracija objavila je da želi promjenu i dijalog. Posve je jasno da stvarna promjena mora biti temeljita, a ne taktička. Jasno je i da iranski narod pozdravlja stvarne promjene - rekao je predsjednik Ahmadinedžad na skupu u povodu 30. obljetnice islamske revolucije. (H) 