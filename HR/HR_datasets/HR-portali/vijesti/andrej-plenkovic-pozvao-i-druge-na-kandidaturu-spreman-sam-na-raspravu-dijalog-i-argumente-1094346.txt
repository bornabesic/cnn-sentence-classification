Andrej Plenković, HDZ-ov eurozastupnik koji je najavio kandidaturu za predsjednika stranke, večeras je pozdravio odluku stranačkog vodstva o glasanju prema načelu "jedan član-jedan glas", što je nazvao jedinom logičnom odlukom. - Logično je da u ovim okolnostima, a osobito pred parlamentarne izbore, damo snažan legitimitet onom kandidatu koji će osvojiti povjerenje članova HDZ-a - rekao je Plenković gostujući na RTL-u. Plenković je rekao da je u ovom trenutku, kada se HDZ zbog "pogrešnih procjena vodstva stranke" našao u situaciji da se brzo mora pripremati za parlamentarne izbore, spreman staviti svoje znanje i iskustvo na raspolaganje za dobrobit građana. - Mislim da će biti dobro za stranku ako i drugi kolege, imamo puno kvalitetnih ljudi, istaknu svoju kandidaturu. Spreman sam na raspravu, dijalog i argumente - rekao je Plenković. Ponovio je da je HDZ stranka desnog centra i poručio da se ne osvrće na spinove onih koji žele da HDZ bude nešto drugo. - Imam misiju jačanja mainstreama, HDZ mora biti stranka koja će privlačiti manje partnere, a mi ćemo svoje koalicije graditi na konvergenciji programskih ciljeva i svjetonazorske orijentacije - rekao je Plenković. Dodao je će skupiti i one koji su desniji od njih te da će nakon unutastranačkih izbora s članicama Domoljubne koalicije vidjeti što dalje. 