Igor Kralj, Marko Prpić, Borna Filić, Goran Stanzl i Marko Mrkonjić fotoreporteri su s godinama iskustva i prijeđenim kilometrima iza sebe, ali njihovih pet radova koje smo odabrali među najboljima snimljenim tijekom 2016. godine slikovito govore kako u njima, osim neospornog talenta, još itekako ima znatiželje i žara. Baš kao što i neki od trenutaka uhvaćenih njihovim objektivima, koje danas objavljujemo, svjedoče da je fotografija za Pixsellove momke mnogo više od posla. Marko Prpić: Na vrhu nebodera malo smo se gurali za najbolju poziciju Prosvjed podrške cjelovitoj kurikularnoj reformi na Trg bana Josipa Jelačića u lipnju je u Zagrebu doveo desetke tisuća ljudi, a u nemogućoj gužvi probijao se i Pixsellov fotoreporter Marko Prpić. – Sjećam se da je bilo jako puno ljudi i da sam na leđima imao ogroman i jako težak ruksak. U jednom sam se trenutku sjetio da ću svu tu masu ljudi najbolje obuhvatiti objektivom ako se popnem na obližnji neboder. Platio sam kartu i kad sam došao na zadnji kat našao sam ondje gotovo sve kolege iz konkurentskih agencija koji su došli na istu ideju. Čak smo se malo naguravali tko će uhvatiti najbolju poziciju – sjeća se Marko koji je imao priliku raditi u sličnim uvjetima nakon povratka generala iz Haaga. No, tada je neboder bio zatvoren, pa je najbolju od najboljih ipak snimio nekoliko godina kasnije. Igor Kralj: Nadimak UFC borca u trenutku se učinio spasonosnim U boksačkoj dvorani u zagrebačkoj Heinzelovoj početkom travnja težak miris znoja i zvuk tupih udaraca: to se UFC borac Igor Pokrajac pripremao za predstojeći meč u zagrebačkoj Areni. Igor Kralj dobio je zadatak snimiti fotografiju, dobar portret koji će ilustrirati veliki intervju s našim popularnim borcem. – Kao i većina naših fotografija, i portret Igora Pokrajca nastao je na brzinu. On je jedva čekao da se vrati na trening, a mene su već pritiskale nove obveze toga dana. Tražio sam detalj koji će fotografiju u kratkom vremenu učiniti posebnom i tada se nasmijao. Njegov nadimak The Duke na štitniku prednjih zuba pokazao se spasonosnim – kaže Igor Kralj koji svoga imenjaka prati već deset godina, ali za ovako dobar rezultat suradnje dovoljan je bio samo trenutak. BMX vratolomija na mostu preko Drave u Markovu objektivu Odabir u Top 10 najboljih Pixsellovih fotografija osječki fotograf Marko Mrkonjić zaslužio je sjajnom fotografijom nastalom u svibnju kada je objektivom uspio uhvatiti svoga sugrađanina, BMX vozača Igora Vukadinovića, kako pokušava biciklom preskočiti most na Dravi. – Kada snimate nekoga tko jako dobro radi svoj posao onda sve ide lako. Ipak, trebalo nam je pola sata da budemo zadovoljni obavljenim poslom: njemu jer je uspio “poravnati” prednji i zadnji kotač u efektnu liniju, a meni jer sam uspio uloviti taj trenutak. Igorove vratolomije nešto su zaista posebno – kaže Marko Mrkonjić. Goran Stanzl: Kako mi je trenutak s košarkaškog terena uljepšao dan Bila je zadnja minuta prvog poluvremena košarkaške utakmice u zagrebačkom Domu sportova, a snage su u Eurokupu odmjerili Cedevita i MZT Skopje Aerodrom. Zadatak da snimi najzanimljivije trenutke utakmice pripao je fotoreporteru Goranu Stanzlu, kojemu su upravo takvi zadaci među najdražima. – Ide akcija, lopta bježi, igrači se naguravaju a vi ih s fotoaparatom pratite gotovo kao snajperist i čekate svoj trenutak. Ja sam svoj dočekao. Čim sam okinuo, znao sam da da je to – to. Odmah sam pregledao seriju ispucanih fotografija i uvjerio se da sam uspio zabilježiti taj neobičan trenutak. Inače volim sport i privatno i profesionalno, dinamičan je i izazovan. Na košarkaškim utakmicama naslikao sam se skokova i šuteva, ali takvo što još nisam ulovio. Ovaj trenutak uljepšao mi je dan – ispričao je Pixsellov fotoreporter Goran Stanzl. A mi bismo tek dodali: uljepšao je dan... ne samo sebi. Borna Filić: Najbolja od najboljih ispala je zadnja, ona ‘brzinska’ fotka U veljači, Borna Filić dobio je zadatak fotografirati velikog Paola Magellija, koji se nakon nekoliko godina izbivanja vratio na zagrebačku kazališnu scenu s predstavom “Žena“. Snimanje je, sjeća se Borna, naručila urednica kulture u Večernjem listu. >> Kako su nastale najbolje fotografije Pixsella 2016. 