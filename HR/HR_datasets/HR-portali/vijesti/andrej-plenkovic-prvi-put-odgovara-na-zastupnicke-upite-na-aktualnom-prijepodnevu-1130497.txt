Aktualnim prijepodnevom, u kojemu na zastupničke upite prvi put odgovaraju premijer Andrej Plenković i članovi njegove Vlade, Hrvatski sabor danas je započeo novu, drugu redu sjednicu u sadašnjem sazivu. Želju da premijeru, odnosno nekome od ministara postavi pitanje, iskazao je 41 zastupnik.  Sjednica bi trebala trajati do 15. prosinca, odnosno ustavnog roka za redovno zasjedanje, a do tada zastupnike očekuje iznimno opsežan posao. Sabor, naime, treba donijeti državni proračun za iduću godinu, rebalansirati ovogodišnji, donijeti paket od 15 zakona koji su dio porezne reforme, a koja će se primjenjivati od početka iduće godine. U nastavku pratite tijek događaja: 13.10 – Premijer Andrej Plenković žustro je odgovorio zastupnicima SDP-a koji su ga prozvali zbog odobravanja pridruživanja stranke srbijanskog premijera Aleksandra Vučića u obitelj Europske pučke stranke, čiji je član i HDZ.  – Naravno da ću vam odgovoriti. Moram reagirati na vaš način zaključivanja, vrlo ste kreativni, prekreativni da zaključite kako nas treba napadati zbog toga. Zar želite ugroziti odnose Hrvata i Srba? Neće vam uspjeti, nećete utjecati na našu politiku – poručio je Plenković. 12.22 – Ivan Vilibor Sinčić iz Živog zida ministra financija je pitao za oprost dugova koji se omogućuje poreznom reformom, odnosno kome će se to omogućiti. Ministar Zdravko Marić podsjetio je na preporuku Vijeća EU, prema kojoj se treba smanjiti teško naplative ili nenaplative kredite i potraživanja. – Predlažemo to kao jednokratnu mjeru koja kreditnim institucijama daje mogućnost otpisa nenaplativih kredita. To znači konačni otpust dugova hrvatskih građana i poduzetnika, ali teško je ocijeniti u kojem obujmu će se banke koristiti tom mogućnosti – kaže Marić te dodaje kako je riječ o trajnom brisanju dugovanja. Sinčić mu je uzvratio kako je hrvatski poduzetnik jako širok pojam, pa ga zanima je li to magnat ili početnik. – Ja se bojim da nas čeka još jedan slučaj predstečajnih nagodbi jer se čini da svakih nekoliko godina treba nekome praštati dugove – kazao je Sinčić te zatražio jasne kriterije kome se mogu otpisati dugovi. 11.51 – Plenković je Jovanoviću uzvratio neka SDP pogleda u svoje dvorište jer i oni imaju optuženih gradonačelnika. HSS-ov Krešo Beljak pitao je premijera i ministre imaju li podatke koliko je ljudi iselilo iz Hrvatske, imaju li podatke o njihovoj strukturi te što će poduzeti da ne bismo uvozili stanovništvo jer nećemo imati dovoljno aktivnog stanovništva koje bi plaćalo poreze. Traži imenovanje kriznog demografskog stožera. – Ovo je pitanje na tragu ambicija ove Vlade da tu temu stavi u fokus našeg rada. Prvi upit koji sam kao premijer postavio bio je imamo li točan podatak o broju iseljenih. Ti podaci variraju, nema preciznog broja. Učinit ćemo sve da uskoro dobijemo točan podatak. Stavit ćemo akcent na to da Hrvatska u iduće četiri godine ostvari gospodarski rast i razvoj, a to je jedini preduvjet da mladi ostanu ovdje – uzvratio je premijer te dodao kako će Vlada sve raditi da se val iseljavanja zaustavi i to mjerama koje će imati gospodarski karakter – a tu je, dodaje, potrebna suradnja sa svim strankama. Beljak je uzvratio premijeru kako lijepo govori kao pravi političar, pa ga lijepo moli da makne politiku s tog pitanja jer je to pitanje za struku. Hrvatski narod preživio je 1000 godina pod tuđincima, nemojte dopustiti da ne preživimo svoju vlastitu vladu, apelirao je Beljak. 11.40 – SDP-ov Željko Jovanović komentirao je tek dignutu optužnicu protiv Božidara Kalmete. – Upozoravao sam više puta ovdje u Saboru na dvostruko bojenje tunela, pitao sam o tome i sve vaše prethodnike, ali nikada nisam dobio konkretan odgovor. Ovo su teške optužbe na račun Kalmete, i svuda u svijetu ljudi s takvim optužbama odmah odu s dužnosti. S obzirom na vaš slogan "vjerodostojno" i vašu želju da se odmaknete od prošlosti HDZ-a, pitam se jeste li pozvali Kalmetu na razgovor i zatražili da podnese ostavku – pitao je Jovanović te dodao i pitanje je li premijer pogledao taj film Prometna renesansa koji će, tvrdi, dobiti Oscara za najgori film. – On nije zastupnik u Saboru, nije član Predsjedništva HDZ-a, gradonačelnik je 3,5 godine. Ja očekujem da u ovim novim okolnostima prvo o toj temi raspravi županijski odbor HDZ-a, pa izvijesti Predsjedništvo stranke i onda ćemo vidjeti što se događa i razgovarati s Kalmetom. Postoji presumpcija nevinosti, bilo je slučajeva kada je izvršen veliki pritisak na dužnosnike, a dobili su kasnije oslobađajuće presude – kazao je Plenković te dodao kako nije izgledno da će Kalmeta ponovno biti kandidat HDZ-a za gradonačelnika. Jovanović nije zadovoljan odgovorom te podsjeća kako je bivši predsjednik HDZ-a Tomislav Karamarko bio najavio da će, ako USKOK podigne optužnicu, Kalmeta morati podnijeti ostavku na sve dužnosti u stranci. – Tako je govorio stari HDZ, a vaša priča o novom licu HDZ-a samo je bajka – ustvrdio je Jovanović. 11.25 – SDP-ov Predrag Matić podsjetio je na posljednju sjednicu Vlade koja se održala u Vukovaru, gdje su dana velika obećanja tom gradu, a nakon toga sudjelovalo se u koloni sjećanja za sve žrtve tog grada heroja. – Narodski rečeno, pustili ste suzu za Vukovar i to pozdravljam. Nezabilježeno je ostalo da ste dva dana prije te sjednice Vlade u veliku obitelj pučana primili Srpsku narodnu stranku koju predvode Šešelj, Vukovarski krvnik, Tomo Nikolić, srpski dobrovoljac i vojvoda Vučić. Koji je onda pravi HDZ? – zanimalo je Matića. Srpska narodna stranka koju vodi Aleksandar Vučić 2013. podnijela je zahtjev za status u EPP-u, odgovorio je. – Godinama se o tome razmišljalo, analizirao se njihov program, statut, ciljevi. Stav HDZ-a o pridruženom članstvu SNS-a vrlo je jasan, mi smo bili suzdržani u petom mjesecu, a to ponovili i na sjednici EPP-a 15. studenog. Bili smo jedina politička snaga koja je imala takav stav i Dubravka Šuica ga je jasno artikulirala. Rekli smo da Srbija mora riješiti niz pitanja iz vremena velikosrpske agresije na Hrvatsku, a to se odnosi na pitanje nestalih, hibridnog zakona univerzalne jurisdikcije. Također smo naznačili da moramo riješiti sva bilateralna pitanja koje se odnose na granicu i prava hrvatske manjine u Srbiji, a jasno smo rekli da smo suzdržani jer želimo biti Vlada koja će riješiti probleme sa Srbijom, imati dijalog čvrsto na liniji zaštite nacionalnih interesa. Naš je stav bio jasan i principijelan – kazao je Plenković te dodao kako će se riješiti sva otvorena pitanja. Matić je uzvratio kako je zadovoljan odgovorom jer nije rekao ništa netočno, no dodao je kako je HDZ mogao biti i protiv, jer se ionako ništa ne bi mijenjalo. – Možda to niste rekli nekim svojim kolegama kao što su Đakić, Culej ili Glasnović, oni su sad pobratimi sa Šešeljem, Vučićem i Nikolićem, i na to mogu reći samo "mašala" – zaključio je Matić 11.05 – Romana Jerković (SDP) rekla je da stanje u znanosti i obrazovanju nikad nije bilo gore te da ulažemo upola manje od zemalja članica EU, a Plenkovića je pitala gdje je nestala Kurikularna reforma i je li moguće da se od nje odustalo. Plenković je odgovorio da reforma, naravno, nije stala. – Sasvim je jasno iz programa Vlade da će znanost i obrazovanje biti naš prioritet. Razlog je jednostavan, odnosi se na našu budućnost, djecu, konkurentnost, sposobnost da se prilagođavamo globalnim i europskim trendovima, da izgrađujemo mlade ljude koji će biti sposobni na tržištu rada – rekao je Plenković. Naglasio je da će postizanje konsenzusa o reformi biti temeljni cilj te da očekuje doprinos kolega iz oporbe i svih koji tu mogu dati obol. – Gospodine Plenković, kucate na otvorena vrata – odgovorila mu je Jerković, dodajući da je dobru priliku već propustio te da je u Poreznoj reformi imao priliku predložiti olakšice za investicije u znanost i obrazovanje. 10.53 – Boris Miletić (IDS) izrazio je zabrinutost zbog povećanja PDV-a u turizmu, a Plenković mu je odgovorio da je to samo jedan segment cjelovite reforme koja sadrži niz kvalitetnih rješenja i koja će pridonijeti rješenju tri temeljna cilja – veći dohodak većine građana, rasterećenje poduzetnika i održivost javnih financija. Naglasio je da je postojeća stopa na smještaj u turizmu ostala na razini od 13 posto, a dio povećanja stope PDV-a na 25 posto u ugostiteljstvu treba gledati s drugim aspektima reforme. Rekao je da komparativne analize pokazuju da je Hrvatska u turizmu izrazito konkurentna. – Slažem se da je strategija razvoja turizma bila bitna i neovisno o globalnom ozračju, neovisno o sigurnosnom pitanju na Sredozemlju, učinit ćemo sve kako bi se pripremila još jedna kvalitetna sezona koja će imati brojeve, ja se nadam, i bolje nego što su bili ove godine – rekao je Plenković. 10.45 – Josip Đakić (HDZ) pitao je ministra branitelja Tomu Medveda o donošenju Jedinstvenog zakona o hrvatskim braniteljima i stradalnicima Domovinskog rata te zaštiti branitelja od progona agresorskih i poraženih struktura. Medved je rekao da je izrada teksta zakona završena te da je trenutačno u postupku usklađivanje s ostalim ministarstvima. – Cilj je zakona puna zaštita digniteta Domovinskog rata, objedinjavanje svih statusnih i materijalnih prava branitelja i članova njihove obitelji, osiguravanje jedinstvene politike Vlade prema braniteljima radi sveobuhvatne skrbi i ostvarivanja svih materijalnih i statusnih prava. Nakon usklađivanja s ministarstvima, planira se u prosincu 2016. godine prijedlog teksta zakona uputiti na javnu raspravu, a nakon toga u redovitu saborsku proceduru – rekao je Medved. 10.40 – Premijer je, odgovarajući na pitanje Roberta Jankovicsa, zastupnika mađarske manjine, rekao da je pitanje Koridora 5c važno za Baranju, Slavoniju i ukupno prometno povezivanje Osječko-baranjske županije. Ukupan iznos sredstava nešto je viši od 600 milijuna kuna, a očekuje se djelomično financiranje kroz europske fondove. – Intencija Vlade jest da se taj projekt realizira do kraja 2020. godine – rekao je Plenković. 10.36 – Majda Burić (HDZ) postavila je pitanje Tolušiću o teškoj situaciji Gorskom kotaru i pritom kritizirala upravu Hrvatskih šuma. – Postigli smo sporazum s upravom i ona je prošli tjedan stavila mandate na raspolaganje, naravno bez isplate bonusa, iako ti ugovori više govore o onome tko ih je ugovarao i sklapao, a to je bivši ministar poljoprivrede. Za mene je to nemoralno, vjerojatno i nezakonito, i to je nešto što neću potpisati – rekao je Tolušić. Dodao je da Hrvatske šume financijski dobro posluju, ali da bi se o načinu upravljanja dalo raspravljati. Izrazio je nadu da će se nova uprava odgovornije ponašati prema krajevima poput Gorskog kotara. 10.30 – Ministar poljoprivrede Tomislav Tolušić rekao je, odgovarajući na upit Josipa Križanića (HDZ) o uvozu jeftine hrane, da službene kontrole u domaćoj proizvodnji postoje od samog početka te da su vrlo rigorozne, a da kontrola na granicama može biti još rigoroznija te da će se za to pobrinuti. – Nema robe izvan zemalja EU koja ulazi na tržište, a da nije pregledana. Kada govorimo o robi iz EU, to se ne smatra uvozom i tu Ministarstvo poljoprivrede radi analizu nasumice – rekao je Tolušić. Rekao je da se ne sprečava uvoz, već da pokušavaju na tržištu imati kvalitetnu hrvatsku i uvoznu hranu. – Hrvatski građani i javnost moraju znati što kupuju, od koga kupuju i je li to kvalitetno – zaključio je. 10.18 – HDSSB-ov Josip Salapić kao Slavonac premijera je pitao kakva je dinamika Projekta Slavonija, i što se očekuje za svih pet slavonskih županija. – Mi smo u kampanji naglasili da je za novu Vladu Slavonija prioritet. Svjesni smo gospodarskih poteškoća i vrlo nepovoljnog demografskog trenda, i to se vidi i u kadroviranju naše Vlade. Želimo osigurati 2,5 milijarde eura za projekte u pet slavonskih županija, iskoristit ćemo sve instrumente i alate u poljoprivrednoj politici kako bi mladi odlučili ostati u Slavoniji. Pristupit ćemo i izradi novog indeksa razvijenosti, čime ćemo spriječili siromaštvo i iseljavanje – naglasio je premijer. Salapić je uzvratio kako se nada da ovo neće ostati samo prazne riječi, kao što se pokazalo s obećanjima svih prethodnih vlada.    10.10 – HDZ-ov Drago Prgomet premijera Plenkovića je pitao oko uhićenja branitelja u Orašju. – Ovaj je događaj otvorio toliko pitanja, komentara da je to fijasko naših službi, poruka BiH da ne budemo promotor ulaska BiH u EU te najava podizanja neselektivnih optužnica. Što ćete poduzeti s time u vezi? – zanimalo je Prgometa. Premijer mu je odgovorio kako je otvorio jedno od najvećih političkih pitanja s kojim je ova Vlada suočena. – Činjenica je da su uhićenja u BiH došla 2,5 dana nakon mog službenog posjeta toj zemlji, to je indikativan tajming. Riječ je o kaznenim djelima koja su se dogodila prije 23 godine. Jasan stav Vlade i Sabora jest da svaki zločin treba biti istražen, a počinitelji za ta djela trebaju odgovarati. Hrvatska je protiv orkestriranih tajminga, selektivnog pristupa optuženicima i kaznenim djelima – kazao je premijer te dodao kako se pravosudna suradnja dviju zemalja odvijala na razne načine. Pružit ću konzularnu pomoć našim optuženicima, osnovano je Povjerenstvo koje vodi ministar Medved, obnovili smo Savjet za suradnju s međunarodnim kaznenim sudovima, nabrajao je Plenković te dodao kako će se usprotiviti svim falsifikatima kojima se uznemiruju članovi Vlade.    10.00 – Mostov Nikola Grmoja ministra zaštite okoliša Slavena Dobrovića tražio je da pojasni stanje oko poticanje obnovljivih izvora energije u Hrvatskoj. Odgovorio je kako je to potrebno i poželjno. – Međutim, problem koji imamo vezan je uz način na koji je regulirano pitanje integracije obnovljive energije, pa postoje povlašteni ugovori prema kojima se po povlaštenim cijenama prodaje ta energija. Isplaćuje se visoki iznos za električnu energiju, to se namiruje iz dvaju izvora, sad se događa neravnoteža jer je broj ugovora, odnosno količina proizvedene energije u velikom porastu, a to će iduće godine biti još jači problem – objasnio je Dobrović te zamjerio loše izmjene zakona zbog kojeg smo suočeni s velikom neravnotežom. Zato će se, dodaje, predložiti prijelazno razdoblje kako bi se ispunile ugovorne obveze, a udar na potrošače bio manji. – Koristit ćemo se svim mogućim mehanizmima, radit ćemo na burzi električne energije, analizirat ćemo sve te ugovore jer postoje čvrste indicije da je bilo i pogodovanja – zaključio je Dobrović. HDZ-ova Željka Josić ministra zdravstva Milana Kujundžića pitala je je li sanitarna inspekcija postupala po zakonu kada je posljednjih dana zatvarala ugostiteljske objekte zbog pušenja. – Svi ćemo se složiti da je duhanski dim štetan te da se zakona treba držati. Ovdje je riječ o četiri ugostiteljska objekta, vlasnici su ranije bili upozoreni, no nastavili su kršiti zakon pa su primijenjene najblaže mjere zatvaranja lokala na osam dana, a to je nježna pedagoška mjera – rekao je Kujundžić te dodao kako treba uvažavati zdravlje drugih. 9.54 – Prvo pitanje Plenkoviću postavio je SDSS-ov Milorad Pupovac koji je premijera morao, kako je rekao, nažalost pitati što je sa sanacijom niskonaponske mreže koja je trebala biti gotova do 2009., a nije. Ni HEP ni ministarstva od 2011. nisu ni kune dali da se u 83 sela i zaseoka, mahom povratnička srpska, dovede struja. – Upoznat sam s tim problemom, nedovoljno brzom elektrifikacijom područja koja su stradala u ratnoj agresiji. Nažalost, taj proces nije dovršen. Moja Vlada svjesna je tog problema, Ministarstvo regionalnog razvoja potrudit će se da se to riješi. Taj je proces prespor i to je zadaća koju ćemo dati Ministarstvu i HEP-u da se ispuni plan koji je trebalo realizirati – odgovorio je Plenković. 9.47 – Branko Bačić rekao je da je Klub zastupnika HDZ-a protiv primjene hitnog postupka u slučaju Prijedloga Zakona o izmjeni Zakona o PDV-u na prijedlog SDP-a. Milanka Opačić (SDP) odgovorila je da se sporni dio tog zakona, u kojemu bi se dadilje oslobodilo plaćanja PDV-a, ne može mijenjati putem amandmana. Na kraju je sa 70 glasova protiv odbijen prijedlog da taj zakon ide po hitnom postupku. 9.40 – Zapisnik je usvojen, nije bilo primjedbi. >> Pernar izvrijeđao Hanžekovića jer ga tuži zbog klevete >> Pernar, Maras, Glasnović i Bulj postali su novi vladari Sabora 