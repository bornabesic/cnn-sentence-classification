Foto:FaH ZA MILANA Bandića prioriteti su projekti u poljoprivredi, sportu, demografiji i socijalnoj skrbi, dok su za Anku Mrak Taritaš primarni obrazovanje, zbrinjavanje otpada i urbanizam. Ako se gledaju najbitnije poruke dvaju kandidata u drugom krugu za gradonačelnicu, odnosno gradonačelnika Zagreba, čini se da su ovo glavni prioriteti dvaju pretendenata na gradonačelničku poziciju.   Bandić tako promovira novu žičaru za Snježnu kraljicu i nove tramvajske stanice, ali i nove stanove za mlade obitelji te nakon fontana i spomenike prvom hrvatskom predsjedniku i Domovini. Anka Mrak Taritaš "gura" izgradnju čak triju novih postrojenja kako bi se riješio problem smeća te potpuno novo prometno rješenje Grada Zagreba. Krenimo redom, prema 10 glavnih točaka programa Milana Bandića i Anke Mrak Taritaš.   MILAN BANDIĆ     1. POLJOPRIVREDA    Razvoj poljoprivrede, šumarstva i ruralnog prostora važan je segment Bandićeva programa 2017.-2021. Razvoj podrazumijeva potpore za održavanje i uređivanje poljoprivrednog zemljišta, kao i za pošumljavanje i stvaranje šumskih područja.    2. SPORT    Sport se nalazi na vrhu prioriteta Bandićeva programa, a prvi projekt u tom dijelu je obnova Doma sportova te, kako stoji u programu, novi "atletski stadioni, klizališta i bazeni".    3. DEMOGRAFIJA I SOCIJALNA SKRB    Demografska strategija imperativ je Bandićeve politike. Odnosno, barem to tako Bandić predstavlja nizom mjera, od stambene strategije i priuštivosti stana pa do naknade za prvo dijete od 1800 kuna, za drugo dijete 3600 kuna, dok za treće i svako daljnje dijete roditelja 54.000 kuna. Tu je i pomoć za obitelji s troje i više djece u mliječnoj hrani i obiteljskim paketima te pravo na besplatno ljetovanje.    4. ZDRAVSTVO    Uvođenje cjelovitog registra ljudskih potencijala u smislu planiranja specijalizacija koje su potrebne i cjelovita informatizacija sustava zdravstva prioriteti su Milana Bandića u dijelu programa za zdravstvo.    5. ZNANOST    Bandić podržava projekte inovativnih tehnologija u informatičkoj industriji, zaštiti okoliša, zdravstvu, farmaceutskoj industriji, turizmu, prometu, poljoprivredi i novim "zelenim" industrijama. Tu je i osiguranje sredstava za stipendije izvrsnim studentima i doktorandima te osiguranje stambenih jedinica za mlade izvrsne znanstvenike.   6. PODUZETNICI    "Prostor, mentoriranje i financiranje", tri su ključne stvari kojima bi se podržao razvoj, kako kažu, "Startup scene Grada Zagreba". Poduzetnicima se obećava skoro 40 milijuna kuna za bespovratne potpore.    7. KULTURA    "Izgradnja nove opere" nameće se kao prioritet Bandićeva programa, ali i nove zgrade Gradske knjižnice na prostoru Paromlina. "Povratak vinograda u centar grada" također je jedan od kulturnih projekata.    8. ZAŠTITA OKOLIŠA   Uspostavljanje energetskog informacijskog sustava Grada Zagreba i komunikacijske strategije o energiji i klimi dio je Bandićeva programa koji se tiče zaštite okoliša, a prvenstvo se oslanja na "racionalno korištenje prirodnih resursa i energije".   9. TURIZAM    Izgradnja kongresnog centra jedan je od prioriteta Bandićeva programa koji se tiče turizma. Veliki dio programa razvijanja turizma svodi se na jačanje Zagreba kao turističkog brenda.     10. OBRAZOVANJE I MLADI   "Izrada školskih odora kao izraz posebnosti svake škole i svakog razrednog odjeljenja, također u cilju smanjenja socijalnih razlika u našim školama", ističe se u Bandićevom programu za obrazovanje i mlade, u kojem stoji da će se poticati mladi na sudjelovanje "na međunarodnim natjecanjima".    ANKA MRAK TARITAŠ   1. OBRAZOVANJE    Za Anku Mrak Taritaš minimum bi bio dovoljan broj vrtića za svu djecu te da se nastava održava u jednoj smjeni u svim školama. Neće se ukidati "besplatni" udžbenici kao ni subvencionirane cijene vrtića.     2. OTPAD   Za rješavanje problema otpada u Gradu Zagrebu trebalo bi graditi postrojenja i to odmah najmanje tri: postrojenje za sortiranje odvojeno sakupljenog otpada, postrojenja za biološki obradu odvojeno prikupljenog bio otpada i postrojenja za obradu miješanog komunalnog otpada nastalog na području Grada Zagreba. Naravno, tu je i centar za gospodarenje otpadom Grada Zagreba i nove energane. Zalaže se i za to da se otpad plaća po količini, a ne po kvadraturi.    3. URBANIZAM   Svakako će se ići prema promjeni Gradskog urbanističkog plana, no i obnovi zapuštenih i zanemarenih javnih prostora, kao što je kompleks Gredelja, u kojem bi mogao biti novi autobusni, ali i željeznički kolodvor. Paromlin bi bio za kulturu, a Badel u Šubićevoj poslovno-stambeni prostor.    4. KULTURA   "Razdvojiti sektor kulture od sektora obrazovanja i sporta i ustrojiti Ured za kulturu kao samostalni ured", prvi je cilj kulture politike.    5. HOLDING    Restrukturiranje Zagrebačkog holdinga dovelo bi do oslobađanja sredstava za veća ulaganja u infrastrukturne objekte kao što su nove prometnice, novi Jarunski most, izgradnja škola, vrtića, zgrade opere, saniranje Paromlina, ukopavanje željezničke pruge i denivelacija glavnih prometnica. No ono što je puno važnije je to da bi se provedbom detaljnog plana reorganizacije Holdinga omogućilo i smanjenje prireza.   6. PROMET   Osnivanjem samostalnog ureda za promet radilo bi se na općoj reorganizaciji prometa u Zagrebu, no prioritet je razvoj javnog gradskog prijevoza putnika, razvoj i promoviranje biciklizma, implementacija inteligentnih transportnih sustava te poticanje intermodalnosti.   7. IMOVINA    Kada se zna da je zadnji Izvještaj o stanju imovine Grada Zagreba izrađen još 2013. godine, kao i o velikom broju kaznenih prijava te nalaza Državne revizije, jasno je kako se imovina Grada Zagreba našla među 10 prioriteta Anke Mrak Taritaš. Planira se izrada novih planova i pisane procedure za najam stanova, davanje u zakup poslovnih prostora, prodaju, davanje na korištenje i ostalih oblika raspolaganja imovinom.     8. SOCIJALNA POLITIKA   "Zagreb one Stop" osnova je socijalne politike Mrak Taritaš, a ti programi omogućili bi univerzalnu naknadu dostatnu za život u Zagrebu. Starije sugrađani mogu računati na unaprjeđenje kapaciteta i kvalitetu domova za starije, a u okviru projekta "One Stop - stariji sugrađani" centar usluga za starije. U sklopu "One Stop udruge" planira se i Fond za osiguravanje likvidnosti udruga. Program "Zagreb za djecu" bavio bi se praćenjem i podrškom svakog djeteta u riziku od siromaštva i socijalne isključenosti.   9. PAMETNI GRAD   Masovno korištenje suvremenih tehnologija i inovacija za osiguravanje veće kvalitete života, od prometa, preko komunalnih problema od rješavanja birokracije.    10. DECENTRALIZACIJA   Prioritet bi bila decentralizacija na gradske četvrti koja bi podrazumijevala veću autonomiju pojedinih dijelova grada.