Sjedinjene Države u četvrtak su bacile masivni GBU-43, najveću nenuklearnu bombu koja su ikad iskoristile, na područje istočnog Afganistana u kojem se nalaze militanti Islamske države, objavila je američka vojska. Bio je to prvi put da je SAD upotrijebio bombu te veličine u sukobu. Ona je bačena iz zrakoplova MC-130 na okrug Achin u provinciji Nangarhar koja se nalazi u blizini granice s Pakistanom, otkrio je glasnogovornik Pentagona Adam Stump. Poznat i kao "majka svih bomba", GBU-43 je težak gotovo 11 tona, navođen je GPS sustavom, te je prvi put testiran u ožujku 2003., samo nekoliko dana prije početka rata u Iraku. Sigurnosna situacija u Afganistanu i dalje je neizvjesna. Brojne militantne skupine bore se za teritorij nakon više od 15 godina od američke invazije kojom je zbačena talibanska vlada. General John Nicholson, zapovjednik američkih i međunarodnih snaga u Afganistanu, istaknuo je kako je bomba bačena na sustav spilja i bunkera u kojima su smješteni borci Islamske države u Afganistanu. Ne zna se koliku je štetu ona proizvela. Stringer/File Photo / REUTERS Glasnogovornik Bijele kuće Sean Spicer svoje je svakodnevno obraćanje o aktualnim vijestima u četvrtak započeo informacijama o tom oružju, te je rekao kako je SAD "ciljao na sustave tunela i spilja koji su borcima Islamske države omogućavali da se slobodno kreću, te im olakšavali da napadaju američke vojne savjetnike i afganistansku vojsku u tom području". Prošlog je tjedna u istom okrugu ubijen američki vojnik kojeg je pogodila bomba dok je provodio operaciju protiv Islamske države. "SAD ozbiljno shvaća borbu protiv IS-a, a kako bi porazili tu skupinu moramo im oduzeti operativni prostor, što smo i učinili", naglasio je Spicer. Otkrio je kako je bomba koju je opisao kao "veliko, moćno i precizno navođeno" oružje bačena u oko 19 sati po lokalnom vremenu, te da je SAD poduzeo sve potrebne mjere kako bi izbjegao stradanje civila i kolateralnu štetu. Američki dužnosnici prenose kako obavještajne informacije sugeriraju da su militanti Islamske države u Afganistanu smješteni većinom u Nangarharu i susjednoj provinciji Kunar. Američki dužnosnici procjenjuju da se u toj srednjoazijskoj državi nalazi oko 700 boraca Islamske države, dok Kabul smatra da ih je oko 1500. Protiv Islamske države bore se i afganistanski Talibani koji paralelno pokušavaju i zbaciti vladu u Kabulu koju podržava SAD.