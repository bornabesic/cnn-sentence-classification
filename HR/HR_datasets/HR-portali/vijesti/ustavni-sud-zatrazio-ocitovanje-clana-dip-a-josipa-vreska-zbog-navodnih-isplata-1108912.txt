Ustavni sud RH zatražio je očitovanje člana Državnog izbornog povjerenstva Josipa Vreska u vezi s navodnim isplatama austrijske Hypo Alpe Adria Banke i nakon što utvrdi sve relevantne činjenice Ustavni sud će dovršiti postupak u što kraćem roku, objavio je večeras HTV izjavu iz Ureda predsjednika Ustavnog suda, u čiju je nadležnost pala odluka nakon raspuštanja Sabora. Iz Ustavnog su dodali da protiv ustavnoga suca Davorina Mlakara, čije se ime također spominje u aferi Hypo, nije pokrenuta nikakva procedura niti je Ustavni sud primio ikakve službene informacije od nadležnih službi, javio je HTV. HTV je također objavio transkript iskaza trećeg svjedoka u aferi Hypo Danijela Ropuša, u kojem je on potvrdio da je primio 210.000 eura, koje je smatrao nagradom za pomoć u prenamjeni zemljišta koje je Hypo banka kupila u Šimunima na otoku Pagu. Glavni državni odvjetnik Dinko Cvitan u četvrtak je u vezi s navodnim isplatama austrijske Hypo Alpe Adria Banke ustavnome sucu Davorinu Mlakaru, članu Državnog izbornog povjerenstva Josipu Vresku te Danijelu Ropušu rekao da DORH obavlja odgovarajuće provjere. Na novinarsko pitanje o mogućem pokretanju postupka u Hrvatskoj u slučaju isplate po 210 tisuća eura Hypo Alpe Adria banke Mlakaru, Vresku i Ropušu, o čemu se u Austriji vodi sudski postupak, Cvitan je odgovorio kako o tim predmetima neće govoriti te da može reći samo da državno odvjetništvo obavlja odgovarajuće provjere.  Za usluge u prenamjeni poljoprivrednoga zemljišta u građevinsko u Šimunima te zbog utjecaja na čelnike HNB-a pri davanju suglasnosti za prodaju Hypo banke bavarskoj BLB banci, toj je trojici prije desetak godina navodno isplaćeno po 210 tisuća eura, prvi je prije dva mjeseca, objavio je HTV.   HTV je naveo i da je član DIP-a Josip Vresk u sklopu sudskog postupka koji se vodi na Zemaljskom sudu u Klagenfurtu protiv bivšeg čelnika Hypo Alpe Adria banke Josefa Kirchera zbog otuđivanja 1,7 milijuna eura austrijskim istražiteljima priznao da je primio novac od Hypo banke za određene projekte u Hrvatskoj i utjecaj na HNB, i to kad je već bio član DIP-a.  HTV je također s njemačkoga prenio prijevod navodnoga Vreskova priznanja u Austriji o primanju mita, u kojem je naveo da je od Alexa Kropiuniga od kraja 2006. do svibnja 2007. tri puta dobio po 70.000 eura u gotovini. >> Ustavni sud i DIP kompromitirani, a svi o tome šute!? 