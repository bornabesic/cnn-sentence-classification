Prema rezultatima DIP-a u 22 sata, trenutno stanje za županije je takvo da HDZ vodi u njih čak 12, dok ih SDP  za sada drži tek 5.  U Krapinsko-zagorskoj županiji vodi Željko Kolar s 59,47% ispred liste SDP-a, HNS-a, HSU-a i Laburista te će pobjedu moći proslaviti vjerojatno već u prvome krugu. U Zagrebačkoj županiji vodi Stjepan Kožić sa 52,56 % glasova ispred liste HSS-a, SDP-a, HNS-a i Laburista, a drugom krugu još se nada Vladimir Bregović s 26,33 % podrške ispred HDZ-a, HSU-a i HSLS-a. Ivo Žinić (HDZ) vodi u Sisačko-moslavačkoj županiji sa 50,99%, dok je drugi SDP-ov Zdenko Vahovec sa 16,10% te je pitanje hoće li Žinić završiti sve u prvom krugu, ili će u drugom krugu tražiti potvrdu pobjede protiv Vahovca. U Karlovačkoj županiji vodi HDZ-ov Damir Jelić s 51 % potpore, a prati ga SDP-ov Ivan Vuković s puno manjih 20,40%. U Varaždinskoj županiji vodi Predrag Štromar (HNS) kojeg podržavaju i SDP, HSS, HSU i laburisti sa 40,41%, a u drugom krugu će snage odmjeriti Alenom Runcom (HDZ) ili Radimirom Čačićem (Reformisti) koji su na 25 posto podrške. U Koprivničko - križevačkoj županiji u drugi krug idu Darko Koren (Mreža) koji ima HDZ-ovu podršku te Slavko Tucaković s 28 posto. Iznenađujuće je što nezavisni Željko Lacković nije ušao u drugi krug, a vjerojatno mu je naštetila politika na državnoj razini, odnosno njegova podrška ministru Zdravku Mariću. U Bjelovarsko-bilogorskoj županiji vodi Damir Bajs sa 50,53% ispred široke liste koju podržava i SDP. Pitanje je hoće li sve riješiti u prvom krugu, ili će u drugi krug protiv Miro Totgerelija (HDZ) s visokih 40 posto podrške. SDP-ov Zlatko Komadina će ipak zadržati utvrdu u Primorsko-goranskoj županiji te je trenutno na 52 % glasova, dok je HDZ-ova Majda Burić na 26,65 % podrške i visi joj drugi krug. Darko Milinović (HDZ) je sve riješio u prvom krugu u Ličko-senjskoj županiji sa 57,8 % podrške. HDZ-ov Igor Andrović je s  56,97 % osvojenih glasova birača na pragu pobijede u prvom krugu u Virovitičko-podravskoj županiji. Danijel Marušić (HDZ) je s preko 54 posto osvojenih glasova također na pragu pobijede u prvom krugu u Brodsko-posavskoj županiji. Velika bitka vodi se u Zadarskoj županiji gdje Božidar Longin trenutno osvaja 50,93 %, dok se za drugi krug bori Renata Sabljar-Dračevac s 19,30 % podrške.  Ivan Anušić (HDZ) s 38,70% osvojio je najveći broj glasova u Osječko-baranjskoj županiji, no u drugi krug će protiv Vladimira Šišljagića i tu će se voditi velika bitka. U Šibensko-kninskoj županiji Goran Pauk je osvajio visokih 54,07 posto i na pragu je pobjede u prvom krugu. No, SDP-ov Franko Vidović još se nada drugome krugu. U Vukovarsko-srijemskoj županiji će u drugi krug HDZ-ov Božo Galić s 46 posto osvojenih glasova i Tomislav Panenić (Most). U Splitsko-dalmatinskoj županiji u drugi krug će kao vodeći ući HDZ-ov Blaženko Bobaj s 40 posto, dok se za drugi krug još bore SDP-ov Arsen Bauk i Mostovac Miro Bulj. U Dubrovačko-neretvanskoj županiji će u drugi krug, kako sada stvari stoje, Nikola Dobroslavić (HDZ) s 47 % i Mostov Nikola Grmoja s 24 posto glasova. Tu će se voditi velika borba između bivših partnera u vladi. HNS-ov Matija Posavec je sve riješio u Međimurskoj županiji i osvojio je preko 58 posto glasova.   U većim gradovima HDZ-u 13 gradskih vijeća, SDP-u tri, nezavisnima dva HDZ je na izborima za gradska vijeća osvojio većinu u 13 velikih gradova, a slijedi SDP s osvojenom većinom u četiri grada, dok IDS ima najviše osvojenih glasova u dva grada, pokazuju privremeni neslužbeni rezultati Državnog izbornog povjerenstva u 23 sata. U utrci za gradsko vijeća velikih gradova nezavisne liste pobijedile su u Slavonskom Brodu, gdje je lista Mirka Duspare dobila 36,30 posto, i u Varaždinu, gdje je lista Ivana Čehoka osvojila 28,87 posto. U zagrebačkoj Gradskoj skupštini lista Milana Bandića zasad osvaja 23,34 posto glasova, slijedi lista SDP-HNS-HSS-HSU-NH-SU s 20,66 posto osvojenih glasova, lista Sandre Švaljek HSLS-ZS-HKS s 12,43 posto, HDZ s 11,93 posto, lista Brune Esih 8,14, Zagreb je naš-NL-Orah-RF-Za grad – 7,49 posto. Izborni prag, među ostalima, nisu prošli  MOST, Živi zid-PH i Pametno. U splitskom Gradskom vijeću najviše glasova ima  HDZ (25,31 posto), a slijedi Željko Kerum koji je osvojio 19,15 posto glasova, slijede Pametno (16,37 posto), Most (10,82) i SDP-HNS (10,68 posto). HDZ je samostalno ili s partnerima najviše glasova osvojio i na izborima za gradska vijeća u Zadru, Šibeniku, Dubrovniku, Karlovcu, Sisku, Velikoj Gorici, Krapini, Bjelovaru, Virovitici, Vukovaru i Požegi. SDP je najviše mjesta u gradskim vijećima velikih gradova osvojio u Rijeci, Osijeku, Čakovcu i Koprivnici.  U Rijeci SDP s partnerima osvaja 37,75 posto, slijede HDZ s 18,97 posto, AM-Živi Zid-Snaga-Alternativa s 12,11 posto, nezavisna lista Hrvoja Burića s 10,58 posto, RI-Pametno sa 6,92 posto, Most s 6,73 posto i HNS s partnerima 6,38 posto. U Osijeku je za gradsko vijeće SDP s partnerima dobio 23,41 posto glasova, a slijede HDZ s 22,41 posto, Most s 11,53 posto, Biraj bolje s 7,5 posto, HDSSB-HSLS-ABU sa 7,43 posto. Lista Desno osvojila je 6,52 posto, a lista Danijela Lovorkovića 5,29 posto.