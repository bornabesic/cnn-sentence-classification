Dok je odlazio s rasprave na sudu u Osijeku, Zdravko Mamić zastao je na ulici s građevinarima koji obnavljaju sudsku zgradu. Nabacio je žutu zaštitnu kacigu na glavu i zagrlio radnike. Smijali su se i pozirali za fotografiju. Mamić je potom izvukao novčanik i pred očima im izbrojio tisuću kuna. – Dečki, ovo vam je za cugu! – ispružio je ruku. Radnika je bilo dvadesetak pa su kasnije komentirali da im je to dovoljno svima i za cugu i za ćevape. Zdravko Mamić prava je, kako je sam primijetio, “hollywoodska zvijezda” posljednjih tjedana u Osijeku. Njemu, njegovu bratu Zoranu, Damiru Vrbanoviću te porezniku Milanu Pernaru sudi se na osječkom Županijskom sudu za izvlačenje najmanje 116 milijuna kuna iz Dinama. Suđenje je delegirano u osječku palaču pravde zbog Mamićeva poznanstva s troje zagrebačkih sudaca. A najpoznatijeg okrivljenika na osječkom sudu u stopu prate mediji, ali i mnogi građani, koji ga žele samo zagrliti i stisnuti mu ruku. Istodobno, taj sud vjerojatno nikada nije bio, barem ne kontinuirano, pod tolikom opsadom policije kao za rasprave vladaru hrvatskog nogometa. Ta dva dana u tjednu, dok je on u zgradi, nitko ne može unutra kročiti, a da ga se temeljito ne pretrese i ne izvrnu mu sve džepove, što i nije uobičajeno. Policijski automobili parkirani su na ulici, a jake snage osiguranja dežuraju sve vrijeme i pred samom sudnicom. Dvojica policajaca u civilu, pristigla iz Zagreba, čuvaju odnedavno USKOK-ove tužitelje Svena Miškovića i Tončija Petkovića. Uz rame im stoje dvojica osječkih pravosudnih policajaca, a njihov je zadatak – Mamićeva sigurnost. – Od koga ih čuvaju, tko je ugrožen ovdje? Kome sam ja to što nažao učinio? Dolazim jedini od prvoga dana na sve rasprave, ljubazan sam. A što se tiče moje sigurnosti, osjećam se kao hollywoodska zvijezda koliko me ljudi u Osijeku vole! Nisam nikad pozirao za toliko selfija. Nisam doživio nijedan krivi pogled, koga god sam sreo na ulici, na sudu, u kafiću, imao je potrebe prići mi i iskazati podršku – požalio se Mamić novinarima na sudskom hodniku. Iako ga je policijska opsada razljutila, i sam je donekle odgovoran za nju. Tužitelji nisu bili pod posebnom zaštitom sve dok se Mamić nije, iz čista mira, verbalno okomio na Svena Miškovića. Naime, sudac Darko Krušlin, Mišković i odvjetnica Jadranka Sloković razgovarali su neformalno pred sudnicom, o politici i odvikavanju od pušenja, kada im je odjednom prišao Mamić. – Što se ti smiješ, što se smiješ? Samo silu provodiš! – povikao je on Miškoviću. To je najgnusnija laž – Ne možete tako razgovarati – upozorio ga je sudac Krušlin. – Ne date mi u sudnici, ne date mi tu, nemam nikakvo procesno pravo! Ja vam ne ulazim u sudnicu, tako da znate! Sad ćemo razgovarati preko novina – odvratio je Mamić. – Zdravko... – smirivala je Jadranka Sloković, doslovce fizički stajući između svih njih i Mamića. – Što Zdravko? Što Zdravko? Koji k.... se smiješ tamo, čovječe božji? – nastavio je Mamić u svom stilu i odjurio van. Nije se ni vraćao. Mamić će taj ispad par dana kasnije prokomentirati ovim riječima: “Ne mogu uvijek biti idealan”. Teško mu se suzdržati od komentara u sudnici, lako izgubi živce, čak povisi i ton, a u dva je navrata i demonstrativno otišao sa suda. – Sudac Jukić, znamo se mi! – rekao je jednom članu sudskog vijeća, ali ostalo je nejasno što je želio poručiti. Jasno je, pak, istaknuo, već na prvoj raspravi, kako odavno poznaje suca Ninoslava Ljubojevića. – Na ovome sam sudu, s tadašnjim predsjednikom suda Ljubojevićem, dogovarao podjelu transfera njegova sina Gorana. I isti sudac mi je bio u optužnom vijeću, ali sam šutio – izjavio je Mamić. Optužnicu je, pak, nazvao “najgnusnijom laži koju je ikada čuo”, a suđenje “politički montiranim procesom temeljenim na zločestim konstrukcijama”. Odlučan da to i dokaže, i sam je uskočio u ulogu odvjetnika pa je, primjerice, pitanjima redom “izrešetao” članove Izvšnog odbora Dinama. Potvrdili su oni, tako, da je Mamić Dinamu posuđivao vlastiti i novac svoje obitelji. Svima je taj dan postavio identično pitanje: “Što mislite o radu Zdravka Mamića?”. – Rezultati najbolje govore jer je Dinamo bio 11 puta zaredom prvak, do jučer, a financijsko je stanje bilo vrlo dobro. To nitko drugi nije mogao napraviti – ocijenio je Ante Todorić. – Vođenje Dinama dok je Mamić bio direktor bilo je fantastično, nikada se nije dogodilo da nije plaćen porez, da smo nekome dužni – stav je Ivice Cvitkovića. Mamić je time bio zadovoljan. Svjedoke je, inače, znao tapšati po ramenima pa je zbog toga, navodno, čak i odmicana optuženička klupa od one za svjedoke, kako ih ne bi mogao dodirivati. Poručivao im je i “da ih voli najviše na svijetu” te da će uz njih “uvijek stajati”. A sve su to, inače, svjedoci optužbe. Pitanja koja im postavlja, ocjenjuju nam pravni stručnjaci, nisu banalna i nevažna. – Vrlo su to relevantna pitanja, koja zaista natjeraju na razmišljanje. Zna on što radi – komentira nam jedan pravnik. Prijeti mu izbacivanjem Ipak, zanese se povremeno i povikne nešto poput “Zar želite moju glavu na silu?”. Sudac Krušlin često mu, stoga, prijeti izbacivanjem iz sudnice i kaznom od 50.000 kuna, ali do sada je sve ostajalo samo na upozorenjima. Važno mu je, objašnjavaju nam upućeni, zadržati ga na raspravi. – Ne bih rekao da Zdravko Mamić ne poštuje sud. Jer, kada ga upozore, ipak se primiri. Riječ je, zaista, o specifičnom okrivljeniku pa bi oštrije kažnjavanje moglo biti i kontraproduktivno – stava je naš sugovornik. Zanimljiva je, u tom kontekstu, scena s posljednje rasprave. – Ispričavam se, gospodine suče, smijem li na WC? – pitao je Mamić. Nije zapravo morao na toalet. Htio je presresti novinare na odlasku, kako bi komentirao iskaz svjedokinje Vlatke Peras. No, jedva je stigao izustiti “Je l’ vam sada jasnije?”, kad su se otvorila vrata raspravne dvorane i ukazao se na njima sudac Krušlin. Oštra pogleda i podignuta kažiprsta, sudac mu je jasno dao do znanja da je razotkrio njegove namjere. – Ne može tako! – prekinuo ga je. – Evo idem! – promrmljao je Mamić i, kako bi bio uvjerljiv, odjurio zaista prema toaletu. Darko Krušlin na glasu je kao izuzetno stručan i korektan, ali i sudac u čijoj sudnici nema izvrdavanja ili odugovlačenja. Mali je i postotak presuda koje mu Vrhovni sud ukida, možda tek jednu godišnje. Najmlađi je kazneni sudac na Županijskom sudu u Osijeku, 51 mu je godina, a bio je najmlađi i kada je tek došao u taj sud, u studenome 2004. Izrekao je i najvišu kaznu na osječkom Županijskom sudu. Na 40 godina zatvora osuđen je, tako, Roberto Rubić, za ubojstvo odvjetnika i pjesnika Luje Medvidovića u njegovu uredu u siječnju 2013. u Osijeku. Na tijelu odvjetnika izbrojeno je čak 105 ubodnih i reznih rana zadanih nožem. Taman pred početak procesa Mamićima, krivim je proglasio i Mladena Kruljca, umirovljenog generala te bivšeg zapovjednika Kopnene vojske. Riječ je o aferi Sibinj, u kojoj je petero od šestero optuženih nepravomoćno osuđeno za malverzacije zemljištem u toj općini kod Slavonskog Broda. Kruljac je kažnjen s godinu dana zatvora, ali mu je zatvor zamijenjen radom za opće dobro. Od početka karijere, na njegovu sudskom stolu završavaju vrući krumpiri, a takvo je i suđenje za malverzacije u Dinamu. Kupit ću vam novi automobil A zbog čestih ekscesa okrivljenika, u sjeni javnosti često ostanu iskazi svjedoka i dokazi. I sam je Mamić to primijetio pa je negodovao novinarima. Jer, bez obzira na sva cirkusiranja, optužnica koja mu se stavlja na teret nije nimalo bezazlena. Ozbiljan je i novac u pitanju, Dinamo je, vjeruje USKOK, oštećen za 116 milijuna kuna, a državni proračun za barem 12,2 milijuna kuna poreza i prireza. Sporna su im, među ostalim, približno 24 milijuna kuna pozajmica koje je Dinamo isplatio Zoranu Mamiću od 2007. do 2009. godine. Pozajmice su, kako se kasnije čulo, davane i kapom i šakom, uz kamate, a imala ih je barem polovica zaposlenika kluba. Zoran Mamić taj novac nije vraćao na vrijeme pa je rok povrata prolongiran aneksima, i to više puta. Vratio ih je, čulo se, nakon dolaska porezne inspekcije u Dinamo. – Prije nego što su pozajmice vraćene, bilo je raznih sastanaka u Poreznoj upravi o tome kako će se tretirati te pozajmice. Zaključeno je da se nevraćene pozajmice za zaposlenike trebaju tretirati kao prihod od nesamostalnog rada, odnosno kao plaća i tada je na njih trebalo obračunati obveze na plaću. Obveza je Dinama tada bila da izvrši taj obračun i plaćanje. Za one koji nisu zaposlenici, tretirat će se kao drugi dohodak – izjavila je na sudu viša inspektorica Ana Štimac. Dinamo je odbio takav obračun. Klub bi tako, objasnili su na suđenju, pretrpio štetu, “i to ne samo u obveznim davanjima, nego osoba koja je imala pozajmicu ne bi više bila obvezna vratiti je klubu. A s druge strane, dodali su, postojali su ugovori za te pozajmice.”. – Svakome od vas tko dokaže da je pozajmica drugi dohodak, kupit ću najnoviji model najboljeg automobila na svijetu! – poručio je nedavno Mamić novinarima koji prate suđenje. Iskazi niza poreznika otkrili su štošta i o funkcioniranju Porezne uprave. – Nezakonito se postupanje u poreznoj ispostavi Sesvete toleriralo – rekla je ključna svjedokinja Jasna Vizec. Predmet optužnice su i transferi nogometaša Luke Modrića u Tottenham te Dejana Lovrena u Olympique iz Lyona. Tužitelji su stava da dvojica igrača nisu imala pravo na 50 posto transferne odštete. A tako isplaćenih 25,9 milijuna kuna Dejanu Lovrenu, taj je nogometaš, tereti se, isti dan proslijedio na račun Zorana Mamića, čime je on vratio pozajmicu Dinamu. Lovren je u jednoj SMS poruci poslanoj Nikkyju Vuksanu napisao: “A kada vam svima dođe situacija do grla u sranjima sa Zdravkom i onim u prošlosti, onda, Dejane, budi dobar i izvuci nas”. Danas igrač Liverpoola Lovren, kao i zvijezda Reala Modrić, svjedočit će na sudu u Osijeku 13. i 14. lipnja. Bit će zanimljivo čuti što će reći. Okrivljenici odbacuju sve optužbe. – To su akrobacije. Ja sam stotini ljudi, dok su ovi pljačkali Hrvatsku, dao pozajmicu i oni su je vratili. Platili kamatu četiri posto, a ne bankarske lihvarske od deset posto. Jel’ to najveći grijeh u državi? Isplaćivao sam božićnice, uskrsnice, čistačica u Dinamu ima 1000 eura neto plaću. Kunem se da je to istina. Da se za to ispričam? – zapitao se Mamić nedavno na sudskom hodniku. Toga dana, prije dva tjedna, istresao je dušu novinarima u stanci rasprave. – Nisam ja došao u Osijek zato što su mi ovdje željeli osigurati pravedno suđenje, nego zato da bi se ovdje suđenje imalo pod kontrolom. Kao da premijer, Bandić i drugi okrivljenici ne poznaju nikoga na sudu u Zagrebu, kao da ti suci nisu u izbornim povjerenstvima. USKOK kontrolira kompletno sudstvo u Hrvatskoj i suci se pretvaraju u njihov poštanski ured, samo udaraju što oni žele – izgovorio je. Zoran Mamić jedini uredno sjedi na raspravama na sudu u Osijeku. Brat Zoran, koji je trener u Saudijskoj Arabiji, nije se pojavio ni jednom od početka glavne rasprave, no to nije ni dužan. Prilično redovit je Milan Pernar, ali ne i Damir Vrbanović. Tempo rasprava je dva dana u tjednu, gotovo svakome. Zdravko Mamić prvi dan prespava u hotelu Osijek, uz Dravu i nedaleko od suda. Večeri provodi u hotelskoj kavani, a tamo je galantan i rado viđen gost. Razvesele mu se konobari, prilaze mu osječki prijatelji, zabavlja druge goste. Pije cijeđenu naranču. Ne druži se previše s osječkim nogometnim krugovima jer su novi vlasnici NK Osijeka često izvan grada, pa i izvan Hrvatske, točnije u Budimpešti. Još će dolaziti u Osijek A prije svoje karijere u Dinamu, Zdravko Mamić bio je, inače, sportski direktor NK Osijeka u sezoni 1994./1995. Predsjednik kluba tada je bio Branimir Glavaš, a direktor pokojni Mile Dumančić. Posljednju utakmicu u toj sezoni Osječani su igrali protv Marsonije i izborili prvi izlazak u Europu. Nakon sučeva zvižduka u tom ključnom ogledu, sva su trojica, i Mamić, i Glavaš, i Dumančić, pretrčala sa zapadnih tribina na istok i slavila s navijačima. No, Mamić nikada nije imao kultni status među Kohortom, navijačkom skupina iz grada na Dravi. Štoviše, otkada je prešao u Dinamo i postao vladarom nogometa, konstantno joj je na zubu. Koliko daleko to seže, svjedoči i prava lavina nezadovoljstva koja se zakotrljala nakon što su novi vlasnici kluba jesanas poklonili Mamiću dres NK Osijeka s natpisom “Maminjo” na leđima. Kohorta je to strašno zamjerila Ivanu Meštroviću, predsjedniku i suvlasniku kluba. Nisu htjeli, pojasnili su, da ih se na takav način povezuje s Mamićem. U pauzama između suđenja Mamić boravi u Zagrebu, gdje ga se uglavnom može vidjeti u svečanoj loži na utakmicama. Potegne i na Dinamova gostovanja do Rijeke ili Varaždina gdje je ovu srijedu bio na finalu kupa. Na “gostovanja” u Osijek dolazit će još mjesecima, a te utakmice su mu znatno teže i od onih s Rijekom od koje je izgubio i Hrvatski kup i prvenstvo.