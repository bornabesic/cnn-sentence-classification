Srbijanski ministar rada i socijalne skrbi upitao je u subotu, reagirajući na najavu da Hrvatska kupuje borbene zrakoplove i helikoptere, koga Hrvatska planira napasti jer je članica NATO-a, dok Srbija kao vojno neutralna ne može računati na saveznike te poručio da će Srbija jačati vojsku i neće više nikada dozvoliti "da se ponove užasi srpskog naroda kao što je to bilo u akcijama Oluja ili Bljesak". "Hrvatska je članica najmoćnijeg i najvećeg vojnog saveza na planetu i okružena je takvim zemljama ili onima koje su vojno neutralne ili zemljama koje nemaju nikakvu vojnu snagu", rekao je Vulin na tiskovnoj konferenciju u srbijanskoj vladi. On je, ustrdivši kako Srbija kao neutralna zemlja ne može računati da će je bilo tko zaštititi "i zato ima razloga, potrebe i opravdanje da razvija vojne kapacitete". Komentirajući izjavu hrvatske predsjednice Kolinde Grabar-Kitarović o planovima Hrvatske za nabavu zapadnih nadzvučnih borbenih zrakoplova, te helikoptera Black Hawk, kao i njezinu poruku da na to "ne gleda kao na utrku u naoružanju Srbije i Hrvatske",  Vulin je rekao kako ne zna koga Hrvatska planira napasti i za koga joj treba oružje. "Na to ne gledam kao na utrku u naoružanju Srbije i Hrvatske, a na nabavu MiG-ova 29 gledam kao na legitimnu potrebu Srbije da osigura obranu svojeg zračnog prostora," rekla je Grabar-Kitarović u intervjuu Večernjem listu na pitanje hoće li ostvarenje najave Srbije da nabavi ruske MiG-ove 29 i drugo naoružanje dati vjetra hrvatskoj odluci o nabavi nove borbene eskadrile. Kasnije u subotu Vulin je na novogodišnjem prijamu u Domu umirovljenika izjavio kako će Srbija jačati svoju vojsku i neće više nikada dozvoliti da se ponove užasi srpskog naroda kao što je to bilo u akcijama Oluja ili Bljesak. "Beskrajno sam ponosan što vam mogu reći da ćemo našu armiju jačati, naoružavati, opremati i da nikada više nećemo dozvoliti da se ponove užasi Oluje ili Bljeska, a da nemamo čime ili da ne znamo kako”, navode beogradski elktronički mediji izvatke iz Vulinova obraćanja umirovljenicima i članovima udruge boraca. "Nema mira, niti slobode bez snažne i moćne države, bez armije i policije, ali i više od svega bez naroda koji voli i cijeni slobodu. Nemojmo nikada dopustiti da nam govore kao istinu veliku i strašnu laž - da mi volimo ratovati, da Srbi vole ratovati”, rekao je srbijanski ministar. Vulin je ustvrdio kako je Srbija svoj mir uvijek plaćala ratovima o kojima nije odlučivala. "Nije se Srbija pitala za ratove, dolazili su bez njezine volje i njezina pitanja. Možda je samo jedno pitanje postavljano - da li smo spremni nestati, umanjiti se i biti suprotni sebi samima- živjeti bez slobode, jer to su veliki i moćni želeli. Nikada nijedna generacija u povijesti srpskog naroda nije dala pogrešan odgovor", rekao je Vulin. Srbijanski premijer i ministar obrane Zoran Đorđević boravili su 21. prosinca u Moskvi i najavili da će Rusija pokloniti Srbiji šest mlaznih lovaca MIG-29, te da će Beograd platiti samo njihovu modernizaciju i remont, što će koštati "između 180 i 230 milijuna eura". "Ako biste računali da takve zrakoplove kupujemo, stajali bi nas oko 600 milijuna eura. Onda možete vidjeti koliko smo dobili povoljne cijene i koliko smo dobili na poklon“, rekao je Vučić u Moskvi, te najavio da će Rusija pokloniti Srbiji i 30 tenkova T72 S i 30 borbenih izviđačkih oklopnih vozila BRDM 2, te manje topovo kalibra 14,5mm. Realizacija ovog vojnog aranžmana Rusije i srbije očekuje se tijekom iduće godine. >> Kolinda Grabar-Kitarović: Kupujemo borbenu eskadrilu