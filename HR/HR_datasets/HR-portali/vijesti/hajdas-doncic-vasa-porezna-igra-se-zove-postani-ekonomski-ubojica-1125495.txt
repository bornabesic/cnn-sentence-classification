SDP-ov Siniša Hajdaš Dončić zatražio je danas stanku u Saboru kako bi kritizirao najavljenu poreznu reformu koju je nazvao igrom "postani ekonomski obojica". - HDZ i Most zaigrali su igru koju poznajemo pod nazivom Monopol, to je igra koja je trebala razotkriti neravnopravnost društvenog sustava i to se zvalo zemljoposjednička igra, a vaša porezna igra se zove "postani ekonomski ubojica". Demokracija i porezna reforma za vas su definitivno na vi. Demokracija vjeruje u pravednu raspodjelu dohotka dok vaša reforma vjeruje u nejednakost – komentirao je Hajdaš Dončić. Uvjeren je kako će posljedica ove najavljene reforme, u koju ne vjeruje pola Vlade, biti rastuća nejednakost. - Kako da ekonomski slabi postanu još slabiji, kako da se poslovno nesposobniji izguraju s posla i gospodarski unište podižući PDV na 12 posto za kruh i mlijeko. Svaki šok unutar poreznog sustava mora izazavati žrtve. Vi ga prepuštate samog sebi pa će prirodni odabir brzo eliminirati najslabije na tržištu. Onih 900 tisuća kojih se ova reforma ne tiče osjetit će je jer im ne raste osobni dohodak, osjetit će je na skupljim prehrambenim namirnicama. Nadam se da nećete kao Francuska 1883. uvesti porez na svijeće, a vi kao nasljednici poreza na svijeće uvesti porez na rasvjetna tijela, žarulje, baterije, lampione, pošto će pojeftiniti lijesovi pa onda sigurno kroz vašu reformu moraju poskupiti rasvjetna tijela – poručio je Hajdaš Dončić te dodao kako je zato SDP predlagao postupnu poreznu reformu. Posebno je kritizirao povećanje PDV-a za ugostiteljstvo te podsjetio da je većina već ugovorila aranžamane za iduću godinu po manjem PDV-u, pa će ih veći PDV direktno pogoditi, smanjiti dobit vlasnicima, ali i oslabiti konkurentnost hrvatskog turizma koji je jedini sektor u Hrvatskoj s velikim multifikacijskim učinkom na sve ostale sektore. Pogubni učinci za umirovljenike HSU-ov Silvano Hrelja naglasio je kako najavljena porezna reforma ima pogubne učinke na umirovljenike. Citirao je pri tome obećanje Vlade iz njenog programa koji je predstavljen u Saboru kako će osigurati dostojanstven život za umirovljenike povećanjem mirovina za 5 posto do kraja mandata, uvećanjem nacionalne mirovine i omogućavanja dobrovoljnog postanka na tržištu rada i nakon 65 godine. - Porezna reforma govori nešto drugo. Iako stručnjaci kažu da se za umirovljenike ništa ne mijenja ja kažem da se mijenja. Oni koji imaju mirovinu do 1000 kuna, kojih je nemali broj, njima poskupljuje život za 10 posto, oni konzumiraju najviše kruha i mlijeka. Onima do 2500 je pet do šest posto manja mirovina, onima preko toga do šest tisuća je ista kao što je bila, a samo oni s preko šest tisuća dobivaju nešto veće mirovine. Je li to socijalna politika i zaštita od siromaštva – rekao je Hrelja. Upozorio je i na nepravedno oporezivanje mirovina iz inozemstva zbog kojeg mnogi razmišljaju da prebivalište prijave u državama gdje su mirovine zaradili. Treba, dodaje, paziti na to, ako želimo zadržati novac u Hrvatskoj. Goran Aleksić iz stranke Snaga upozorio je pak na "neodmjerene istupe Hrvatske udruge banaka (HUB) koja neisitinama pokušava opravdavati poslovanje svojih članica banaka". - Tako smatraju da su moje izjave o nezakonitom poslovanju banka neodgovorne i tvrde da su hrvatske banke cijelo vrijeme poslovale po zakonu, međutim to nije istina. Ponavljam da su one prije 1. siječnja 2013. ugovarale po većini kredita s promjenjivom kamatnom stopom način promjene kamatne stope na nezakonit način. Kamatne stope su cijena kredita i oni su tu cijenu ugovrale tako da cijenu mijenjaju svojom administrativnom odlukom bez kriterija i to je po Zakonu o obveznim odnosima zabranjeno – rekao je Aleksić te dodao kako se nada da će HDZ i Most prihvatiti njegov prijedloge da se konačno odredi metodologija za određivanje početnih fiksnih marži u svim kreditima u kojima te početne fiksne marže nisu ugovorena na vrijeme i na taj način spriječe nastavak nezakonitog posovanja hrvatskih banaka. 