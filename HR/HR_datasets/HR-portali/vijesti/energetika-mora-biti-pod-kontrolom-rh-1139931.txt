Hrvatska se već danas nalazi u nezavidnoj poziciji što se tiče energetske neovisnosti i sigurnosti budući da je trenutačna potrošnja primarne energije (nafta, plin, ugljen i obnovljivi izvori energije), uz električnu energiju, dvostruko veća od proizvodnje, s napomenom da proizvodnja konstantno pada i za nekoliko godina RH se može naći u velikoj energetskoj pa i gospodarskoj krizi. Tim više, što je primarna energija i energetika u cjelini okosnica razvoja i sigurnosti svake države pa i RH. Treba naglasiti da danas oko 90% rezervi nafte i plina u svijetu drže nacionalne naftne kompanije koje su pod direktnom ili indirektnom kontrolom svojih vlada. Prema tome, nužno je da svi energenti i energetika u cjelini, radi razvoja države, a posebice radi njene sigurnosti, trebaju biti pod kontrolom Vlade. Budući da je izostalo dugogodišnje intenzivno istraživanje i obnova rezervi nafte i plina u Ini, zatim da je tehnologija i oprema u hidrocentralama prešla svoj radni vijek te zahtijeva generalnu obnovu, to upozorava na ozbiljnost energetske situacije u RH. Ova odluka o prodaji dijela HEP-a je ispravna, uz nju će trebati razraditi i dodatne mogućnosti, to više što HEP koji proizvodi elektroenergiju ne može sam osigurati energetsku sigurnost i neovisnost jer u ukupnoj primarnoj energiji koja se danas troši u RH fosilni energenti čine više od 60% ukupne potrošnje. Prema tome, treba poduzeti sve mjere da se intenzivnim istraživanjem nafte i plina te obnovljivih izvora energije osigura proizvodnja nužna za razvoj i sigurnost RH. To je jedini put postizanja relativno visokog stupanja energetske neovisnosti. Posebice ako se uzme u obzir da RH prema procjeni stručnjaka raspolaže značajnim potencijalnim rezervama ugljikovodika. >> Martina Dalić odgovorila na pitanje hoće li Most blokirati prodaju četvrtine HEP-a za kupnju Ine