Hrvatsko gospodarstvo poraslo je u prvom tromjesečju za 2,5 posto u odnosu na isto lanjsko razdoblje, što je znatno sporije nego u prethodnom kvartalu i manje od očekivanja, pa analitičari već najavljuju smanjenje procjena rasta u cijeloj ovoj godini. Ministar financija Zdravko Marić gostovao je u emisiji RTL Danas gdje je kazao kako je to zapravo dobar znak i pokazatelj trendova. - Ne bi se baš složio s konstatacijom da nije dobro. Ovo je dobra vijest, ovo je nastavak jednog dobrog trenda, stabilnog rasta gospodarstva Hrvatske. 2,5 posto u odnosu na isto razdoblje prethodne godine, kada se u tu brojku isključi efekt činjenice da je prošle godine u istom razdoblju bio Uskrs, a ove godine je Uskrs pada u travnju, onda je ta kalendarski prilagođena stopa rasta 3, 4 posto što je na tragu i one stope s kraja 2016. godine. Ono što posebno raduje u ovoj stopi je sigurno nastavak dosta jakih trendova, a poglavito osobne potrošnje koja je vođena poreznom reformom, a isto tako rastom zaposlenosti te ono što nas sve skupa posebno treba radovati je nastavak investicijskih aktivnosti, ubrzanje koje smo vidjeli u prvom tromjesečju. I izvoz roba i usluga također značajno ubrzava na 8,6 posto. međutim i u ovom prvom tromjesečju 2017. se vidi da je hrvatsko gospodarstvo dosta uvozno ovisno - rekao je. Marić je kazao i da puno očekuje od drugog i trećeg kvartala zbog turizma, a s druge strane, moramo pratiti trendove u industrijskog proizvodnji, trgovini na malo te naravno građevinarstvu. - To su ključni elementi temeljem kojih ćemo onda znati što možemo očekivati u nastavku godine. Međutim, mi i dalje stojimo pri onoj našoj originalnoj projekciji koja stoji za 2017. godinu da ćemo rasti nešto preko tri posto. Na tome smo bazirali i proračun, a svi pokazatelji i podaci, poglavito s prihodne strane, ukazuju da smo na tom tragu i dalje - rekao je Marić.