Svečanost polaganja kamena temeljca Islamskog kulturnog centra u Sisku bit će 12. studenoga, rečeno je to u Sisku na sastanku predsjednika Mešihata Islamske zajednice u Hrvatskoj muftije Aziza ef. Hasanovića te sisačko-moslavačkog župana Ive Žinića.   - Vrijednost izgradnje Islamskog kulturnog centra s džamijom u Sisku je 5,7 milijuna eura  i bit će to jedan od najvažnijih događaja za muslimane od kada žive na ovim prostorima - rekao je efendija Hasanović. Dugogodišnji je to projekt za kojeg se zalagao Medžlis Islamske zajednice u Sisku koji je utemeljen 1967. godine. Od 1974. godine se Medžlis nalazi u obiteljskoj kući u sisačkom predgrađu i koja je pretvorena u molitveni prostor, premalen za vjersku službu i društveni život koji se tamo odvija. - Kulturni centar objedinjuje vjersku, kulturnu, društvenu i edukativnu komponentu te će svojim položajem i izgledom doprinijeti u formiranju identiteta grada kao što će oplemeniti i obogatiti duhovni mozaik grada i županije. Građevina je arhitektonski, prostorno i ambijentalno izvrsno uklopljena u podneblje grada Siska. Pored molitvenog prostora, IKC Sisak će ponuditi Omladinski klub, Knjižnicu s čitaonicom, Kongresnu dvoranu, restoran i čajdžinicu te prostorije za različite tečajeve. Građani našeg grada i županije će imati privilegiju da u jednom objektu dožive, osjete i nauče sve što se tiče vjere, kulture i tradicije njihovih sugrađana - kazuje sisački imam Alem ef. Crnkić, rođeni Siščanin.  Prema popisu stanovništva iz 2011. godine na području Siska živi 2442 pripadnika islamske vjere što je 5 % od ukupnog stanovništva dok na prostoru Sisačko-moslavačke županije živi 4140 Muslimana (2,4 % stanovništva). >> Erdogan: Hrvatska je primjer vjerskog suživota