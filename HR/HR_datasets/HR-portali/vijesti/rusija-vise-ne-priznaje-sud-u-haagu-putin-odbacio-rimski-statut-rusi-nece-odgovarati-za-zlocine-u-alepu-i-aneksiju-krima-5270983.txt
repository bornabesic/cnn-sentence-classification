Rusija je u srijedu najavila da će povući svoj potpis iz Rimskog statuta, ugovora o osnivanju Međunarodnog kaznenog suda (ICC), zamjerajući toj ustanovi da nije "stvarno neovisna" i da nije ispunila očekivanja. Moskva je 2000. potpisala - ali nikad nije ratificirala - Rimski statut o osnivanju ICC-a, kaznenog suda koji će suditi optuženima za ratni zločin i za zločin protiv čovječnosti. "Predsjednik (Vladimir Putin) potpisao je dekret o nakani Rusije da više ne sudjeluje u Rimskom statutu Međunarodnoga kaznenog suda. Sud će uskoro biti obaviješten" o tome, ističe u priopćenju rusko ministarstvo vanjskih poslova. "Sud nije ispunio očekivanja, nikada nije bio stvarno neovisan i nije uživao ugled u međunarodnom pravosuđu", dodaje ministarstvo. "U četrnaest godina djelovanja ICC je ustvari donio tek četiri presude, potrošivši pritom više od milijardu dolara", dodaje. Ruska diplomacija usto zamjera ICC-u da se bavi zločinima koje su navodno počinile osetske milicije i ruska vojska u Gruziji tijekom rata dviju zemalja u kolovozu 2008., a prešućuje zločine gruzijske vojske. "U takvim okolnostima ne možemo govoriti o vjerodostojnosti Međunarodnoga kaznenog suda", ističe ministarstvo. "Nismo bili član ICC-a. Potpisali smo Statut, ali ga nismo ratificirali. Sada povlačimo svoj potpis i time se oslobađamo obveza koje su proizlazile iz tog potpisa", rekla je za AFP glasnogovornica ruske diplomacije Marija Zaharova.