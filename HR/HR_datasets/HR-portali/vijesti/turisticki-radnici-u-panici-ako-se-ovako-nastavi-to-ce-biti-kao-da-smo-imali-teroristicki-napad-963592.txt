Foto: Željko Lukunić/Pixsell SITUACIJA na graničnim prijelazima sa susjednom Slovenijom od jutarnjih sati je alarmantna. Na ulazak u zemlju čeka se više od pet sati, a iscrpljeni putnici granicu su počeli prelaziti pješke.  Javili su nam se turistički djelatnici s područja Kvarnera koji su nam rekli da problemi s gužvama na granicama itekako utječu na turizam, pogotovo u Kvarneru i Istri. Najavili su i moguće blokade granica.  "Ako se ovo nastavi, to će biti kao da smo imali teroristički napad"  "Već nam je prošli vikend bilo dosta manje turista koji vikendom dolaze iz Slovenije i Italije. Mi ovisimo o turizmu i protočnosti granica. Ako se nastavi ovakva situacija, to će biti kao da smo imali teroristički napad pa će turisti zaobilaziti našu zemlju. Gužve nam tjeraju goste. Ovo je gore za gospodarstvo od Agrokora", rekli su nam turistički djelatnici iz Rijeke koji su željeli ostati anonimni. Planiraju blokade  Kazali su nam kako su u koordinaciji s istarskim kolegama i da trenutačno ispituju zakonske okvire prema kojima bi kao znak upozorenja na ozbiljnost situacije u dogledno vrijeme organizirali blokade slovensko-talijanske granice s obje strane. Takvom blokadom, za koju još nije posve jasno kako ju misle izvesti, žele postići da Slovenci makar nakratko osjete kako je to kad turisti satima čekaju na ulazak u njihovi zemlju.  Ovakve drastične mjere su zadnja solucija koju priželjkuju, ali ako diplomatski kanali ne postignu rezultate i ne osiguraju rješenje od, naveli su, strateškog značaja za Hrvatsku, onda će biti primorani na blokade zbog "spašavanja poslovanja, domaće ekonomije, ali i konkurentnosti turizma naše zemlje".  Većina turističkih djelatnika ne želi govoriti u javnost o gužvama na granicama, no itekako su u panici zbog predstojeće sezone. Boje se da će gužve odvratiti turiste od dolaska na hrvatsku obalu.  Službenu izjavu nismo uspjeli dobiti iz Udruge poslodavaca u hotelijerstvu Hrvatske. Kazali su nam samo da zasad još uvijek ne žele ništa komentirati. Ministarstvo moli za strpljenje  U Ministarstvu turizma za Index su kazali da je "trenutačno dogovorena privremena derogacija primjene Uredbe za granične prelaze na unutarnjoj granici prema Sloveniji i Mađarskoj te je na snazi aktivacija ciljanih kontrola".  Privremeno su obustavljene striktne kontrole putnika na graničnom prelazu, ali tvrde da će se i dalje provoditi mjere pojačane kontrole po procjeni.  "Do povremenih zastoja i gužvi na graničnim prelazima sigurno će dolaziti i ovim putem molimo sve vozače za strpljenje. Informacije o otkazivanjima bookinga nismo dobili, a prema svim pokazateljima i najavama ovaj uskrsni vikend očekuje se značajan dvoznamenkasti porast turističkog prometa u odnosu na prošlu godinu.  Ministar turizma Gari Cappelli na tu temu razgovarao je sa svojim slovenskim kolegom zaduženim za turizam Zdravkom Počivalšekom, ministrom za gospodarski razvoj i tehnologiju, a održao se i sastanak ekspertnog tima u Europskoj komisiji o Uredbi za granične prelaze. Svim gostima koji dolaze u Hrvatsku nužno je jamčiti sigurnost, što je naša komparativna prednost, ali i jedan od ključnih motivacijskih faktora pri odabiru destinacija današnjih turista", rekla je za Index Kristina Mamić, glasnogovornica Ministarstva turizma. Valamar: Zabrinuti gosti pitaju hoće li gužve biti i u sezoni  Za komentar smo zamolili i Hrvatsku turističku zajednicu. Oni kažu da nije zabilježeno značajno otkazivanje već bukiranih putovanja s nijednog tržišta.  "S obzirom na to da je pred nama Uskrs i vikend u kojem se očekuje pojačani turistički promet, Hrvatska turistička zajednica preko svojih ureda-predstavništava posljednjih nekoliko dana proaktivno i detaljno prati situaciju na stranim tržištima. Vezano za otežani prelazak državnih granica, prema dostupnim saznanjima i zadnjim informacijama, iako se na prelazak čeka i do nekoliko sati, nije zabilježeno značajno otkazivanje već bukiranih putovanja s nijednog tržišta. Svakako očekujemo da će ovogodišnji Uskrs, u usporedbi s lanjskim, biti znatno bolji, odnosno očekujemo visoke dvoznamenkaste poraste turističkog prometa", stoji u odgovoru HTZ-a za Index.  Kontaktirali smo i dvije najveće hotelijerske grupacije, Valamar i Maistru te su nam i oni rekli da zasad nije bilo otkazivanja bookinga.  "Nemamo otkazivanja bookinga u našim hotelima. Nadamo se da će tako i ostati", rekli su nam u Maistri, dok su u Valamaru kazali da ih zabrinuti gosti pitaju hoće li ovakvih gužvi na granicama biti i u sezoni. UHPA: Nema otkazivanja  "Zadovoljni smo bookingom za Uskrs i najavama za sezonu. Što se tiče prometnih gužvi na granicama, zasad bilježimo povećani broj upita gostiju koji su zabrinuti hoće li ovakvih gužvi na granicama biti u sezoni. Stoga se nadamo da će se ovaj problem riješiti u što skorijem roku", stoji u odgovoru koji nam je stigao iz Odnosa s javnošću Valamar Riviere.  Predsjednik Udruge hrvatskih putničkih agencija (UHPA) Tomislav Fain za Index je kazao da su u stalnom kontaktu s Ministarstvom turizma te vjeruje kako će se sve riješiti do prvog svibnja, kad za produženi vikend očekuju velik broj turista na Jadranu.  No ono što je dosad primijetio je da nema otkazivanja autobusnih tura koje stižu na Jadran za Uskrs.