Foto: Grgo Jelavić/Pixsell, 123rf, HRT ZORAN VAKULA kaže kako promjenjivo razdoblje polako završava. Sporadične kiše i grmljavine bit će još danas, samo rijetko i sutra, a od vikenda slijede zamjetno stabilniji i topliji dani. A u sljedećem tjednu u mnogim mjestima ove godine i prvi vrući, s najvišom temperaturom zraka 30,0 °C, pa i malo višom, objavio je HRT Vakulinu prognozu.  Premda stabilnije nego jučer, kada je ponovno bilo izraženijih pljuskova i grmljavine, i danas će još ponegdje biti kiše, pa i munja i gromova. Naravno, bit će i sunčanog vremena, uz koje će najviša temperatura zraka biti uglavnom od 16 do 21 °C u unutrašnjosti Hrvatske, te od 20 do 24 °C na Jadranu. Puhat će povremeno umjeren sjeverni i sjeveroistočni vjetar, u istočnoj Hrvatskoj sjeverozapadni, a na Jadranu još jača bura i tramontana, ponegdje i s olujnim udarima. Za vikend toplo, početkom tjedna još toplije  Sutra će biti još više sunčanog vremena nego danas, ali je još ponegdje moguća i kiša, uglavnom u istočnoj i gorskoj Hrvatskoj te u unutrašnjosti Dalmacije. Dnevna temperatura zraka bit će u porastu, ali će osjećaju svježine pridonositi vjetar sa sjevera.  Za vikend pretežno sunčano i još toplije, uz najčešću najvišu temperatura zraka i na kopnu i na moru oko 26 °C, a u prvoj polovici sljedećega tjedna, uz južinu i dodatni dotok još toplijeg zraka, na mnogim će se meteorološkim postajama DHMZ-a mjeriti temperatura zraka oko 30 °C, pa i viša, ali još uvijek ne i dovoljno visoka za upozorenje na toplinske valove koji mogu djelovati na zdravlje. No, nekima bi to zatopljenje i prvi ovogodišnji vrući dani mogli biti neugodni. Inače, u dosadašnjem dijelu svibnja vrući je dan zabilježen samo prošloga utorka na Mljetu. Iznadprosječno će toplo sljedećih dana biti i u gorju, na Zavižanu vjerojatno i blizu 20 °C. A i temperatura mora sve češće će biti 20 °C i malo viša. Iznadprosječne temperature moguće u srpnju i kolovozu!  Posljednjih tjedan dana svibnja diljem će Hrvatske pridonijeti povećanju pozitivnog odstupanja srednje mjesečne temperature zraka, pa će klimatološka ocjena mjeseca u većini krajeva vjerojatno biti "toplo", a ponegdje i "vrlo toplo", unatoč povremenim prodorima hladnijeg zraka.  Prognoze za ljetne mjesece i dalje su postojane u prilično velikoj vjerojatnosti nastavka iznadprosječno visoke temperature zraka, osobito za srpanj i kolovoz!