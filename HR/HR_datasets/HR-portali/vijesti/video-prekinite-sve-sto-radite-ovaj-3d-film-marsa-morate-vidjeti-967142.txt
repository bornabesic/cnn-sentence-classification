FOTO: Vimeo  FINSKI filmaš, zaljubljenik u svemir Jan Fröjdman nedavno je dovršio fascinantan projekt koji bi bila prava šteta ne vidjeti – napravio je 3D film nekih od najzanimljivijih dijelova Marsove površine.  Snimka je napravljena na takav način da za 3D doživljaj ne trebaju nikakve posebne naočale. Sastavljena je od dijela od ukupno 50-ak tisuća fotografija visoke rezolucije koje je za svoje 12-godišnje misije zabilježila NASA-ina sonda High Resolution Imaging Science Experiment (HiRISE).   Fröjdman je cijeli posao odradio ručno jer nije znao da danas već postoje posebni programi koji su neke od zadataka mogli odraditi strojno. Prvo je fotografije morao obojiti jer su izvorno napravljene u crno-bijeloj tehnici. Potom je identificirao neke karakteristične objekte poput kratera, brežuljaka ili kanjona. Kako bi stvorio dojam 3D tehnike, snimke je povezao oko tih referentnih točaka. Za kreiranje 3D dojma jednostavnijih krajolika, kao što su primjerice doline, trebalo mu je manje takvih točaka – po nekoliko stotina. No za složenije mu je znalo trebati i po nekoliko tisuća. Ukupno ih je za svoj film pronašao oko 33.000. Budući da je sve radio ručno, trebala su mu tri mjeseca da dovrši posao.  Činjenica da je sofisticiranim softverima mogao ponešto skratiti posao ne umanjuje ljepotu rezultata. Pogledajte video i uvjerite se sami. Za potpuno uživanje treba vam još jedna stvar – trebate imati na umu da površina Crvenog planeta često nije jasno vidljiva zbog velikih pješčanih oluja, što znači da je gledanje ovako kristalno čistih prizora vrlo poseban privilegij.