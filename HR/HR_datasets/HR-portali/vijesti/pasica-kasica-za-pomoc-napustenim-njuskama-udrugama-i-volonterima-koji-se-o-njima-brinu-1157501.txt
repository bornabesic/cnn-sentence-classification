Akcija za napuštene njuške Pasica kasica pokrenuta je s ciljem da se pomogne psima u skloništima i azilima. Pozitivnim i kreativnim pristupom, vlastitim sadržajem koji je rezultat suradnje s raznim kreativcima, osim poticanja udomljavanja ova akcija želi podsjetiti da ono što se nama čini najmanje napuštenim psima može značiti najviše. Odnosno, uvijek postoji način kako možemo pomoći. Na tri lokacije Tijekom cijele godine Pasica kasica prikuplja donacije, a trenutno ju možete pronaći na tri lokacije u Zagrebu. Pasica kasica kontinuirano pomaže i u traženju privremenih i stalnih domova za pse iz skloništa te umrežavanju udruga i volontera, a trenutno redovito surađuje s pet udruga. U suradnji s partnerima Pasica kasica dio od prodaje svakog AromAntique prirodnog proizvoda za pse i malog modnog dodatka iz najnovije Daspas kolekcije proslijeđuje ravno u šape onih kojima to najviše treba. Prva kampanja u nizu nastala je za Udrugu Indigo u suradnji s fotografom Sanjinom Kaštelanom i ilustratorima Ivanom Štrukelj (Tratinchica), Tenom Leticom, Ivanom Rubelj (Boubish), Anom Kovačić i Lukom Predragovićem (Maji Studio). Šapice kojima se trenutno pomaže Iggy Pop je definitivno najveća zvijezda koju poznajemo. Ovom šarmeru godine ne mogu baš ništa, ali zato usamljenost lako slama njegovo veliko srce. I dalje vjeruje da negdje postoji jednako veliko ljudsko koje će ga voljeti bez roka trajanja. Bajka je jedno posebno nježno i divno biće (kao iz bajke). Ne vidi dobro očima i ne čuje dobro ušima ali zato besprijekorno vidi i čuje svojim divovskim srcem. Topla je toliko da može poslužiti kao grijalica. Živjeti s njom i uz nju je moćno otprilike kao putovati kroz Svemir. Fru je dobio ime po Johnu Fruscianteu. Zovemo ga i Plahi, a mogao je lako biti i Milo. Nježan i drag, neodoljiv je za česte zagrljaje. Ako ga pogledate u oči, vidjet ćete u njima cijeli svijet. I priča se da ima  supermoći. Još ne znamo leti li ili ispunjava li želje, ali je sigurno da je superlijep, superpametan i superdrag.   Aspen je jednostavno savršen. I traži nekoga s kim će lajati na mjesec, nekoga koga će voljeti više od svih loptica, nekoga tko će mu biti najbolji prijatelj na svijetu. Osmijehom oko glave pristat će na svaki poziv na igru, šetnju u šumu ili bilo koju drugu avanturu. Victoria je bila najsretnije šape i brzo je pronašla svoj dom i svog čovjeka. Pasica kasica nastavit će započetu suradnju s ilustratorima, a u planu su suradnje s dizajnerima, fotografima, animatorima i uličnim umjetnicima. Trenutno s dizajnericom Anom Tevšić Nauković priprema novu kampanju za pse koji na privremenim smještajima čekaju svoj stalni dom. Ako želite pomoći njuškicama, a ne znate točno kako, evo dobrog načina. Sve od srca za napuštene šapice možete ubaciti u Pasicu kasicu. Svake srijede od 16 do 21 sat na Malom placu u Branimir centru (Branimirova 29), ponedjeljkom i srijedom od 9 do 15.30 sati, utorkom i četvrtkom od 13.30 do 20 te subotom od 9 do 12 sati u Daspas/Tri Frtalja (Tomašićeva 5). Od utorka do petka od 13 do 20 sati te subotom od 10 do 14 sati u Pasicu kasicu možete ubaciti u Love, Ana.design studio (Dežmanov prolaz 4). Možete donijeti i zdjelice, ogrlice, vodilice, igračke, dekice, jastuke i pseće kaputiće, hranu i nagradice, sredstva protiv nametnika i sve što može pomoći. Za volontiranje, šetanje, privremeno ili stalno udomljenje možete pisati Pasici u inbox na Facebooku ili na e-mail adresu pasicakasica@gmail.com. 