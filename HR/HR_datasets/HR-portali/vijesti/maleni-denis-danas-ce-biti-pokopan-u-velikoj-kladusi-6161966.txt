Nakon što je Ministarstvo socijalne skrbi prekjučer objavilo da je za ubojstvo 3-godišnjeg dječaka Denisa Pašića kriv i Centar za socijalnu skrb u Puli, jučer nismo mogli dobiti njihov komentar na cijelu situaciju i niz propusta koje je kod njih otkrila nadležna inspekcija. Inspekcija je poslana po hitnom postupku nakon ubojstva djeteta proteklog tjedna, za koje se sumnjiči njegova majka Chiara Pašić i 14-godišnja štićenica pulskog Doma za odgoj djece i mladeži iz Petrinje. Naime, inspekcija je u ovom slučaju utvrdila da je Centar napravio propust u procjeni rizičnog ponašanja majke, nepravodobnom poduzimanju mjera za zaštitu djeteta te izostanku primjene bilo koje mjere obiteljsko-pravne zaštite, i to oba djeteta Chiare Pašić. - Ništa službeno ne možemo komentirati jer smo obvezni štititi osobne podatke. Ne bismo se smjeli očitovati ni na jedan način na izneseni nalaz inspekcije, ali se zato svojim priopćenjem javio naš sindikat - rekla nam je kratko ravnateljica Centra za socijalnu skrb u Puli Sandra Milošević. A Sindikat zaposlenika u djelatnosti socijalne skrbi Hrvatske, koji zastupa Jasna Ivezić, smatra da svatko za koga se utvrdi da je učinio propust, od socijalnih radnika do liječnika, psihologa i drugih, mora odgovarati, a postoji li nečija odgovornost, mora pokazati ozbiljan stručni nadzor i analiza. Osim na moguće propuste i drugih osoba izvan socijalne skrbi, sindikat je ukazao i na brojne probleme u “iznimno loše organiziranom sustavu socijalne skrbi”, upozoravajući da su pogreške ne samo moguće nego i vjerojatne ako je taj sustav neorganiziran, loše normiran i birokratiziran. Rita Rojnić, majka Chiare Pašić koja se brine za prvo Chiarino dijete, 14-godišnju djevojčicu, nije htjela davati izjave za naš list. - Molimo da poštujete našu bol - rekla je kratko našoj reporterki. Ipak, u javnosti je iznijela mišljenje. “Uvijek sam se bojala za maloga da ga ne zaključa i da negdje ne ode po noći. Ali da će dignuti ruku na njega, to nikad nisam mogla ni pomisliti. Svi smo krivi jer nismo znali čitati između redova i ovako ne može dalje. Samo tražim da ova smrt ne bude uzaludna”, rekla je za HTV. Tijelo dječaka jučer je odvezeno u Bosnu, gdje bi navodno trebalo biti pokopano danas. Naime, Rašid Pašić, otac djeteta, potpisao je početkom tjedna suglasnost za pokop svog sina u Velikoj Kladuši.