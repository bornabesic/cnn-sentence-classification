SARAJEVO - Predsjedatelj Predsjedništva Bosne i Hercegovine Mladen Ivanić upozorio je u srijedu kako je stanje u njegovoj zemlji "vrlo ozbiljno" ističući potrebu da višestranačka vladajuća koalicija poduzme odlučnije mjere kojima bi se to promijenilo i ušlo u nužne reforme. "Mislim da je stanje vrlo ozbiljno, a ako je nešto pozitivno, onda je to spremnost da se o tim stvarima razgovara", kazao je Ivanić novinarima u Sarajevu nakon sastanka s čelnicima političkih stranaka koje su nakon izbora 2014. formirale vlast na državnoj razini. Tu koaliciju sada čini HDZ BiH, bošnjačke interese u njoj zastupaju Stranka demokratske akcije (SDA) i Savez za bolju budućnost (SBB), a iz Republike Srpske članice su Srpska demokratska stranka (SDS), Partija demokratskog progresa (PDP) i Narodni demokratski pokret (NDP). Ivanić je konstatirao kako sastanak stranačkih čelnika, kojega je osobno inicirao, sam po sebi nije donio značajnije rezultate, a dodao je kako je iznenađen činjenicom da neki od sudionika "nisu ni svjesni" koliko su duboki problemi unutar BiH. "Nismo postigli nikakav konkretan dogovor", kazao je Ivanić dodajući kako ipak postoji načelna suglasnost da se potaknu gospodarske promjene i rješavanje problema koje će donijeti izravnu korist običnim ljudima. Stranački su čelnici, kako je pojasnio Ivanić, također suglasni da se unutar Vijeća ministara BiH, nakon uspješnih razgovora vođenih početkom tjedna u Beogradu s predstavnicima srbijanske vlade, sada počne raditi na uspostavi bolje komunikacije i sa Zagrebom. Ivanić je upozorio kako predstoje brojni događaji koji mogu zakomplicirati odnose unutar BiH. Jedan od njih moglao bi biti zahtjev bošnjačke strane za reviziju sudskog postupka protiv Srbije po tužbi za agresiju i genocid. Međunarodni sud pravde (ICJ) je 2007. prvobitnu tužbu odbacio, a potkraj veljače istječe rok do kojega BiH može zatražiti reviziju tog postupka, no za to mora priložiti nove dokaze relevantne za dokazivanje krivnje Srbije za agresiju na BiH. Ivanić je kazao kako je osobno protiv toga, ali i kako postoje naznake da će se za tim mehanizmom ipak posegnuti. Po njegovu sudu, to će onda i odnose u BiH i u regiji "vratiti unatrag".