ZAGREB - Ti, nazovimo ih, posrednici varali su studente. Očito ne samo u odnosu na moje ispite. Ja sam kolateralna žrtva, moje su ime bezobzirno koristili, valjda zato da bi se sami okoristili. Ja sve te ljude nikada u životu nisam srela sve do ovog postupka. Nikada nisam primila mito ni nikakvu nagradu da pustim studenta na ispitu. Svoja rad obavljam predano i pošteno, uvijek u javnom interesu i radi doprinosa zajednici. Sva moja imovina je od mojih djedova. Materijalno sam osigurana i neko daljenje materijalno stjecanje nikada me nije zanimalo, zapravo sam za to nesposobna - istaknula je profesorica na Ekonomskom fakultetu Deša Mlikotin Tomić, bivša šefica saborskog Odbora za spriječavanje sukoba interesa, u svojoj obrani pred vijećem Županijskog suda u slučaju Index 3, vezano za kupnju ispita na tom fakultetu. Požalivši se sudu na medijski linč kojemu je, kako smatra, bila izvrgnuta od samo trenutka uhićenja u rujnu prošle godine, optužena profesorica odlučno je negirala da je bilo za novac bilo na nečiju zamolbu puštala studente na ispitima. Pri ocjenjivanju se, kazala je, uvijek, pa tako i u tri inkriminirana slučaja, držala svojih kriterija, odnsono kriterija struke. Govoreći o transkriptima, odnosno sadržaju tajno snimljenih razgovora, koji su prezentirani tijekom suđenja, Mlikotin Tomić se posebno osvrnula na telefonske razgovore kolege Jadranka Grgone i posrednika, u kojima se nju izravno spominje u kontekstu sređivanja ispita pa i uzimanja novca. -Naprosto sam zgrožena Grgoninim riječima u transkriptima. To su otvorene laži o meni. Ne mogu ni protumačiti što je time htio. Očito je postojao krug osoba, posrednika i drugih pojedinaca, koji su nas zloupotrebljavali, koji su bez znanja profesora dogovarali novčane iznose. Svatko može biti žrtva takvih ljudi - upozorila je Deša Mlikotin Tomić. -U svim tim transkriptima ne postoji ni jedan kontakt između mene i posrednika. Niti su oni imali moj broj telefona niti ja njihove. I moj se telefon prisluškivao, a nema niti jednog razgovora koji mi mene kompromitirao, koji bi bio relevantan za ovaj postupak - naglasila je optužena profesorica. Pritom je potvrdila ju je u vezi studentice Aleksandre Njegomirović nazvao kolega Grgona. - Pitao me kakav je njen rezultat na pismenom dijelu i postoji li mogućnost da pristupi usmenom ispitu, na što sam mu rekla da je uputi kod mene. Prekontrolirala sam njezin pismeni ispit i vidjela da je dosta toga napisala. Postavila sam joj još nekoliko pitanja na koja je pozitivno odgovorila i upisala sam joj prolaznu ocjenu. Grgona me ni prije ni poslije više nije zvao - kazala je Mlikotin Tomić napominjući i da su preostala dva studenta, Igor Ferenc i Vladimir Oršulić, bili na pismenom ispitu, koji su očito dovoljno dobro napisali pa su dobili prolaznu ocjenu. Studenta Ferenca, koji je inače priznao djelo i uvjetno je osuđen presudom u istrazi, optužena se ne sijeća i nije mogla reći kako je napisao pismeni ispit jer se ti testovi ne čuvaju, kako kaže, zbog nedostatka prostora. Također je negirala da je studenta Oršulića pustila na zahtjev kolegice Marice Škrtić. Deša Mlikotin Tomić optužena je po tri točke USKOK-ove optužnice. 1.Zloupotreba Milan Ćevid dogovorio sa studentom Igorom Ferencom da će mu za iznos od 1.000 eura srediti upisivanje ocjene iz predmeta Trgovačko pravo kod Deše Mlikotin Tomić. Prije polaganja ispita Ferenc je Ćevidu dao 400 eura, pa je Ćevid zatražio od Jadranka Grgone, izvanrednog profesora na Ekonomiji, da za novčanu nagradu urigira kod Deše Mlikotin Tomić, što je Grgona i učinio. Ferenc je, unatoč loše napisanom pismenom ispitu, odogovrio je na jedno ili dva pitanja, došao 4. srpnja 2008. na usmeni ispit. Indeks s upisanom “dvojkom” čekao ga ja na policiji ispred kabineta profesorice Mlikotin Tomić, koja studenta, dakle, nije ni vidjela ni ispitala. 2.Zloupotreba Posrednici Munib Lujinović i Savo Vojnović sredili su studentu Vladimiru Oršuliću upis ocjene iz Trgovačkog prava bez regularnog polaganja ispita za neutvrđeni novčani iznos. Vojnović je zatražio od profesorice Marice Škrtić da urigira kod kolegice Deše Mlikotin Tomić za spomenutog studenta. Oršulić je nakon pismenog ispita došao 10. srpnja 2008. na usmeni, pri čemu se trebao pozvati na poznstvo s profesoricom Škrtić. Deša Mlikotin Tomić upisala mu dvojku bez obzira na pokazano znanje. 3.Primanje mita Za studenticu Aleksandru Njegomirović posrednik Duško Stić kontaktirao je Jadranka Grgonu. Grgona je dogovorio s Dešom Mlikotin Tomić da će za novčanu nagradu studentica proći ispit iz Trgovačkog prava. Studentica je 4. rujna 2008. bila na pismenom dijelu ispita, na kojemu nije ostvarila rezultat dovoljan za prolaznu ocjenu, niti se našla na popisu studenata koji su položili ispit. Grgona je prenio studentici Njegomirović da mu je profesorica rekla da dođe kod nje u kabinet 5. rujna oko 14 sati i da se obavezno pozove na njega. Tako je dobila prolaznu ocjenu. Prema optužbi, studentica je neutvrđeni iznos mita dala posredniku Stiću koji je daljnju podjelu novca dogovorio s Grgonom, a on s profesoricom.