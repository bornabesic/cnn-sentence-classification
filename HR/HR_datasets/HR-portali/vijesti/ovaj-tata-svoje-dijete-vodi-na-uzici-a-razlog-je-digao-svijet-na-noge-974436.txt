Foto: Facebook AKO IMATE malo dijete koje voli trčkarati naokolo i istraživati svijet na svoju ruku, sigurno vam je bar jednom palo na pamet da bi bilo toliko lakše da ga stavite na uzicu, ali to vjerojatno niste učinili. Jedan tata je ipak pokušao i na svojoj Facebook stranici, na kojoj vodi blog o očinstvu, objasnio svoje razloge. "Bili smo na tržnici i stavio sam dijete na uzicu. Ona je divlje dijete i to ju je već spasilo od toga da izleti na cestu ili da gurne ruku u aparat za sladoled. Da se nisam poslužio uzicom dok smo bili u zabavnom parku, zoološkom vrtu ili shopping centru sad bi već bila izgubljena", napisao je. Dodao je kako primjećuje osuđivačke poglede, ali ipak mu je sigurnost njegovog djeteta na prvom mjestu. "Smirit će se, kao i druga djeca. Ali, dok se to ne dogodi, učinit ću sve što je u mojoj moći da ju zadržim podalje od opasnosti, pa makar to značilo i da će biti na uzici", zaključio je on. Komentari koje je dobio na sliku su podijeljeni. "Prije sam prilično osuđivao ovakve stvari, a onda sam dobio djecu. Sad znam bolje", komentirao mu je jedan pratitelj. "Ovakve metode puno govore o tome kakav si roditelj i koliko razumiješ osnovne odgojne metode", nije se složio drugi.   U komentarima se razvila poprilična rasprava oko toga je li uzica poželjna u odgoju ili ne.