Predsjednik Srpske napredne stranke (SNS) i aktualni srbijanski premijer Aleksandar Vučić započeo je danas konzultacije za sastav buduće srbijanske vlade nakon što su se za to stekli i formalni uvjeti konstituiranjem parlamenta poslije izvanrednih parlamentarnih izbora. Premda još nema službenih potvrda, u političkim se krugovima nagađa da će i u budućoj vladi ponovno biti mjesta za Vučićeve sadašnje koalicijske partnere - socijaliste (SPS) Ivice Dačića - te da bi u toj kombinaciji vođa SPS-a mogao zadržati mjesto šefa diplomacije. Prvi dan konzultacija protekao je uz veliku pozornost medija jer se Vučić prvi put službeno susreo licem u lice sa svojim nekadašnjim partijskim šefom i vođom Srpske radikalne stranke (SRS) Vojislavom Šešeljem nakon osam godina. "Sigurno je da neću biti dio nove vlade. Rekao sam Vučiću da smo mi spremni na suradnju i koalicijski dogovor, ako on i njegova vlada napuste učlanjenje u EU. Za sve bi se moglo pronaći rješenje, osim za to. On me je samo tužno pogledao", rekao je novinarima Šešelj nakon sastanka. Vučić nastavlja konzultacije, a formiranje vlade najavio je do 16. lipnja. Koalicija okupljena oko Vučićevih naprednjaka pobijedila je na izvanrednim parlamentarnim izborima 24. travnja i osvojila 131 od 250 mandata, a prema dosadašnjim najavama skupštinskoj bi se većini trebao pridružiti i Savez vojvođanskih Mađara (SVM) sa svoja četiri zastupnika. 