Nakon što je Predsjedništvo SDP-a u subotu raspustilo organke Gradske organizacije SDP-a u Splitu, gradonačelnik Splita i predsjednik splitskog SDP-a Ivo Baladasar kazao je kako nije pretjerano iznenađen. - Odluka nije neočekivana. Neočekivan je datum, nitko nije očekivao da će se to dogoditi na Dan grada i blagdan Sv. Duje. Žao mi je mojih kolegica i kolega koji su to doživjeli vrlo teško, premda ni oni nisu potpuno iznenađeni. Ja sam očekivao da će mene ili izbaciti ili smijeniti s mjesta predsjednika splitskog ogranka stranke. Žao mi je radi stranke i ponajviše mojih starijih kolega. - Jedan dio ljudi će se sami vratiti, neki će biti pozvani da se vrate, al' ja sigurno neću. No isto tako neću otići ni u jednu desnu stranku. Naše se vrijednosti potpuno razlikuju, odnosno počele su se razlikovati. Ja sam vani vidio što je socijaldemokracija, a Milanović je dokazao da ne zna što je demokracija. Za demokraciju su potrebna različita razmišljanja, pa i svađe ako su potrebne. SDP će ostati stranka koju nije moguće kritizirati. Raspustiti organizaciju zbog mene je ekstremna situacija, a ja vam tvrdim da je splitski ogranak jedan od najurednijih. Mi imamo financijski potpuno stabilnu situaciju koju predajem dalje - kazao je Baldasar koji će biti nestranački gradonačelnik. -  Zvao me jučer Zlatko Komadina. Bio je sasvim korektan i vrlo uznemiren ovakvom situacijom. Ja sam mu već rekao da će se ovo dogoditi. Njega je više ovo pogodilo nego mene, jer je on više vezan uz SDP. - Unutar samog SDP-a je ugušena demokracija. Umjesto da me se pozvalo na razgovor, mene se izbacilo. Ja im više ne mogu vjerovati. Sve što su rekli ili je izigrano ili modificirano ili su jednostavno lagali. - Nikada nisam usporedio Milanovića s ratnim zločincem nacističke Njemačke, samo sam rekao da se služi metodama koje su gebelsovske. Ja nikad nisam rekao ništa pozitivno vezano uz NDH i ustaške zločince. To je izvučeno iz konteksta da bi me se prikazalo kao osobu koja je krenula u ustaštvo. No, upornim ponavljanjem dobio se dojam da sam ja vrlo blizak ustaškim elementima. - Metode SDP-a su iz nekog prastaroga doba. Mislio sam da ih više nećemo morati spominjati, ali očito se vraćaju. Podsjetimo, predsjednik SDP-a Zoran Milanović je nakon premoćnog osvajanja Glavnog odbora i Predsjedništva stranke raspustio splitski SDP i krenuo u pripreme za lokalne izbore. Prema nekim analitičarima, moguće je osnivanje frakcije unutar SDP-a, izlazak iz stranke i osnivanje novog SDP-a od strane struje koja nije sklona Milanoviću, a treći je totalna pasivizacija.