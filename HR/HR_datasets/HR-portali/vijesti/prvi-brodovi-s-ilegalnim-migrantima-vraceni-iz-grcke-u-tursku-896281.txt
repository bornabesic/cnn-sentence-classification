LEZBOS - Dva putnička broda s ukupno 131 migrantom koji će iz Grčke biti vraćeni u Tursku prema sporazumu s Europskom unijom, isplovila su u ponedjeljak ujutro s grčkoga otoka Lezbosa prema turskom gradu Dikili, izvijestile su agencije. Prema sporazumu EU i Turske, Ankara će primiti natrag sve migrante i izbjeglice, uključujući Sirijce, koji su u Grčku ušli ilegalno, ako za uzvrat EU primi tisuće sirijskih izbjeglica izravno iz Turske te za novčanu pomoć, uvođenje bezviznoga režima i napredak u pregovorima za tursko članstvo u EU. Dva turska broda na koje se ukrcao 131 migrant isplovila su u ponedjeljak rano ujutro s Lezbosa prema turskome gradu Dikiliju. Većinom je riječ o izbjeglicama iz Pakistana i Bangladeša, rekla je glasnogovornica Frontexa (Europske agencije za nadzor vanjskih granica) Ewa Moncure. Na brodove su se ukrcali i pripadnici grčke interventne policije. Prema planovima, sirijski izbjeglice iz Dikilija bit će poslani u druge prihvatne centre, dok će državljani drugih država poput Afganistana, Pakistana i Iraka biti vraćeni u domovine. Vlasti u Dikiliju izvijestile su da nisu spremne prihvatiti više od stotinu izbjeglica. Gradonačelnik Mustava Tosun rekao je da ne zna koliko će migranata danas stići u Dikili dodavši da ne zna kamo će ih smjestiti. Uoči današnjega povratka izbjeglica turski ministar unutarnjih poslova Efkan Ala rekao je da će Turska primiti 500 migranata, dok su grčke vlasti navele da će ih biti 400, prenose agencije.