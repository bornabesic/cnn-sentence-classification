MOST se ogradio od izjava Ružice Vukovac. Ona je podsjetimo, bila je državna tajnica samo 15 dana u Ministarstvu poljoprivrede. Ali zatražila je da nakon smjene prima plaću još cijelih godinu dana. U subotu ja pak izjavila da je naknadu 6 plus 6 tražila zbog medijske pažnje.  - Nama treba medijska pozornost. Kandidat sam za županicu Brodsko-posavske županije i zadnjih dana događa se opstrukcija mog izlaska u medije. Iz tog razloga sam namjerno isprovocirala ovu situaciju i na pisala zahtjev za naknadu "šest plus šest" i poslala je na Vladu Republike Hrvatske. Znala sam da takav zahtjev ne može biti odobren. Ja trebam medijski prostor i moram se služiti različitim spinovima kako bih ga dobila. Nažalost određenim lokalnim medijima pristupa nemam. I to je ono što me boli - rekla je Vukovac. Most se u nedjelju u priopćenju od toga ogradio. - Most nezavisnih lista ograđuje se od zahtjeva Ružice Vukovac koja je podnijela zahtjev za 'šest plus šest' plaća na koje imaju pravo samo neki državni dužnosnici nakon prestanka obnašanja dužnosti te njenih izjava u kojima tvrdi da je to napravila zbog medijske pažnje. Iako razumijemo financijsku situaciju u kojoj se Ružica Vukovac nalazi, zalažemo se za smanjivanje privilegija političarima, što smo pokazali izmjenama Zakona koje su izglasane i na snazi, kao i za ukidanje uhljebljivanja, stoga ovakvi postupci nemaju opravdanje. Istodobno, ne možemo podržati ni medijski linč usmjeren na Ružicu Vukovac, koji je izostao kada su u sličnoj situaciji bili političari drugih stranaka. Podsjećamo, Ružica Vukovac jedna je od rijetkih koja nije iskoristila pravo na 6+6 plaća kada je na to imala pravo. O ovim će događajima, sukladno nadležnostima stranačkih tijela, nakon lokalnih izbora raspravljati Nadzorni odbor Mosta NL - piše u priopćenju Mosta.  