Foto: Duško Marušić/Pixsell ČAK I AKO se u zadnjem kolu nekim čudom i spasi od ispadanja, RNK Split sljedeće sezone ne bi mogao igrati u 1. HNL. Točnije, ne bi mogao igrati ni u drugoj ligi, nakon što je HNS danas donio odluku o Uefinim licencama za sljedeću godinu. Kriterije za igranje u Europi zadovoljili su Rijeka, Dinamo, Hajduk, Osijek, Lokomotiva i Slaven Belupo. Licencu za prvu ligu dobili su, među ostalima, Rudeš, Gorica, Zagreb i Solin. No, Žalbeno tijelo za licenciranje nije odobilo licencu RNK Split za igranje ni u prvoj niti u drugoj ligi. Ako se ne dogodi neka promjena u zadnji trenutak, Split će moći igrati tek u trećoj ligi. Uoči posljednjeg kola sezone Split ima samo dva boda manje od Cibalije na posljednjem mjestu. Zanimljiva su rješenja pronašli aktualni drugoligaši koji se nadaju igranju u 1. HNL, a ne mogu je igrati na svojim stadionima. Gorica je prijavila Maksimir, gdje igraju i Dinamo i Lokomotiva, Rudeš je dobio licencu za Kranjčevićevu, a Solin za Park mladeži.