Željko Kerum je u utorak ujutro komentirao rezultate u prvom krugu parlamentarnih izbora rekavši da je 3000 glasova koje je dobio više od Andre Krstulovića Opare velika razlika. Siguran je da će prednost od pet posto uspjeti sačuvati.  - Vidjet ćemo za 10 dana što će biti. Ali ako Opara dobije ja ću mu čestitati, isto očekujem od njega ako on pobjedi. Nije mi do svađi i prepirki, neću ići s oštrim tonovima - kazao je Kerum ne želeći dalje komentirati Oparine izjave. Kratko je rekao tek da je Opara umišljen i da drži sebe iznad drugih. Na pitanje s kim će, ukoliko pobjedi u drugim krugu, složiti većinu u Gradskom vijeću kazao je da vjeruje da ima dovoljno mudrosti i pameti među izabranima u vijeće te da će 35 vijećnika biti dovoljno razumni da rade u korist Splićana. - Neću se zalijetat jer to nije pametno, prošao sam ja to školu. Moj konkurent se u svemu zalijeće. Meni su Joker od mog sina i Formix od sina Peroslava Sapunara sponzori. Neka on kaže koji građevinari njega sponzoriraju – kazao je Kerum osvrnuvši se i na izvješće na kojem je pisalo da nije potrošio ni kune u kampanji. - Izvješće će bit završeno iza izbora, ovo je bilo privremeno, kad završi drugi krug sve ćemo zbrojiti, nemam ja sam vremena za to – kazao je Kerum rekavši za kraj da je Opara kicoš. - Neću mu poručivat ništa – zaključio je Kerum objasnivši da onaj tko je čitao kaubojske romane zna da uvijek naiđe neki kicoš koji misli da je iznad ostalih. Tema: Lokalni izbori 2017.