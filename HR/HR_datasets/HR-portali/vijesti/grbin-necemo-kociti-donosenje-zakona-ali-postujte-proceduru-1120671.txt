HDZ i SDP jučer su u Saboru dogovorili da će vladajućima, odnosno oporbi, pripasti jednak broj saborskih odbora kao u proteklom sazivu, a sva imenovanja trebala bi biti gotova do utorka ili srijede za kada je planirano potvrđivanje Vlade. Glavni tajnik HDZ-a Gordan Jandroković kazao je da 16 odbora pripada većini, 13 oporbi, a tradicionalno – Odbor za ljudska prava i prava nacionalnih manjina – pripada nacionalnim manjinama. – Sada je na nama iz vladajuće većine da između svojih partnera preciziramo sve do kraja, a i kolege iz oporbe to trebaju napraviti sa svoje strane – kazao je Jandroković, a glavni tajnik SDP-a Igor Dragovan dodao je da je oporba već počela razgovore među sobom i nastavlja ih sutra. – Nama je, kao i vladajućima, u interesu da konstituiramo Sabor i da se što prije počne raditi – objasnio je Dragovan. Hoće li se u petak, nakon konstituiranja Sabora, otegnuti radna saborska sjednica, još uvijek je nepoznanica. Oporba predvođena SDP-om nema strategiju djelovanja jer još ni ne znaju što vladajući planiraju za petak, ali i idućih dana. Prvotne najave govorile su da se u SDP-u razmišlja o odugovlačenju s raspravom da bi se donošenje zakona opstruiralo. Prema saborskom Poslovniku zastupnici mogu replicirati svakom govorniku, pa i onome iz svojih redova. Kada bi svi zastupnici iskoristili tu mogućnost i replicirali po dvije minute, koliko može trajati replika, ali i odgovor na repliku, jasno je da bi se rasprava o nekom zakonu doista mogla odužiti unedogled. Međutim, neki u SDP-u u tome ne vide smisao. – Što imamo od toga i do kada bi to trebali otezati raspravu, do subote, ponedjeljka? Što bismo time dobili? Protiv sam toga da radimo predstavu i igramo se politike. Naš je posao da u ozbiljnoj raspravi upozorimo na sve loše i da građani konačno shvate da je Most taj koji funkcionira po principu predstave, da su oni problem, a ne rješenje. I ako ima potrebe, da podnesemo žalbu Ustavnom sudu i zatražimo ocjenu ustavnosti zbog procedure kojom se uopće žele izglasati izmjene zakona – kaže naš izvor iz vrha SDP-a. I SDP-ov Peđa Grbin jučer je poručio da njegova stranka ne planira raditi nikakve spektakle u Saboru, ali i da očekuju poštivanje procedure. Prema neslužbenim informacijama iz Mosta, u petak bi na dnevni red trebale doći izmjene zakona koje se tiču preustroja Vlade, a među njima i Zakon o obvezama i pravima državnih dužnosnika koji se mijenja da bi se ukinula povlastica 6+6 za one zastupnike koji u Saboru provedu manje od godine dana. – Nećemo dovoditi u pitanje izmjene zakona koji se tiču ustroja Vlade, jer su oni preduvjet za formiranje Vlade, no problem je što mi ne znamo što će u njima pisati i hoće li eventualno biti nešto sporno – kaže nam SDP-ov Peđa Grbin. Dodaje i da je jasno da dio zakona o kojima će se raspravljati neće proći javnu raspravu, iako i Zakon o pravu na pristup informacijama i Ustavni sud kažu da je potrebno provoditi javna savjetovanja sa zainteresiranom javnošću.       >> SDP će u petak izvesti filibustering? Grbin: Donošenje zakona bez rasprave nije u skladu s demokracijom 