“Potencijalne pogreške” u Agrokorovim financijskim izvješćima, zbog kojih je ured Ante Ramljaka, izvanrednog povjerenika tog koncerna, u četvrtak poručio “svim dionicima” da se ne oslanjaju previše na ta financijska izvješća, odnose se na to da je dio službenog duga prema dobavljačima u tim izvješćima u stvari bio klasični financijski dug i kao takav je trebao biti klasificiran, neslužbeno smo doznali. O tome su svoja upozorenja već davale rejting agencije, a o kreditiranju Agrokora od strane dobavljača putem financijskih mjenica kao sredstva kreditiranja, teških tri-četiri milijarde kuna, pisali su i mediji. Podsjetimo, od ukupnog Agrokorova duga od 16 milijardi kuna, šest milijardi kuna otpada na dug prema dobavljačima iz regije, 10 milijardi kuna prema dobavljačima u Hrvatskoj, od čega je oko sedam milijardi kuna obveza po pitanju mjenica, a oko 2,5 milijarde kuna obveza za dospjele i nedospjele fakture. Od oko sedam milijardi kuna mjenica, četiri milijarde se odnose na interne između kompanija unutar sustava, a tri milijarde i 134 milijuna kuna prema dobavljačima, trenutni su podaci Agrokora, dok je Hrvatska narodna banka procijenila da je krajem prošle godine bilanca pokazivala da su dobavljači preko banaka i faktoring društava prikriveno financirali Agrokor u ukupnoj vrijednosti od 4,8 milijardi kuna. Iako do ovog četvrtka Ante Ramljak na pitanja novinara o tome je li bilo nepravilnosti u financijskim izvješćima nije htio odgovarati tvrdeći da treba pričekati nalaze revizije financijskih izvješća koja bi trebala biti gotova do srpnja, a koju provodi konzalting kuća PWC, ipak je došlo do promjene u komuniciranju, pa je Agrokor javno priznao postojanje potencijalnih pogrešaka. Naravno, to je odmah rezultiralo padom dionica tih Agrokorovih kompanija na burzi, te je došlo do blokiranja njihova trgovanja od strane Zagrebačke burze, a jučer je na brifingu s novinarima Ramljak kazao da je to upozorenje plasirano kako bi se “opravdalo” kašnjenje financijskih izvješća za prvi kvartal 2017. godine. Ramljak je jučer održao brifing zajedno s kolegama iz AlixPartners koji će raditi na planu restrukturiranja Agrokora, a odmah na početku novinarima je dano do znanja da neće moći dobiti nikakve pojedinosti o “potencijalnim pogreškama”. Na pitanje, pak, o navodnim policijskim izvidima u Agrokoru, Ramljak je ustvrdio da još nitko od policije nije dolazio u Agrokor, ali je istaknuo da je bilo nekoliko službenih upita. “U svakom slučaju, mi smo na raspolagaju svim institucijama u državi, pa i policiji”, naglasio je Ramljak. “U ovom trenutku smo krenuli s najvažnijim prioritetima, a to su likvidnost i keš menadžment. Timovi AlixPartnersa upoznaju se sa stanjem u Agrokoru. U pripremi je dodatno financiranje, a razgovori slijede u idućih nekoliko tjedana”, rekao je Ramljak. “Razumijemo da je situacija bitna za zemlju, biznise, dobavljače i zaposlenike kompanije, kao i poduzeća koja su dobavljači. Naša firma ima puno iskustva u ovakvim situacijama i razumijemo da svi žele znati sve, ali to neće biti uvijek moguće jer se radi o delikatnim pravnim i poslovnim odnosima. Učinit ćemo što možemo. Prioriteti su stabilizacija biznisa. Drugi prioritet je poboljšanje keš pozicije. Budite strpljivi”, rekao je, pak, Alastair Beveridge iz AlixPartnersa, dodajući da će upozorenje Agrokora o financijskim izvješćima imati određene posljedice i na stavove investitora, ali da treba postupati transparentno. “Bolje je biti transparentan kako bismo vratili povjerenje. Angažirali smo tim domaćih i međunarodnih savjetnika, a angažirana je i odvjetnička kuća Kirkland & Ellis kako bismo mogli pravilno koordinirati sve pravne aktivnosti i sanirati sve probleme”, zaključio je Beveridge.