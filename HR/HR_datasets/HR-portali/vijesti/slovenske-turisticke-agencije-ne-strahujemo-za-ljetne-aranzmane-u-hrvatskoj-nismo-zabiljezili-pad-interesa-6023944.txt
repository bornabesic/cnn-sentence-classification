Velika većina slovenskih putničkih agencija nije zabilježila pad zanimanja za ljetovanje u Hrvatskoj zbog zastoja na granici, ali neke čekaju s uplatama aranžmana u punoj sezoni očekujući kako će se stanje rasplesti, piše u ponedjeljak slovenski "Gorenjski glasnik" koji je o stanju potražnje priupitao više agencija. Ljetni aranžmani za Hrvatsku i dalje se dobro prodaju kao i mjesta u izletničkim autobusima iako je bilo manjih otkazivanja, jer se putnici boje gužve i višesatnog čekanja na granici ako je riječ o jednodnevnom ili dvodnevnom izletu, kazali su za list u agencijama Kompas, Sonček i Alpetour. "Za vrijeme produženih  prvosvibanjskih praznika gotovo polovica naših aranžmana bila su u Hrvatskoj, a unatoč velikom broju putnika zbog najava gužvi i zastoja imali smo samo jedno otkazivanje", kazala je organizatorica putovanja Nataša J. Kotnik. U većini agencija kažu da o otkazivanju aranžmana i izletničkih putovanja u Hrvatsku ne razmišljaju, piše Gorenjski glas. U Kompasu koji je najveći organizator putovanja u Sloveniji procjenjuju da su zbog najavljenih gužvi u Sloveniji imali deset posto manje aranžmana u predsezoni, ali se nadaju da će sve biti riješeno do pune turističke sezone. "Hrvatska je za nas izuzetno važna destinacija koju ne biraju samo Slovenci nego i drugi Europljani i mnogi turisti iz cijelog svijeta, pa zato ne želimo da se gužve na granici ponove. No zbog sustavnih schengenskih kontrola neki putnici još nisu donijeli konačnu odluku gdje će ljetovati, a imali smo i nekoliko slučajeva da su putovanja u Sloveniju i Hrvatsku stornirana", kazala je za Katarina Brdnik iz Kompasa.