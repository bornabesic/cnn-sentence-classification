Papirnati roboti napali su Zemlju 2016. godine i pokorili je nakon krvave borbe. Nitko od Zemljana nije to shvatio jer se sve zataškavalo. Anonimni službenici prodali su Zemlju kako bi zaradili svoj krvavi postotak, a svako kućanstvo sad mora imati oltar na kojem će se klanjati “paperbotu”, papirnatom robotu. Upravo ovo će doživjeti svatko tko uđe u prostor Multimedijalnog centra Ulika u istarskim Balama, gdje je izložbu postavio Marko Zubak (37). Ovaj Zagrepčanin jedini je hrvatski umjetnik koji izrađuje igračke od papira. I ne samo to. Svoj dizajn i šablone za sklapanje igračaka nesebično dijeli na svojoj internetskoj stranici, gdje ih djeca i odrasli mogu printati i od njih raditi igračke. Marko svake godine potkraj proljeća Zagreb zamijeni Rovinjem. Tri je godine studirao u Bologni, a potom nastavio obrazovanje u Barceloni, gdje je završio likovni fakultet. Primarno je slikar i kipar, no baš je u Barceloni otkrio scenu ljubitelja papirnatih igračaka. Prijavio se na natječaj za takozvane papertoys i tako je sve krenulo. - Najprije osmislim igračku i ručno crtam šablonu. Potom sve prenosim na računalo i tamo dodajem boju, finaliziram izgled šablone. Nikad mi ne uspije u od prve jer svi dijelovi moraju biti savršeno precizno nacrtani kako bi se kasnije sklopili u cjelinu. Zapravo, sve je vrlo slično krojenju odjeće – tumači Marko, koji se zaljubio u osmišljavanje papirnatih igračaka budući da ovaj način rada omogućava posve novi pristup umjetnosti. Već je deset godina u priči s kreacijama od papira, iako nije riječ o komercijalnoj djelatnosti, pa Marko zapravo živi od drugih vrsta umjetnosti, prvenstveno od slikarstva. Ne samo što je jedini u Hrvatskoj koji se bavi papertoysima nego je općenito u Europi malo ljudi koji se upuštaju u ovu vrlo zabavnu, ali i zahtjevnu djelatnost. No iako se oko papirnatih umjetničkih djela ne okreće novac, ovi su mu pothvati ipak otvorili neka vrata. - Napraviš nešto i onda to dijeliš besplatno. Riječ je o takozvanoj ekonomiji nule. No s vremenom su me neki ljudi iz raznih dijelova Europe počeli pozivati na sudjelovanje u projektima, radio sam i na dječjim knjigama, a javljali su mi se profesori i socijalni radnici iz raznih zemalja koji su koristili moje šablone u radu s djecom – priča Marko, na čijoj se internetskoj stranici www.markozubak.com može naći više od 200 posve besplatnih šablona za slaganje igračaka. Markove papirnate igračke raznih su dimenzija, od onih po nekoliko centimetara do velikih instalacija koje radi od kartona. Marku treba oko pola sata da izreže šablonu i zalijepi dijelove igračke veličine deset centimetara. Početnicima će zasigurno trebati i malo više, ali zato je tu užitak stvaranja i odlična zabava koja će nadomjestiti početnu nesigurnost. Velike igračke, one ljudske visine, Marko može sastaviti u nekoliko sati, ne računajući svu dugotrajnu pripremu oko crtanja, dizajna i tiskanja materijala. No to je ipak za one napredne i uporne, kojih će možda biti ako otkriju fantastičan svijet papirnatih igračaka.