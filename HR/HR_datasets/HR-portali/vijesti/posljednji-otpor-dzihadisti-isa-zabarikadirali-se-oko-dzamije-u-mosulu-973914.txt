Foto: FAH DŽIHADISTI Islamske države blokirali su ulice oko velike džamije al-Nuri u Mosulu, pripremajući se očito za posljednji otpor u bici za svoje posljednje veliko uporište u Iraku.  Deseci militanata utvrdili su u posljednjih 48 sati položaje oko srednjovjekovne džamije u kojoj je čelnik IS-a Abu Bakr al-Bagdadi proglasio islamistički kalifat u srpnju 2014.  Crne zastave te džihadističke organizacije vijore se na džamiji otkako su militanti u ljeto 2014. zauzeli Mosul i goleme predjele Sirije i Iraka.  Iračke snage nastavile su ovoga tjedna napredovanje u zapadnom dijelu grada, gdje je oko 200.000 zarobljenih civila u velikoj opasnosti.  Uz podršku međunarodne koalicije koju vode Sjedinjene Države, iračke snage vode od sredine listopada veliku ofenzivu zauzimanja Mosula.  Nakon što je u siječnju zauzet istočni dio grada, iračke postrojbe su u veljači pokrenule napad na zapadni dio Mosula i polako stežu obruč oko starog grada, čije je zauzimanje iznimno teško. Zauzimanje Mosula bio značio kraj iračkog dijela kalifata.  U međuvremenu, kurdski borci u Siriji uz zračnu potporu SAD-a okružuju snage IS-a u gradu Raki, glavnom gradu militanata u toj zemlji.