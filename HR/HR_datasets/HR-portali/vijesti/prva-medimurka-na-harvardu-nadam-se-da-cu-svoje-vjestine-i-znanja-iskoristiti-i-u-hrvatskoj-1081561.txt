Maturantica gimnazije Josip Štolcer Slavenski, Iva Ružić prva je Čakovčanka koja na jesen kreće na cijenjeno sveučilište Harvard u SAD-u. Čakovečka gimnazija i prestižni fakultet surađuju već niz godina, a iako put do upisa na Harvard nije bio jednostavan, Iva je uspjela dobiti punu stipendiju. Ravnateljica gimnazije Tea Dragić Runjak ponosna je na svoje učenike i kaže da ih se mnoštvo nalazi na studijima diljem Europe, ponajviše u Beču i Grazu. Međutim, neki učenici završili su i Americi i to ne samo zbog odličnog školskog uspjeha, već i zbog onog sportskog. Procedura za upis na američka sveučilišta Za upis na prestižne fakultete prvo je potrebno položiti američku maturu u Zagrebu ili Splitu, a prije toga škola predlaže kandidata ili kandidatkinju. – Potreban je i ispit za strane govornike engleskog jezika, a također se traži i puno eseja. Prijava ide preko interneta, potrebne su preporuke profesora, kao i dodatni rad – rekla je ravnateljica za Međimurski portal. Prirodne znanosti i film Za svoj dodatni rad Iva je prijavila onaj iz područja filma. Naime, proteklih osam godina članica je Škole animiranog filma u Čakovcu. Njezin interes za kreativna područja zasigurno joj je omogućio i bolje plasiranje na Harvardu, jer američki fakultet cijeni kreativnu vrstu izražavanja. Glavni predmet bit će joj iz područja prirodnih znanosti, a kao sporedni odabrala je upravo film. – Ona je prva Čakovčanka i Međimurka kojoj je to uspjelo, na što smo, vjerujem, svi mi posebno ponosni. Uopće ne sumnjam u njezin budući uspjeh i da će dalje tako nastaviti u svom budućem obrazovanju. Prije svega smatram da je to uspjeh nje same, njezina predanog rada i učenja. Ovo je samo dokaz da i manja sredina poput Čakovca ima dobar školski sustav, dobre profesore koji mogu mladima omogućiti upis na prestižan svjetski fakultet kao što je Harvard – kazao je Stjepan Kovač, gradonačelnik Čakovca. – Imala sam prilike baviti se kroz srednju školu od društvenih znanosti, prirodnih, do organizacije same dobrote preko Vijeća učenika, što mi je jedno od najvrjednih iskustava koje sam stekla i na fakultetu su to prepoznali, rekla je Iva Ružić. Kroz desetak godina možda će završiti i doktorat, a nada se da bi stečene vještine i znanja jednog dana mogla donijeti i u Hrvatsku. >> Hrvat u Šangaju: 'Čim sam vidio kinesku metropolu, znao sam da je to pravo mjesto za mene' >> 'Oče, zašto me nisi učio o mojoj lijepoj zemlji?' 