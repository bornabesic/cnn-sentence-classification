Ilustracija: 123rf NAČELNIK Glavnog stožera OSRH general zbora Mirko Šundov i zapovjednik Zapovjedništva za potporu general-bojnik Mladen Fuzul sa suradnicima nazočili su 25. svibnja u Zagrebu ispraćaju kontingenta od 51 pripadnika Zapovjedništva za potporu (ZzP) OS RH i dva pripadnika Američkih Oružanih snaga u Republiku Litvu. Zajedno s pripadnicima OS RH koji su otputovali kao prethodnica, hrvatski kontingent će na vojnom vježbalištu "Pabrade"  sudjelovati na međunarodnoj vojnoj vježbi "Saber Strike 2017". Riječ je o jednoj od najvećih ovogodišnjih vježbi u organizaciji Američkog zapovjedništva za Europu (US EUCOM).  Provodi se u lipnju na prostoru Litve, Latvije, Estonije i Poljske, sa ukupno pet vježbi na zemljištu. Na vježbi će sudjelovati snage iz 18 država članica NATO-a i ukupno 10 500 pripadnika. OS RH sudjeluju u ulozi vodeće nacije u Zapovjedništvu bojne za potporu te 6 pripadnika HKoV-a u sastavu zapovjedništva Manevarske bojne. Ukupno će na vježbi biti 59 pripadnika OSRH, a od kojih je sedam žena.  Multinacionalnom bojnom za potporu (postrojbe OS RH, SAD – a i Norveške), zapovijedat će brigadir Ivica Raguž.  Osim u zapovjedništvu bojne,  ZzP sudjeluje sa RSOM (Reception, Staging, Onward Movement) vodom, CIS desetinom i medicinskim timom razine ROLE-1. Osim pripadnika OS RH na vježbu su upućena dva tegljača s poluprikolicama za transport kontejnera,  kontejnerska dizalica, tri viličara,  cisterna za gorivo, kombi i ambulantna vozila te kontejneri sa opremom, objavila je Samostalna služba za odnose s javnošću i izdavaštvo MORH-a.