PRATITE TIJEK DOGAĐAJA: 22.55  - Nezavisna kandidatkinja za zagrebačku gradonačelnicu Sandra Švaljek čestitala je svojim protukandidatima koji su ušli u drugi krug, poručila kako je sa svojim timom ostvarila, ne dovoljno dobar, ali izuzetan rezultat te izjavila da neće nikoga podržati u drugom krugu, a njezini birači glasovat će po savjesti. - Čestitam  onima koji su ušli u drugi krug, a to nisam ja. Ovo što smo ostvarili je izuzetan rezultat. On nije dovoljno dobar ali je izuzetan - poručila je Švaljek u nedjelju navečer oko 23 sata iz svog stožera u Lounge Bar Matisu praćena burnim pljeskom stotinjak nazočnih simpatizera. Zahvalila je svima koji su ju podržavali rekavši kako su svi zajedno napravili nevjerojatan uspjeh. "Zahvaljujem se brojnim volonterima i svima koji su davali podršku, donatorima, to su ljudi koji su vjerovali u ideju da netko nezavisan sa svojom nezavisnom listom može postati gradonačelnik Zagreba. Malo je falilo vrlo malo je falilo",  ustvrdila je Švaljek. Ono što je ostvarila sa svojom nezavisnom listom, kaže, može ohrabriti mnoge. "Mi nismo izgubili nego smo dobili jako puno, velik broj mjesta u Gradskoj skupštini gdjde ćemo promovirati kako treba izgledati Zagreb i kako treba voditi javne politike", rekla je. Njezinu listu, ističe,  nije ujedinila stranka već uvjerenje, dobrota i dobra volja. "Mi ćemo zastupati sve vas u Gradskoj skupštini i ostvariti uskoro još jedan koračić više. Nema predaje", poručila je Švaljek.  No, kasnije na novinarski upit nije htjela pojasniti na što je aludirala kada je govorila o "koračiću više" poručivši samo da treba prespavati. Na pitanje novinara koga će podržati u drugom krugu uzvratila je kako ona neće nikoga podržati, a oni koji su glasovali za nju "glasovat će po svojoj savjesti". Obrazlažući razloge zbog kojih neće podržati svoju protukandidatkinju Anku Mrak Taritaš u drugom krugu kazala je da "podržati može samo nekoga s kim dijeli vrijednosti". Na pitanje kamo će sada uzvratila je kako sutra ujutro ide na svoj posao u Ekonomski institut. 22.35 - Sandra Švaljek stigla je u stožer gdje su je dočekali gromoglasnim pljeskom. Zahvalila je svima i čestitala onima koji su ušli u drugi krug.  - Ovo je izuzetan rezultat bez obzira na to - rekla je i još jednom zahvalila svima. 21.00 -Prema prvim neslužbenim rezultatima Švaljek je i dalje na trećem mjestu iza Bandića i Mrak Taritaš sa 17,13 posto bodova. Zasad je obrađeno 10 posto biračkih mjesta u Zagrebu. 20.46 -  Švaljek je moralni pobjednik - kazao je Kosor i dodao kako su pružili kvalitetne kandidate koji su mogli pobijediti Bandića, a zašto ga nisu izabrali treba pitati građane. U Gradskoj skupštini će proći pet ili šest lista što je više nego prošlih godina pa će biti zanimljivo, prognozirao je. 20.38 - Ferdelji kaže da mu je žao što Švaljek vjerojatno neće ući u drugi krug izbora. Još nisu raspravljali o tome hoće li svoj glas dati Bandiću ili Mrak Taritaš jer se nadaju da će ipak uspjeti ući u drugi krug. 20.18- U Zagrebu najviše mjesta u Gradskoj skupštini osvaja lista Bandić Milan 365-SMSH-ZL-NSR, koja je dobila 25,94 posto glasova. Slijedi lista SDP-HNS-HSS-HSU-NH-SU s 22,03 posto glasova, nezavisna lista Sandre Švaljek-HSLS-ZS-HKS osvojila je 12,87 posto glasova, dok je HDZ dobio 10,52 posto. Zagreb je Naš-NL-Orah-RF-Za Grad ima 7,95 posto, a nezavisna lista Brune Esih 7,20 posto. Prema izlaznim anketama, Most (3,98 posto) , Živi zid-PH (3,50 posto), Pametno (1,42 posto), HDS-HKDU MV-USP-PZ  (1,09 posto) ne prelaze izborni prag. 19.43 sati - Kosor: Žao mi je jer je jedino Švaljek mogla pobijediti Bandića Čelnik HSLS-a Darinko Kosor izrazio je u nedjelju žaljenje jer nezavisna kandidatkinja za zagrebačku gradonačelnicu Sandra Švaljek, koju je podržala njegova stranka, po izlaznim anketama ne ulazi u drugi krug, a posebno mu je, kaže, žao jer je jedino ona mogla pobijediti aktualnog gradonačelnika Milana Bandića u drugom krugu.  - Rezultati su odlični i Sandra Švaljek je dobila skoro 18 posto, naša lista skoro 13 posto. Meni je naravno žao, kao i ljudima iz našeg stožera da ona nije ušla u drugi krug jer ona je nakon 17 godina prvi kandidat koji je u svim relevantnim anketama pobjeđivao Bandića u drugom krugu - rekao je Kosor za Hinu. Besmisleno je, ističe, glasovati za kandidata koji ne mogu pobijediti aktualnog gradonačelnika Milana Bandića no i dodaje - volju građana treba poštovati. Raspoloženje u našem stožeru nije loše i zadovoljni smo rezultatom. Ponudili smo najboljeg, najstručnijeg kandidata koji je mogao pobijediti Bandića, rekao je Kosor. Prema izlaznim anketama Sandra Švaljek na trećem je mjestu sa osvojenih 17,7 posto glasova. Prvi je Milan Bandić s 31 posto , a druga Anka Mrak Taritaš s 26,8 posto glasova. Dolazak Sandre Švaljek  u Matis Absolut Lounge na Trgu Stjepana Radića gdje je sjedište njezinog izbornog stožera očekuje se oko 22 sata, a do sada se tamo okupilo pedesetaka simpatizera. 19.30 sati Prema prvim izlaznim anketama Sandra Švaljek dobila je 719 glasova, to jest 17,67%, i nalazi se na trećem mjestu iza Milana Bandića i Anke Mrak Taritaš. Sandra Švaljek još nije u svom izbornom stožeru na Trgu Stjepana Radića 3, ali došli su je podržati Tihomir Milovac, Darinko Kosor, Vladimir Ferdelji, Jozo Miličević i glumac Marko Torjanac. Svoj glas u Zagrebu je dala i Sandra Švaljek, koja poziva sve građane da izađu na izbore i glasaju na izborima.  - Glasanje najtiši, a zapravo najmoćniji instrument demokracije. Na ovim izborima svi mi odlučujemo o onome što nas se direktno tiče - od klupice u parku do semafora na raskršću. I zato pozivam sve da glasaju - rekla je Švaljek. Tweets about švaljek Tema: Lokalni izbori 2017.