Zagrebačka četvrt u širem gradskom središtu, čiju okosnicu čini Martićeva ulica, donedavno se povezivala isključivo s autoindustrijom, no posljednjih godina doživljava procvat u kojem glavnu riječ vode kreativci, dizajneri, arhitekti, književnici, umjetnici, ugostitelji, udruge i brojni drugi protagonisti toga kvarta. Zahvaljujući njima, zona omeđena Šubićevom, Zvonimirovom, Račkoga, Draškovićevom i Vlaškom ponovno će doživjeti zabavnu urbanu preobrazbu. Riječ je, dakako, o drugom izdanju festivala Design District Zagreb koji se održava od 13. do 18. lipnja, što znači da će ove godine trajati dva dana dulje nego lani, a svim će posjetiteljima ponuditi bogat, uzbudljiv i raznolik program. Kao ovogodišnju novost festivala svakako treba istaknuti Zeleni program unutar kojeg će biti izloženi svi “zeleni” sadržaji koji pridonose obazrivom i funkcionalnom korištenju resursa u dizajn distriktu. Naime, dok se lani tek dio festivala u Ratkajevu prolazu odnosio na zeleni, održivi i eko program, ove godine ta lokacija postaje ključna okosnica cijelog festivala. Tako će se Ratkajev prolaz na šest dana transformirati iz depresivnog prolaza s gomilom parkiranih automobila u Zeleni Ratkaj, zamišljen kao prikaz idealnog održivog grada po mjeri čovjeka koji zadovoljava sve segmente za kvalitetan urbani život - u socijalnom, ekološkom i ekonomskom smislu. - Ratkajev prolaz transformirat će se u mjesto za opuštanje i druženje, a kroz alternativne sadržaje približiti nove oblike održivosti koji pridonose općem dobru te potiču na promišljanje o društvenim promjenama u gradu. Posjetitelji će se, na zabavan način, moći uključiti u procese koji život u gradu čine održivim i kvalitetnijim - pojašnjava Ira Payer, kreativna direktorica festivala organiziranog u suradnji s Turističkom zajednicom Grada Zagreba i uz podršku Grada Zagreba, Zaklade Adris i Ministarstva kulture te uz podršku partnera Hrvatske elektroprivrede, Toyote i Somersbyja. Centralni dio Zelenog Ratkaja bit će instalacija mobilnog, urbanog povrtnjaka u kojem je moguće proizvesti ekološku hranu, čime se želi ukazati na to da javni gradski prostor osim mjesta konzumacije može postati i mjesto edukacije i produkcije. Povrtnjak kao instalacija predstavljat će element urbane infrastrukture “zelenoga” grada te upućivati na javno dostupno i održivo. Također, u Zeleni Ratkaj privremeno će se useliti i nekoliko strojeva za reciklažu. Nizozemski dizajner Dave Hakkens prije dvije je godine pokrenuo projekt Precious plastic u sklopu kojeg je izradio set strojeva za reciklažu plastike koji za cilj imaju transformirati plastiku u korisne predmete. Ta kolekcija DIY mašina osmišljenih da rade s recikliranim komadićima PET ili PP ambalaže uključuje četiri stroja: stroj za usitnjavanje, izradu konopa, topljenje i prešu. Nacrti za izradu strojeva dostupni su svima, čime se radi na jačanju globalne svijesti o važnosti recikliranja i odvajanja otpada. Na festivalu Design District Zagreb svi će posjetitelji moći reciklirati svoju plastiku i kreirati predmete prema postojećim kalupima. Nakon završetka festivala strojevi za reciklažu bit će donirani udruzi za promicanje digitalne fabrikacije, FabLab.hr (koja će u sklopu DDZ-a održati bogat radionički program), a bit će korišteni u suradnji i realizaciji programa sa školama u Zagrebu. Na istoj lokaciji niknut će i pop-up šuma, program pod nazivom Toyota 1 hibrid - 1 sadnica uključit će velik broj sadnica drva koje će dodatno revitalizirati i obogatiti sadržaj, kao i boravak u ovom prostoru. Naime, za svaki kupljeni Toyota hibridni model vozila u razdoblju od siječnja do lipnja 2017. tijekom festivala Design District Zagreb bit će posađena jedna sadnica drva. Osim navedenog, Zeleni Ratkaj uključit će i zone za relaksaciju i druženje u kojem će svima biti dostupne i “javne društvene igre” poput šaha, jenge, jamba, ping-ponga. - Zeleni Ratkaj je osmišljen tako da i sam teži održivosti, kako u procesu realizacije i korištenja, tako i u planiranju daljnje namjene pojedinih instalacija nakon završetka festivala, kada će svi elementi biti donirani kulturnim centrima ili udrugama koje imaju mogućnost korištenja dvorišta - dodaje Ira Payer.