Nova američka administracija potvrdila je sankcije koje su u siječnju nametnute protiv predsjednika Republike Srpske Milorada Dodika zbog kršenja Daytonskog sporazuma i organiziranja nezakonitog referenduma u rujnu prošle godine, proistječe iz ažuriranog popisa što ga je u petak objavilo američko ministarstvo financija.   Dodikovo ime među osobama koje su pod kaznenim mjerama Trumpove administracije u petak se na mrežnim stranicama američkog ministarstva financija pojavilo zajedno sa skupinom iranskih državljana i tvrtki koji su se našli na američkoj "crnoj listi" zbog novih raketnih proba koje je proveo Teheran.   Dodiku su na temelju sankcija izrečenih 17. siječnja nametnute mjere zamrzavanja imovine u SAD a svim američkim građanima i tvrtkama zabranjeno je da s njim posluju.   Dodiku je u siječnju također uskraćena viza za putovanje u SAD gdje je planirao sudjelovati u nekima od svečanosti upriličenim u povodu inauguracije Trumpa za novog američkog predsjednika.   Dodik je te sankcije opisao kao "osvetu odlazeće američke administracije" izrazivši očekivanje kako će one biti ukinute čim Trump dođe na vlast no ta se njegova prognoza pokazala pogrešnom