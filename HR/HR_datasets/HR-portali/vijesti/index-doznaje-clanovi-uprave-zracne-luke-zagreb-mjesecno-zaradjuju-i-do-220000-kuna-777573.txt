Fotomontaža: Index (MZLZ)  MENADŽMENT francuskog koncesionara ZAIC-a kojem je Vlada Zorana Milanovića dala na 30-godišnje upravljanje Zračnu luku Zagreb zadovoljno trlja ruke zbog odličnog posla u Hrvatskoj. Kako i ne bi, jer pet stranaca - članova menadžmenta koji su vezani poslovima za Zračnu luku Zagreb imaju ukupnu godišnju naknadu od 1,5 milijuna eura.  Odnosno, u kunama, njihove mjesečne naknade iznose najmanje 171 tisuće kune do najviše 222 tisuće kuna! Godišnje se tako za pet plaća uprave koncesionara izdvaja 11,8 milijuna kuna.  Zgražali se zbog Peovićevih 17 tisuća kuna neta  Prema ugovoru koji je u posjedu Indexa, predsjednik Međunarodne zračne luke Zagreb Bruno Mazurkiewicz ima naknadu od 350 tisuća eura godišnje, što bi značilo da ima plaću veću od 220 tisuća kuna mjesečno. Riječ o tzv. "Concessionaire  Personnel Contribution Fee" za rad na projektu Zračne luke Zagreb, a koji osim plaće uključuje i troškove prijevoza i ostale eventualne troškove. To bi značilo da Mazurkiewicz godišnje uprihoduje više od 2,6 milijuna kuna.   Samo za usporedbu javnost je bila osupnuta kada se otkrilo da je Tonči Peović, bivši direktor Zračne luke Zagreb u vrijeme dok je ona još bila u državnim rukama imao plaću oko 17.000 kuna neto uz plaćeni stan i godišnju premiju od 5000 eura. Drugi član Uprave Međunarodne zračne luke Zagreb Hulya Sofuoglu ima godišnju naknadu od 310 tisuća eura, isto koliko prima i upravitelj Zračne luke Zagreb Bernard René Corre. Yavuz Aytis koji je zadužen za razvoj putničkih linija na zagrebačkom aerodromu ima godišnji prihod od 270 tisuća eura, odnosno prima više od 170 tisuća kuna mjesečno.  Isabelle Dubois koja se vodi kao direktorica tvtki kćeri MZLZ Trgovina i MZLZ Ugostiteljstvo d.o.o. uprihoduje mjesečno više od 196 tisuća kuna. MZLZ više nije javna tvrtka, a ugovori su tajni!  "Concessionaire  Personnel Contribution Fee" na temelju kojih stranci-koncesionari imaju pravo na visoke naknade svojih usluga zapravo predstavlja ugovor o "posudbi" kadra iz središnjice prema svojim podružnicama te predstavlja konačni godišnji trošak Zračne luke Zagreb za inozemne menadžere.  Strani koncesionari iz Međunarodne zračne luke Zagreb obavijestili su nas kako "Concessionare Personnel Contribution Fee" nije dio koncesijskog ugovora Međunarodne zračne luke Zagreb d.d. (MZLZ) te napominju kako uredno ispunjavaju obvezu plaćanja koncesijske naknade.  "Kako bi izbjegli bilo kakve pogrešne daljnje interpretacije, želimo izjaviti kako nam je poznato da 'Concessionare Personnel Contribution Fee' kao element postoji, ali je on definiran u ugovorima koji su sklopljeni između kompanija, članica konzorcija koji su osnovali MZLZ. Poslovni ugovori privatnih kompanija, o kojima je i ovdje riječ, svugdje u svijetu su poslovna tajna. MZLZ nije više javna tvrtka  i u tom smislu smatramo nepotrebnim i neprimjerenim bilo kakvo komentiranje sadržaja poslovnih ugovora, pogotovo onih između drugih kompanija", kažu nam iz MZLZ-a. U odgovoru na upit Indexa ističu da je zaista "neobična činjenica da netko posjeduje ugovore između privatnih kompanija" te da "imaju pravo posumnjati u njihovu autentičnost".   Koncesijska naknada je fiksna, ne zanimaju nas naknade za Upravu  U resornom Ministarstvu pomorstva, prometa i infrastrukture tvrde da ukoliko "Concessionaire Personnel Contribution Fee" postoji kao poslovni ugovor no on se "davatelja koncesije ne tiče jer nije ugrađen u  Ugovor o koncesiji, niti davatelj koncesije prema takvom poslovnom ugovoru ima obveze".  Što se tiče pitanja o tome isplaćuju li se ovako visoke plaće za menadžment Zračne Luke iz Ministarstva prometa bili su jasni.   Na sve se plaća porez  Također, Ministarstvo Siniše Hajdaš Dončića ističe da MZLZ treba poslovati po hrvatskim pozitivnim propisima, te tako treba plaćati sve poreze koji su propisani za isplatu plaća i naknada.   "Takve isplate su predmet kontrole nadležnih tijela RH kao što su Ministarstvo financija i Ministarstvo rada. Na sva plaćanja za rad u Republici Hrvatskoj obračunava se porez, sukladno zakonu", zaključuju iz Ministarstva.   Uprava Međunarodne zračne luke Zagreb odnosno strani koncesionar tvrdi da plaće isplaćuju njihove matične kompanije te da se na sva plaćanja za rad u Republici Hrvatskoj obračunava se porez, sukladno zakonu.  Kako smo provjerili u MUP-u Bruno Mazurkiewicz,  Bernard René Corre, Yavuz Aytis, Isabelle Dubois i Hulya Sofuoglu imaju regulirane dozvole za boravak i rad od  1.4.2014, 14.5.2014., 10.2.2014., 10.3.2014. i 10.2.2014. godine. Većina njih započela je poslove još krajem 2013. godine. Besplatni logo skinut s internetske stranice predstavljen kao vrhunsko rješenje  S obzirom na visoke plaće menadžmenta u Međunarodnoj zračnoj luci Zagreb pomisli bi da bi sve moglo biti na istoj toj razini. No, nije.   Novi logotip MZLZ-a kojeg su uveli strani koncesionari može se vidjeti gotovo na svakako koraku u Zračnoj luci Zagreb. Dokaz je to kvalitete rada nove Uprave i novih vremena zagrebačkom aerodromu.  Štoviše, postoji i posebna knjižica koja objašnjava zašto baš taj logo i što točno predstavlja. No, logo nije plod rada grafičkih stručnjaka koji su spajali povijest zagrebačkog aerodroma i budućnost koncesionara već je riječ je o besplatnom logu skinutom s internetske stranice. Odnosno, riječ je o besplatnoj vektorskoj grafici koja je tek prilagođena bojama tvrtke. MZLZ: Logo je samo privremen  "Simbol: Vizual koji predstavlja rafinirani oblik zrakoplova zamišljen je kao amblem. Trokutasti oblik daje mu prirodnu dinamiku koja vas zove da pogledate u smjeru prema van. Trokut je sastavljen od različitih elemenata koji predstavljaju raznolikost i komplementarnost usluga koje nudi MZLZ. Način na koji su postavljeni asociraju na nebo i let ptica ili zrakoplova. Ta slika predstavlja snažnu vrijednost i znanje osoblja.", stoji u posebnoj knjižici koja predstavlja novi logo zagrebačke Zračne luke. Kada smo upitali upravu Zračne luke Zagreb tko je zaslužan za vizualni identitet Zračne luke Zagreb te je li bio raspisan natječaj umjesto odgovora kažu nam da je riječ o - privremenom rješenju.   "Logotip je prilagođen i usklađen sa smjernicama grafičkih standarda definiranim u sklopu konzorcija ZAIC,  prilikom javljanja na natječaj za koncesiju zagrebačke zračne luke. U pozicioniranju Međunarodne zračne luke Zagreb ključan trenutak će biti otvaranje i početak poslovanja na novom putničkom terminalu, stoga ne isključujemo mogućnost promjene vizualnog identiteta i s njim povezanih komunikacijskih poruka u toj fazi", stoji u odgovoru Međunarodne Zračne luke Zagreb. Iz odgovora se da zaključiti kako su prilikom natječaja morali imati i logo konzorcija, no zašto je onda taj "privremeni" logo dobio vlastitu knjižicu te se nalazi na gotovo svakom koraku u Zračnoj luci. A na taj način Međunarodna Zračna luka Zagreb predstavlja se i u svijetu.