Pobjedom alkara Ante Zorice u Vukovaru je u nedjelju završila Svečana sinjska alka trčana u počast braniteljima toga grada i cijele Hrvatske, a događaju koji je okupio na tisuće posjetitelja nazočila je i predsjednica Kolinda Grabar-Kitarović, koja je u govoru ukazala na probleme s kojima se suočava hrvatsko društvo te je spomenula odnose sa Srbijom poručivši kako se zalaže da dvije države podvuku crtu i krenu graditi bolje odnose. "Kao što prošlost nismo i nećemo zaboraviti isto tako ne želimo ostati zarobljeni u njoj. Isto očekujemo i od Srbije. Moramo se prestati stalno vraćati u 2. svjetski rat i sijati klice novih zala. Želimo ići naprijed i gledati u budućnost i zato odavde iz Vukovara vrlo jasno poručujem: Republika Hrvatska želi s Republikom Srbijom graditi dobro susjedske odnose, želimo pomoći Srbiji da što skorije uđe u EU", istaknula je Grabar- Kitarović, rekavši kako pri tom ni jedna država ne treba glumiti prijateljstvo. Poručila je da i Hrvatska i Srbija imaju dužnost izgrađivati dobrosusjedske odnose radi interesa i dobrobiti hrvatskog i srpskog naroda u obje države i stabilnosti jugoistoka Europe.  "Vrijeme je da Hrvatska i Srbija podvuku crtu i krenu graditi odnose međusobnog uvažavanja", poručila je predsjednica Grabar Kitarović. Dotaknuvši se neriješenih pitanjima sa Srbijom, spomenula je pitanje nestalih i zatočenih, univerzalne jurisdikcije Srbije i graničnih pitanja te prava Hrvata u Srbiji. U vez s aktualnom političkom situacijom u Hrvatskoj poručila je da Hrvatska mora postati politički stabilna država u kojoj će se problemi rješavati odgovorno i konstruktivno uz najveći mogući postignuti kompromis. Kao probleme koji opterećuju hrvatsko društvo navela je demografsku obnovu, reformu obrazovanja, zapošljavanje i pravo na pravednu plaću, nužnost deblokade 330 tisuća blokiranih građana, sustav Domovinske sigurnosti te potrebu promjene, kako je kazala, nepravednog ovršnog zakona. Poručila je da ako raste BDP i gospodarstvo, onda se to mora osjetiti i na plaćama i standardu hrvatskih građana. Predsjednica i pokroviteljica Svečane sinjske alke posebice je zahvalila hrvatskim braniteljima Vukovara i Hrvatske rekavši kako su Vukovar i Sinj dva grada s dvije bitke ali s jednim domoljubljem i ljubavlju prema Domovini. Pobjednika Svečane sinjske alke Antu Zoricu darivala je sa zlatnim prstenom s hrvatskim grbom i sabljom. Pobjednikom vukovarske Alke Zoricu je proglasio alkarski vojvoda Ante Vučić i na koplje mu privezao plamenac hrvatske trobojnice, znamenje pobjede, koje je pobjednik pronio ulicama Vukovara. Natjecanje, koje je održano u Županijskoj ulici i u kojem je sudjelovalo 17 alkara, pratilo je više od 5.000 gledatelja. Uz predsjednicu države u svečanoj loži bili su i predsjednik Hrvatskog sabora Gordan Jandroković, premijer Andrej Plenković s brojnim ministrima, hrvatski član Predsjedništva BiH Dragan Čović, vukovarski gradonačelnik Ivan Penava, vukovarsko-srijemski župan Božo Galić, povjerenik Vlade za Grad Sinj Igor Vidalina, đakovački i osječki nadbiskup i metropolit Đuro Hranić, predsjednik Viteškog alkarskog društva Stipe Jukić te drugi uzvanici. Svečana sinjska alka trčala se u Vukovaru u počast braniteljima Vukovara u Domovinskom ratu i cijele Hrvatske i to je bilo četvrti put u povijesti Alke da je to viteško natjecanje održano izvan Sinja.  