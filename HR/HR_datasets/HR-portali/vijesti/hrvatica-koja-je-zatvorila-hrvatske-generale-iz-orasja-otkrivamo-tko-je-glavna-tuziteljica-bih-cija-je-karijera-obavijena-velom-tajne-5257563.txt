Bio je ovo izuzetno buran tjedan za Tužiteljstvo BiH. Još se nisu smirile strasti oko uhićenja desetero Hrvata optuženih za ratne zločine nad Srbima u Orašju već je pokrenuta masovna policija akcija u kojoj je uhapšen bivši ministar unutarnjih poslova BiH, a iz Republike Srpske stigla je informacija, pa onda demant o podizanju kaznene prijave MUP-a te ‘države u državi’ protiv hrvatskih generala, među kojima su Ante Gotovina i Damir Krstičević. Svi ti predmeti trenutačno su na stolu Gordane Tadić, nove vršiteljice dužnosti glavne tužiteljice Tužilaštva BiH, Hrvatice koja je na tu funkciju imenovana upravo u trenutku kada su podignute optužbe protiv Hrvata u Orašju. Detalji iz njenog dvadesetogodišnjeg rada malo su poznati, nije davala intervjue za novine, malo je njenih izjava u rijetkim istupima u javnosti. Štura biografija otkriva na kojim je sve radnim mjestima tužiteljica Tadić do sada radila, ali ništa više od toga, pogotovo ništa iz delikatnih predmeta i istraga s kojima se susretala. Sve oko gospođe Tadić obavijeno je velom tajne. Svoju novu vruću fotelju preuzela je u krajnje delikatnom trenutku za BiH. Zemlja bi trebala krenuti na europski put i Bruxelles očekuje da se zatvori knjiga iz prošlosti, ali u njoj je još bezbroj neotkrivenih detalja iz ratnih zbivanja koji opterećuju odnose Bošnjaka, Hrvata i Srba. A i europski političari znaju da bez procesuiranja onih koji su u ratu u BiH počinili najgore zločine nema budućnosti, pa Gordana Tadić tek treba dokazati da je BiH pravosuđe na visini tog teškog zadatka. A pri tome i ono najvažnije, da je nova glavna tužiteljica nepristrana, spremna razbiti famu da je pravda u BiH selektivna i da je kroje politički moćnici. Tadić je ulogu glavne tužiteljice preuzela od Gorana Salihovića koji je posljednjih dana rujna privremeno udaljen s tog mjesta. Preko noći je tako postala jedna od najmoćnijih žena u BiH, koja će odlučiti o sudbini brojnih optužnica, a sada su najaktualnije one za Hrvate. Stotine tih optužnica godinama stoje u ladici tužiteljstva, za sada ih nitko nije aktivirao, ali nakon ‘slučaja Orašje’ i sada udara iz Republike Srpske potpuna je enigma što se će dalje događati. Hoće li politika ponovo umiješati prste što je činila i za mandata bivšeg tužitelja Gorana Salihovića ili će Gordana Tadić, pravnica s velikim iskustvom na istragama oko ratnih zločina vratiti dignitet Tužiteljstvu. Gordana Tadić rođena je u Živinicama 1962., a diplomirala je pravo u Sarajevu. Nakon položenog pravosudnog ispita radila je u privredi, a 1996. po prvi se puta susrela s predmetim na kojima je pisalo ‘stroga tajna’. Bili su to oni koji otvaraju delikatne istrage oko ratnih zločina u BiH kojih je bilo sa sve tri strane, bošnjačke, srpske i hrvatske. Tadić je djevojačko prezime Krešić, a BiH mediji navode da joj je rođak Mijo Krešić, zamjenik ministra sigurnosti BiH. Intrigantni detalji iz Krešićeve biografije zainteresirali su javnost, pa se tako spominje da je bio na službi u JNA, a kada je počeo rat u BiH pristupio je Armiji BiH, a ne HVO-u. Alija Izetbegović ga je nagradio visokim odličjima, a tek kada je strelovito napredovao postao je i član HDZ-a BiH. Nova tužiteljica karijeru je započela kao zamjenica općinskog tužitelja u Živinicama, mjestu južno od Tuzle koje je u sklopu Federacije BiH i gdje su Bošnjaci u većini od 80 posto. Radila je na osjetljivim predmetima koji su bili povezani s istragama iz ratnog perioda, a dužnost kantonalne tužiteljice Kantonalnog tužilaštva BiH preuzela je 2003. godine i to obavljala do 2011. Za tužiteljicu Tužilaštva BiH imenovana je krajem 2013., a sada je postala i prvi čovjek institucije koja je osnovana 2003. godine. Da se mnogo politike vuklo i vuče oko Tužiteljstva BiH nije neka posebna tajna. Bivši glavni tužitelj Goran Salihović otišao je s te dužnosti nakon što je protiv njega pokrenut stegovni postupak zbog propusta u radu, a on je tvrdio da je riječ o osveti jer je otvorio istragu protiv Milorada Dodika zbog organiziranja referenduma u Republici Srpskoj. Stavljalo mu se na teret mnogo toga, da je štitio političare, da je imao kontakte sa sucima koji su ocijenjeni ‘neprimjerenim’, da se miješao u sudske postupke, da je opstruirao razne procese i davao lažne informacije. Ured disciplinskog tužiteljstva koji djeluje pri Visokom sudskom i tužiteljskom vijeću BiH zaključio je da su sve te optužbe posve dovoljne da Salihović ode s dužnosti, bez obzira što je on ukazivao da je riječ o montiranom procesu i lažnim optužbama. Već prije je Salihovića optuživao i ministar sigurnosti BiH Dragan Mektić da je opstruirao istrage koje su vukle tragove do najpoznatijih BiH političara i tako prikrivao kriminal. Mektić je otišao i korak dalje pa je kao Srbin koji je član ‘konkurentske’ stranke od Dodikove kazao da Salihović nije uopće imao namjeru provesti istragu protiv šefa Republike Srpske. U tom loncu gdje su se kuhale optužbe i opravdanja teško se može snalaziti. Kao što se teško i danas može snalaziti u BiH prilikama, gdje svatko vuče na svoju stranu, a kriminal i korupcija cvjetaju kao nikada do sada. Očito, bilo je vrijeme za promjene u Tužiteljstvu, a sami naslovi u novinama ukazuju koji su se dramatični događaji odvijali posljednjih mjeseci u kojima je Tužilaštvo na ovaj ili onaj način bilo involvirano. Od toga da je u BiH uhapšeno pet osoba kod kojih je pronađena bomba namijenjena za teroristički napad u Švedskoj, nastavak istrage protiv Lijanovića, hapšenje šest ratnih zapovjednika bosanskih Srba zbog zločina u Kotor-Varoši do hapšenja ratnog policijskog zapovjednika zbog genocida u Srebrenici. Micanjem Salihovića u prvi je plan je meteorskom brzinom uletjela Gordana Tadić koja je već imala znatno iskustvo u najosjetljivijem odjelu Tužilaštva, onom koji se bavi procesuiranjem ratnih zločina. Škrta na riječima, glavna tužiteljica rijetko je do sada objašnjavala svoju delikatnu ulogu. S druge strane neki su je povezivali sa svojim prethodnikom s kojim je navodno bila u vrlo dobrim i prijteljskim odnosima. Ima i onih koji tvrde da je Salihovića i štitila od progona i suspenzija. Magazin ”Dani” tako je pisao prije nekoliko godina da je postojala prijava protiv moćnog Salihovića, zbog sumnje da je počinio kazneno djelo zloupotrebe položaja, da je bio umiješan u ucjene i davanje lažnog iskaza i omogućio svom prijatelju Jasminu Imamoviću, gradonačelniku Tuzle da zadrži stan. Ali istraga nikada nije provedena do kraja i dovodilo se to u vezu sa utjecajem Gordane Tadić koja je u Tuzli imala ‘svoju bazu’. Mnoge nikad otkrivene tajne i delikatni odnosi vuku se oko glavnih ljudi koji su radili u Tužilaštvu BiH. Ima tu i optužbi za pristranost, prikrivanja zločina i zločinaca, političkih pikanterija, svega i svačega. Teško je naravno realno procijeniti koliko u optužbama koje i sada pršte na sve strane ima istine ili su rezultat povrijeđenosti kada se dirne u ‘nečije dvorište’. Ima tako i pikanterija iz prošlih vremena u kojima se spominje ime Gordane Tadić, prije svega kada je zamijenivši Vesnu Budimir postala tiužiteljica u Tuzli. Nije nikada do kraja razjašnjena ni uloga Vesne Budimir koja je dugo vremena radila na predmetima u kojima su žrtve bili Hrvati u Trusini. Iz posve nepoznatih razloga, bar su tako pisali mediji, Budimir se povukla i prešla na dužnost suca Ustavnog suda, a govorilo se da je jedan od razloga napuštanja vruće fotelje tužiteljice bilo što je svim snagama pokušala spriječiti da se među optuženima nađe i Zulfikar Ališpagu Zuku. Kada je Budimir otišla zamijenila ju je Gordana Tadić, a koliko su afere iz prošlosti bile rasčišćene teško je danas procijeniti. Uglavnom iz Tuzle je krenula njena karijera tužiteljice koja ju je dovela u sarajevo, a sada i na najdelikatnije mjesto u BiH. “CD” Milorad Dodik grmi kako SDA u pravosudnim institucijama ne zastupa pravdu, već interes bošnjačke političke elite, Hrvati u BiH su zgroženi optužnicama za Orašje i onima koje bi tek mogle slijediti, a Bošnjaci se ne izjašnjavaju. Sve u svemu, vrlo osjetljivo vrijeme u kojem je nova tužiteljica među prvima primila izaslanstvo Europske unije. ”Tužilaštvo BiH je uključeno u više međunarodnih operacija koje radi sa tužilaštvima i agencijama za provođenje zakona u zemljama EU, a nedavno su provedene složene međunarodne akcije u borbi protiv organiziranog kriminala, trgovine ljudima, krijumčarenja opojnih sredstava u kojima je sudjelovalo nekoliko država, uključujući i BiH”, konstatirala je prije par dana Gordana Tadić. Riječ je o akcijama Twins, Pismo, Carmen, a očito će iz radnog stola tužiteljice tek izaći novi predmeti koji se sada misteriozno spominju uz kodno ime ”CD”.