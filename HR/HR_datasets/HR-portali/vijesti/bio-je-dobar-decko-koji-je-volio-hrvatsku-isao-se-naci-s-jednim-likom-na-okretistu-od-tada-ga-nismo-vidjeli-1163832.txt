– Mislimo da znamo tko ga je ubio, zna i policija, pa neka ga nađu i privedu – govore braća Ante Škembera (29), koji je na Uskrs oko 18 sati pronađen kako bez svijesti leži u travnatom kanalu koji se nalazi odmah uz Aveniju Većeslava Holjevca na zagrebačkoj Sloboštini. Škembera je pronašla prolaznica koja se ondje zatekla, i to otprilike pola sata nakon što je 29-godišnjaka netko teško ranio nožem. – Zarezali su ga blizu slezene, imao je veliku, dugačku ranu duž gotovo cijelog trbuha. Čim su nam iz policije javili što se dogodilo, odjurili smo u bolnicu, ali doktori nisu uspjeli spasiti Antu. Četiri su ga kirurga operirala, ali umro je oko 21 sat – kazao je jedan od braće ubijenog. Pred kućom Škemberovih u Velikoj Gorici na Uskrsni ponedjeljak gorjeli su lampaši, a ispred ulaza u dvorište uz braću Ante Škembera okupilo se i desetak najbližih prijatelja. – Bio je dobar, normalan dečko koji je volio Hrvatsku, a bio je član Bad Blue Boysa i strastveni navijač Dinama. Nije se bavio mutnim poslovima, radio je kod mene u tvrtki – govori jedan od braće 29-godišnjaka, koji tvrdi kako ne može znati što je točno Ante radio na dan kad je ubijen, ali kako kaže, ima svoje pretpostavke. Dodaje kako je Ante od kuće otišao u petak navečer “naći se s jednim likom na okretištu” kod Savskog mosta te da ga od tada nisu vidjeli. Do zaključenja izdanja policija cijeli događaj još uvijek službeno nije vodila kao ubojstvo te su tvrdili kako još nemaju osumnjičenih za cijeli događaj. Policajci su inače detektorom metala prešli cijeli kanal i obližnju livadu u potrazi za nožem kojim je Škember ubijen. >> Uzrok smrti odvjetnika je ubodna rana, ali policija odbacila ubojstvo >> Strava u BiH: Pomahnitali muškarac ubio tri osobe