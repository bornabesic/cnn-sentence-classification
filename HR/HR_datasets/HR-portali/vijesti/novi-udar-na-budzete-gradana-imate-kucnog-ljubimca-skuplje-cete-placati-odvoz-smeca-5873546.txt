Imate psa, mačku ili nekog drugog kućnog ljubimca? Možda ga tek nabavljate? Razmislite dok još imate vremena jer, kako stvari stoje, uskoro ćete biti dužni plaćati naknadu za odvoz komunalnog otpada i za svojeg pinča Flokija. Tako barem proizlazi iz Nacrta Uredbe o komunalnom otpadu objavljene 16. ožujka na internetskim stranicama Ministarstva zaštite okoliša i energetike, a za koju je do 15. travnja otvorena javna rasprava i savjetovanje s građanima. U dijelu u kojem Uredba govori o načinu pružanja javne usluge tako stoji kako je za određivanje udjela ove usluge bitan “broj osoba, uključujući i kućne ljubimce koji koriste nekretninu ili dio nekretnine”, a što je vrlo brzo izazvalo val nezadovoljstva mnogih građana, ali i udruga. Među prvima su reagirali iz Hrvatske udruge za zaštitu potrošača, čiji predsjednik Tomislav Lončar ističe kako je Ministarstvu zaštite okoliša već poslao primjedbu na članak koji se odnosi na kućne ljubimce, nazvavši taj dio prijedloga “glupošću”. “Nacrt ne ide u otkrivanje detalja, ali u njemu piše kako će se troškovi za naplatu odvoza komunalnog otpada dijeliti između stanara, kao i da će se obračunavati i za kućne ljubimce. Doista ne znam tko se toga sjetio, ali pored činjenice da smo dosad protuzakonito bili prisiljeni plaćati odvoz otpada i onda kad otpada nije bilo, sad ćemo ga još dodatno plaćati i za kućne ljubimce”, ističe Lončar, upozoravajući kako u Nacrtu Uredbe nigdje nije specificirano na koje kućne ljubimce će se obračun odnositi, kao ni način izračuna naplate komunalnog otpada za pse, mačke i ostalo. “Hoće li oni plaćati pola količine otpada koju proizvede čovjek ili možda samo jednu desetinu? Koliko bi trebalo platiti ako netko ima papigu ili kanarinca ili možda papigu aru koja je malo veća? Kako su tek zamislili da se naplaćuje za male bijele miševe ili ribice?”, pita se Lončar. Također dodaje kako je nejasno hoće li izračun naplate komunalnog otpada za kućne ljubimce biti prepušten na volju i odluku davateljima usluga, a koji će onda, sumnja, biti slobodni sami kreirati svoje cjenike te u Opće uvjete staviti proizvoljan iznos obračuna te naknade. Na postojeći nacrt Uredbe primjedbu su dostavili i iz Udruge gradova iz koje traže da se kućni ljubimci izbace iz ovog dokumenta s obzirom na to je “nejasno kako valorizirati doprinos pojedine vrste životinje stvaranju komunalnog otpada”. Kako je za Jutarnji list pojasnila voditeljica ureda Udruge gradova Nives Kopajtich Škrlec, naplata odvoza komunalnog otpada za kućne ljubimce nema nikakve logike, posebno ne u državi u kojoj velik broj kućnih ljubimaca imaju starije osobe, kao jedino društvo, s obzirom na to da su im djeca, u potrazi za kruhom, napustila Hrvatsku i otišla raditi u Irsku ili Kanadu. “Ne vjerujem da je riječ o pogrešci, prije bih rekla da je ovaj nacrt pisao netko tko nikad nije posjetio Beč ili neke druge europske gradove kako bi se upoznao s njihovom praksom. Prijedlog je potpuno nerazuman, posebno kad uzmemo u obzir da dolazi od jednog ministarstva, od jednog središnjeg tijela državne uprave. Nesporno je da treba plaćati komunalni otpad i racionalizirati sustav, ali način na koji se to čini ovom uredbom nama je neshvatljiv”, pojasnila je Kopajtich Škrlec, napominjući kako su sve primjedbe koje su dosad poslali izrađene na temelju mišljenja i preporuke stručnjaka za komunalne usluge zaposlenih u gradskim upravama ili komunalnim poduzećima. Prođe li Uredba u ovakvom obliku u kakvom je zamišljena, bit će to financijski udar na više od polovice hrvatskih kućanstava s obzirom na to da, prema podacima GfK iz 2016. godine, 61 posto kućanstava ima neku vrstu kućnog ljubimca. Konkretnije, više od trećine njih ima psa, 29 posto kućanstava ima mačku, a općenito najveći broj kućnih ljubimaca imaju stanovnici na području Sjeverne Hrvatske. Najjeftinije bi ovdje mogli proći Dalmatinci od kojih, prema izračunu GfK, kućnog ljubimca ima njih “samo” 46 posto. Za očitovanje u vezi Nacrta Uredbe o komunalnom otpadu obratili smo se i Ministarstvu zaštite okoliša, ali zasad nažalost, nismo zaprimili njihov odgovor.