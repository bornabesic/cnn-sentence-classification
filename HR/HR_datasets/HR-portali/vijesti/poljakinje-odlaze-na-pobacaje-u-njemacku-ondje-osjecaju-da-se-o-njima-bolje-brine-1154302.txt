Ženama koje ne žele zadržati trudnoću, Poljska pruža slabu potporu. U zemlji u kojoj političari i svećenici žele ograničiti pravo na pobačaj i kontracepciju, mnoge su prisiljene pomoć potražiti u susjednoj Njemačkoj. Mobitel Janusza Rudzinskog zvoni neprestano. Mnoge Poljakinje koje ne žele zadržati trudnoću obraćaju mu se za pomoć kada žele izvršiti pobačaj. Iskusni liječnik Rudzinski voditelj je odjela za ginekologiju u bolnici u Prenzlauu, na sjeveroistoku Njemačke. On aktivno zagovara pravo žena na odlučivanje u rodnoj Poljskoj i po tome je jako dobro poznat. "Svaka žena ima pravo da odlučuje o sebi, može donijeti sama odluku o svojem tijelu. Ali u Poljskoj joj se to ne dopušta", rekao je. Zakoni o pobačaju u većinski katoličkoj Poljskoj među najstrožima su u Europi. Procedura je dopuštena u samo tri iznimne okolnosti: ako je žena silovana, ako joj je život u opasnosti i ako je dijete teško hendikepirano. A čak i tada mnoge ne dobiju nikakvu pomoć, kaže Krystyna Kacpura, direktorica Saveza za žene i planiranje obitelji iz Varšave. Poljska vlada procjenjuje da se u zemlji svake godine izvede oko tisuću pobačaja. Poljski liječnici često se pozivaju na prigovor savjesti tvrdeći da je pobačaj etički neprihvatljiv. Aktivistice za prava žena kažu da se isto događa s propisivanjem kontracepcije. Među poljskim liječnicima vlada toliki strah od istrage ili da ne postanu metom prosvjeda da mnogi odbijaju izvoditi te zahvate, rekao je jedan ginekolog iz Varšave za Newsweek Polska. Aktivistica Kacpuner kaže da zbog toga mnoge Poljakinje izvode pobačaje u inozemstvu, primjerice u Njemačkoj. "Ondje osjećaju da se o njima bolje brine", kazala je. Rudzinski, koji se medicinom u Njemačkoj bavi od početka 1980-ih, a prije toga radio je u Poljskoj i Švedskoj, savjetuje 20 do 25 žena svaki tjedan u klinici u Prenzlauu. Kako bi pokrile liječničke troškove od 400 eura, mnoge moraju izdvojiti svoj posljednji novčić, kaže. Klinike u Nizozemskoj i Austriji također se oglašavaju na internetu na poljskom. Na internetskim forumima Poljakinje razmjenjuju informacije o zahvatu i troškovima. Međutim, ne mogu si sve priuštiti pobačaj u inozemstvu, kaže Kacpura. Aktivistice za prava žena upozoravaju da siromašnije žene i one koje žive u ruralnim područjima često pribjegavaju kućnim lijekovima i riskiraju živote jer ne vide drugi izlaz. Poljska vlada, koja ima puno konzervativnih glasača i bliska je Katoličkoj Crkvi, htjela je prošle godine još postrožiti ionako strog zakon. Planirana zabrana pobačaja čak je predviđala zatvorske kazne za majke i liječnike koje ih izvedu. Ali mnoge Poljakinje nisu htjele to prihvatiti i deseci tisuća izišli su ih na ulice širom zemlje. Otpor je prisilio vladu da se povuče, barem kad je riječ o zabrani pobačaja. No vladajuća stranka Pravo i pravda (PiS) ponovno želi ograničiti ženska reproduktivna prava. Stranka planira da kontracepcijska pilula za 'jutro poslije', koja je sada dostupna bez recepta, ubuduće bude dostupna samo na recept, jer je neki političari i svećenici smatraju sredstvom za pobačaj, a ne kontracepcijom. Poljski ministar zdravlja Konstanty Radziwill, i sam liječnik, rekao je u radijskom intervjuu da tu pilulu ne bi propisao ni silovanoj ženi. "Kao da smo u Srednjem vijeku", kaže Rudzinski. >> Kontroverzni profesor: 'Ako su mladi ljudi zajedno samo zbog užitka onda imate abortus' 