Kao što je i najavljeno, u srijedu je Ministarstvo državne imovine preuzelo zgradu u kojoj je ured bivšeg predsjednika RH Stjepana Mesića. Mesić se obratio i Ustavnom sudu Republike Hrvatske, no njegov prijedlog za pokretanje postupka za ocjenu ustavnosti nije prihvaćen. Tako je tijekom srijede obavljena primopredaja zgrade, a priopćenje Ministarstva državne imovine prenosimo u cijelosti: 'Ministarstvo državne imovine preuzelo je danas, u srijedu, 4. siječnja 2017. zgradu bivšeg ureda bivšeg predsjednika Republike Hrvatske u Grškovićevoj 13 u Zagrebu. Podsjećamo, nakon što je izgubio pravo da kao bivši predsjednik Republike Hrvatske koristi ured na teret državnog proračuna izmjenama Zakona u svibnju prošle godine, g. Mesić se za zaštitu svojih prava obratio Ustavnom sudu Republike Hrvatske. Ustavni sud je na sjednici održanoj 6. prosinca 2016. odbio prijedlog g. Mesića o pokretanju postupka ocjene ustavnosti navedenih izmjena Zakona. Nakon toga, Ministarstvo je zaprimilo i Rješenje Ustavnog suda sa sjednice održane 22. prosinca 2016. kojim je odbačena Ustavna tužba i prijedlog za odgodu ovrhe, koje je g. Mesić podnio uz prijedlog za ocjenu ustavnosti. Preuzimanjem zgrade, Ministarstvo državne imovine će temeljem iskazanog interesa i potreba korisnika državnog proračuna, odlučiti o njenoj daljnjoj namjeni.' Još u prosincu iz Ministarstva državne imovine o daljnjoj su namjeni rekli: 'Glede daljnjeg korištenja zgrade u Grškovićevoj, potrebno je sagledati njezine kapacitete za moguće nove korisnike, odnosno njihove potrebe, kako bi njezina namjena bila što svrsishodnija.' Mesić će daljnje aktivnosti, kako je najavljeno, nastaviti iz manjeg ureda u prostorijama Saveza antifašističkih boraca.