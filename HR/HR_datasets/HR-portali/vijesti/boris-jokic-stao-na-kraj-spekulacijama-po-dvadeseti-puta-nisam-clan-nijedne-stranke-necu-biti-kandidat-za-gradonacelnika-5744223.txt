- Zahvaljujem svima na interesu, ali kao i dvadeset puta dosad, ponavljam, nisam član nijedne političke stranke i ne želim se uključiti u stranački politički život. Molim sve političke opcije da me izuzmu iz svojih kombinacija i manipulacija - poručio je Boris Jokić, bivši voditelj ekspertne skupine za kurikularnu reformu. Jokić je ovime reagirao na napise po kojima on postaje glavni kandidat ujedinjenog lijevog centra na lokalnim izborima, čijom bi se navodnom kandidaturom krenulo u napad na HDZ i Milana Bandića. Prema pisanju Novog lista, Jokićevo ime pojavilo se u kombinaciji najprije vezanoj uz Anku Mrak Taritaš, koja mu je navodno nudila mjesto svog zamjenika na listi, ali je on to odbio. Potom, SDP-ovci su pokušali nagovoriti Jokića na širu kandidaturu jer im je interesantan kao nestranački stručnjak ujedinjenog lijevo-centralističkog bloka. Iako daje odbijenicu svakoj ideji nastupa na lokalnim izborima, Jokić ostaje pri tomu da je spreman ponuditi stručnu pomoć bilo kojoj opciji koja istinski želi napredak, prvenstveno kroz promjene u obrazovanju. - Ono što želim i mogu jest svima onima koji žele napredak ponuditi rješenja kako odgoj i obrazovanje učiniti boljim, modernijim te prije svega djeci, mladima i njihovim roditeljima olakšati obrazovni put - kako na nacionalnom, tako i na lokalnom nivou - poručuje Jokić, dodajući da bi to učinio, kao i dosad, dobrovoljno, besplatno i za dobrobit zajednice. - A sitne dnevno-političke borbe su sve samo ne to - komentira prvi čovjek kurikularne reforme.