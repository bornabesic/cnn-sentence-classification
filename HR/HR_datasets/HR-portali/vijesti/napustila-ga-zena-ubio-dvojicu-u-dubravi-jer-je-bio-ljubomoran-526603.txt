Na Županijskom sudu je u utorak, kod suca Tomislava Juriše, održano ročište Darku Bodišu (25) za dvostruko ubojstvo Vlade Plešeja (67) i Ivice Pilija (42) u listopadu 2016. u zagrebačkoj Dubravi. Bodiš se na brutalan zločin odvažio nakon saznanja da je sin ubijenog Plešeja u vezi s njegovom bivšom nevjenčanom suprugom i da su u nepoznato odveli njegovog maloljetnog sina. Ponukan ljubomorom i željom za osvetom došao je 27. listopada 2016. u dom obitelji Plešej u kojem je zatekao oca novog partnera svoje bivše djevojke Vladu Plešeja (67) i njegovog bliskog prijatelja i kuma Ivicu Pilija (42), koje, prema tvrdnjama tužiteljstva, do tada nije poznavao. Kako mu Vlado Plešej nije htio otkriti gdje su njegov sin i njegova bivša nevjenčana supruga, nasilnik je Plešeja udario šakom u glavu i laktom odgurnuo Pilija. U namjeri da ih obojicu ubije potom je iz džepa izvadio nož i izbo ih.  Plešeju je zadao tri ubodne rane u prsni koš i podlakticu, dok je Piliju istim nožem zadao jednu ubodnu radu u prsni koš, dvije ubodne rane u trbuh i jednu ubodnu ranu u lijevu nadlakticu. Obojica su preminula odmah na mjestu događaja. Ubijeni Vlado i Ivica cijeli su kobni četvrtak 27. listopada proveli su zajedno. Taj dan Darka su vidjeli prvi put ujutro. Došao je automobilom do dvorišta koje muškarci dijele i raspitivao se za Vladina sina, bivšu djevojku i dijete.  Navodno su nesmotreno vozili i turirali uskom ulicom u kojoj se inače svaki dan igra puno djece. Otišli su ljutiti, a Darko se odlučio vratiti nešto nakon 17 sati. - Ta djevojka je otišla s mojim bratom. On je mislio da će ga zateći u kući. Mislio ga je valjda ubiti, ali je sreo mog oca i kuma - rekao nam je vidno potreseni Vladin sin. Upravo je on među prvima doznao da su mu otac i kum napadnuti. - Bio sam u Dubravi. Zvali su me da hitno dođem u kuću. Kad sam ušao unutra, vidio sam ih kako leže i pokušavao sam ih oživiti. Htio sam im masirati srce i dati umjestno disanje, no to je bilo nemoguće. Ubojica je bio toliko brutalan da ih je izmasakrirao do kraja - prepričao je mladić taj mučni četvrtak.  Kad je Bodiš shvatio što je učinio, udaljio se od mjesta dvostrukog ubojstva, no kako svjedoče stanari ulice, neko vrijeme se zadržao u blizini. - Ja sam došao prije policije i Hitne pomoći. Svi su vikali da se ubojica nalazi na uglu ulice i da stoji. Krenuo sam za njim, ali on je u tom trenutku nestao. Nisam znao na koju stranu je otišao. Vratio sam se. Nisam htio napuštati oca i kuma. Nisam nikog puštao u kuću. Tad je došla i policija. Nakon toga više nitko nije smio ući - rekao je iskreno Vladin sin. Istražitelji su došli brzo i potpuno su blokirali cijelu ulicu.  Nekoliko policijskih patrola odmah je odjurilo do zagrebačkog naselja Oporovec, gdje je mladić prijavljen. U prvom trenutku nisu ga pronašli kod kuće. Skrivao se od policije. - Opkolili su mu kuću i tako su ostali. Kako su nam rekli, on se sam predao policajcima - kazali su mještani. Nož kojim je izmasakrirao dva muškarca u bijegu je odbacio. Policajci su Darka odveli u postaju na ispitivanje. - Taj Darko je maltretirao sve. Išli smo zajedno u istu školu i razred. Uvijek je izazivao neke svađe, a ponekad je zbog toga dobio i batina od drugih - rekao nam je o ubojici sin stradalog Vlade. Dodao je da je taj mladić bio silno ljubomoran što ga je napustila djevojka s kojom je imao dijete. Kako su nam rekli u naselju, navodno ju je tukao i maltretirao. Ona to nije željela trpjeti te je otišla od njega. S tim se navodno nikako nije htio pomiriti.