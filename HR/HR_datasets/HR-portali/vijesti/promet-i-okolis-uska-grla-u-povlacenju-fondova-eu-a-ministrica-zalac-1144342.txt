Hrvatska kroz provedbu akcijskog plana za pojednostavljenje upravljanja i kontrole Operativnog programa konkurentnost i kohezija želi ubrzati povlačenje europskih sredstava i nastojat će ukloniti zaostatke i uska grla kojih je najviše u području prometa i zaštite okoliša, izjavila je u ponedjeljak u Bruxellesu ministrica regionalnog razvoja i fondova Europske unije Gabrijela Žalac. Ministrica Žalac bila je u prvom službenom posjetu Europskoj komisiji tijekom kojeg je razgovarala s povjerenicom za regionalnu politiku Corinom Cretu. "Razgovarale smo o provedbi akcijskog plana za pojednostavljenje sustava upravljanja i kontrole Operativnog programa konkurentnost i kohezija i općenito ostalih operativnih programa. Izvijestila sam je da idemo u pojednostavljivanje sustava kako bismo ubrzali objavljivanje natječaja i procedura ugovaranja", rekla je Žalac novinarima nakon razgovora s Cretu. Dodala je da će njezino ministarstvo kao koordinacijskog tijelo za fondove Europske unije odsada na svakoj sjednici vlade na zatvorenom dijelu sastanka podnositi izvješća o ispunjavanju prethodnih uvjeta za objavu natječaja u svakom pojedinom resoru. "Povjerenica je s tim iznimno zadovoljna zato što se korištenja fondova podiglo na ministarsku razinu u vladi", rekla je Žalac. "Prenijela sam povjerenici da ćemo inzistirati na ubrzanju objave natječaja i provedbi projekata kako bismo povukli što više od 10,7 milijardi eura koje nam stoje na raspolaganju do 2023.", kaže ministrica. Na sastanku je bilo riječi i o projektu izgradnju Pelješkog mosta. Ministrica je rekla da bi tijelo pod nazivom Neovisni pregled kvalitete (IQR), segment JASPERS-a, koji ocjenjuje projekte za financiranje europskim sredstvima, do kraja siječnja donijeti svoju ocjenu, da će nakon toga, do travnja ili svibnja Europskoj komisiji biti poslan gotov projektni prijedlog za Pelješki most.  "Nadamo se da ćemo početi s radovima već ove jeseni i da će 85 posto projekta biti financirano iz europskih fondova, čime će se potrošiti gotovo cijela alokacija za cestovnu povezanost", kaže ministrica. Na upit kasni li Hrvatska po nekim pitanjima u pogledu povlačenje europskih sredstava, ministrica je odgovorila potvrdno. "Hrvatska sigurno kasni u nekim segmentima, čitav niz toga je trebao biti odrađen prije godinu ili dvije od akcijskih planova do ex ante uvjeta kako bi se natječaji uopće objavili", rekla je dodajući da najviše zapinje u području prometa i zaštite okoliša. "Povjerenica je jasno rekla da posebnu pozornost posvetimo prometu i okolišu jer su to projekti malo drukčiji i veći od ostalih. Tu su najveća uska grla koja treba razriješiti", rekla je ministrica. Na pitanje je li Komisija imala neki komentar na plan gospodarenja otpadom, koji je hrvatska vlada nedavno usvojila, ministrica je rekla je da o tome nije bilo riječi te da će Komisija u narednim mjesecima detaljno pregledati taj plan i tek kada pošalje svoje komentare onda će biti jasno jesu li s njim zadovoljni. Ministrica Žalac je rekla da povjerenica Cretu dolazi u službeni posjet u Zagreb 27. travnja. >> Evo koliko nas košta preuzimanje Ine od MOL-a 