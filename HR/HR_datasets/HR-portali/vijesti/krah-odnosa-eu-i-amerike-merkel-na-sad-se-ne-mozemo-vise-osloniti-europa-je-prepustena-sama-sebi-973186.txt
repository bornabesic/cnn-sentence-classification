Foto: Hina NJEMAČKA kancelarka izjavila je nakon povratka sa summita G7 u Italiji  kako SAD više nisu pouzdani partner te Europljanima poručila da se uzdaju sami u sebe.   "Vremena u kojima smo se mogli u potpunosti osloniti na druge su dobrim dijelom iza nas. To sam sama doživjela posljednjih dana", rekla je kancelarka Angela Merkel na jednom političkom skupu u Muenchenu odmah nakon povratka s G7 summita na Siciliji koji je, zbog neslaganja američkog predsjednika Donalda Trumpa s ostatkom sudionika summita po gotovo svim temama, završio razočaravajuće.   Ona je ukazujući na novonastalu situaciju s predsjednikom Donaldom Trumpom u SAD-u ali i na predstojeći Brexit poručila kako se Europa sada mora pouzdati u vlastite snage.   "Mi Europljani moramo svoju sudbinu zaista uzeti u vlastite ruke“, rekla je kancelarka.   Ona je naglasila kako treba održavati i dalje dobre odnose sa SAD-om i Velikom Britanijom te isto tako i s Rusijom ali da se treba više pouzdati u vlastite snage.   Njemačka kancelarka je izrazila mišljenje da je s novim francuskim predsjednikom Emmanuelom Macronom to moguće.   "Njemačka će pomagati gdje god će to biti moguće jer Njemačkoj će biti dobro jedino ako će Europi ići dobro“, naglasila je Merkel.   Merkel (Kršćansko-demokratska unija CDU) se pripadnicima sestrinske bavarske Kršćansko-socijalne unije (CSU) obratila u jednom pivskom šatoru u Muenchenu što je dio predizbornog plana pokazivanja jedinstva između dvije stranke demokršćanske Unije CDU/CSU.   Prvobitno je ovaj govor i susret s predsjednikom CSU-a Horstom Seehoferom trebao biti održan u utorak navečer ali je otkazan zbog terorističkog napada u Manchesteru.  Susret Merkel i Trumpa na summitu G7 na Siciliji prije dva dana Trump Nijemce nazvao jako lošima  Ovo je samo nastavak nategnutih odnosa SAD-a i Njemačke posljednjih dana. Prije nekoliko dana Trump je Nijemce nazvao "jako lošima", a to je izazvalo bijes njemačkih političara.   Trump je u četvrtak u Bruxellesu razgovarao s predsjednicima Europskog vijeća i Komisije Donaldom Tuskom i Jean-Claude Junckerom i, po pisanju tjednika, rekao im kako su "Nijemci loši, jako loši".  "Pogledajte milijune automobila koje prodaju u SAD-u. Strašno. To ćemo prekinuti", rekao je Trump.  "Ako netko govori da su Nijemci loši, to ne znači da se to može doslovno prevesti", rekao je Juncker u Taormini na margini summita G7.   Isto misli i Trumpov ekonomski savjetnik Gary Cohn.  "Rekao je da su loši kad je trgovina u pitanju. Inače nema problem s Njemačkom, samo s njemačkom trgovinom".  Izgubljeni u prijevodu  Juncker je pokušao ugasiti vatru i sugerirao da su Trumpove riječi "prenapuhane" kad su prevođene za članak na njemačkom. Spiegel je koristio riječ "boese" što može značiti i "zao".   "To je pretjerano. Ja nisam stručnjak za engleski, kao što svi znaju, ali loš ne znači zao. Loš je dovoljno". rekao  je Juncker.   Predsjednik EK kazao je i da Trump "uopće nije bio agresivan kada je to govorio". A ja sam mu dao do znanja, nastavio je Juncker, "da SAD ne može uspoređivati svoju trgovinu s jednom zemljom članicom, nego s cijelim blokom".   Sjedinjene Države imale su prošle godine  64,9 milijardi dolara deficita u trgovini s Njemačkom, a 146,3 milijarde deficita s cijelom Unijom.  Njemačka vlada isprva bila suzdržana  Njemačka vlada reagirala je suzdržano na izjavu Trumpa koji je opisujući njemački trgovinski višak u odnosu na SAD Nijemce opisao kao „vrlo, vrlo loše“ dok je socijaldemokratski kandidat za kancelara Martin Schulz Trumpovo ponašanje autokratskim i uvredljivim.   "Trgovinski višak poput onog s SAD-om nije ni ‚zao‘ ni ‘dobar’, nego jednostavno plod međusobnog odnosa ponude i potražnje na svjetskim tržištima“, odgovorio je kratko zamjenik glasnogovornika Njemačke vlade Georg Streiter.   On je objasnio kako trgovinski višak nije proizvod neke odluke na gospodarsko-političkom planu nego nastaje na osnovu mnogih čimbenika poput cijene nafte, tečaja eura i investicije.  Autokrat kojeg ne treba tolerirati   Predsjednik Socijaldemokratske stranke Njemačke (SPD) i kancelarski kandidat ove stranke na predstojećim parlamentarnim izborima, Martin Schulz oštro je napao Donalda Trumpa zbog njegovog ponašanja.   „Potpuno je neprihvatljivo da se Donald Trump ponaša u stilu autokratskog vođe i prema kancelarki Angeli Merkel se odnosi ponižavajuće“, rekao je Martin Schulz na jednom nastupu u sklopu Protestantskih crkvenih dana u Njemačkoj.   Schulz je dodao da se ovakvoj vrsti ponašanja mora „odlučno i ogorčeno oduprijeti“.   Neki njemački mediji su Trumpovu rečenicu interpretirali ne kao „Nijemci su zli“ nego „Nijemci su loši“.  Njemačka agencija dpa objavila je i dugu listu Trumpovih Tweetova u kojima američki predsjednik predmete, pojave ili osobe opisuje kao „zle“ ili „loše“.  Analitičari: Trump je iznevjerio očekivanja EU i NATO-a  Prvi susret američkog predsjednika Donalda Trumpa s čelnicima EU-a, NATO-a i čelnicima zemalja G7 malo je otkrio o smjernicama američke vanjske politike i nije previše umirio međunarodne partnere, komentirali su analitičari nakon njegova pomno razrađenog prvog službenog putovanja izvan Sjedinjenih Država.   Današnja izjava Angele Merkel opravdava komentare analitičara.  Strani čelnici očekivali da će tijekom Trumpova posjeta Bruxellesu i summita članica G7 na Siciliji dobiti makar nekakvu sliku o smjernicama vanjske politike novoga američkog predsjednika, Trump je odlučio govoriti o unutarnjopolitičkim američkim pitanjima umjesto da svoje saveznike informira o vanjskopolitičkim pitanjima. Ostavio ih je da "tapkaju u mraku" u pogledu brojnih iznimno važnih pitanja, smatraju analitičari.   "U vrlo kratkom vremenu shvatili su da s ovom administracijom nikada neće biti medenog mjeseca", kazao je za dpa Christian Molling iz njemačkog Vijeća za vanjske poslove.  Pošto je posjetio Saudijsku Arabiju, Izrael, Zapadnu obalu i Vatikan, Trump je otputovao u Bruxelles i na Siciliju gdje je imao niz sastanaka s važnim međunarodnim partnerima.