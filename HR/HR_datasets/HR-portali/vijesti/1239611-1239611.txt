Dvoje ljudi s ispruženim rukama, jedan ima majicu na crveno-bijele-plave kockice, žena maše hrvatskom zastavom, muškarac svira tamburu, negdje na ulici. U prvom planu pleše jedan par: ona ima na glavi crnu beretku, znakovlje se ne razaznaje. “Nacionalni praznik u Hrvatskoj: Ljudi plešu na ulicama Knina uz fašističke pjesme, koje su u toj zemlji zabranjene”, stoji ispod fotografije uz tekst kojim je utjecajni Suddeutsche Zeitung najavio emitiranje dokumentarnog filma “Rechts, zwo, drei - driftet Europa ab?” (Desno, dva, tri - skreće li Europa udesno?). Film je u utorak u 20.15 sati prikazan na njemačko-francuskom kulturnom kanalu Arte, a govori o porastu desnice u Europi na primjeru Njemačke, Francuske, Poljske i Hrvatske. Desnica se hrani strahom: u Njemačkoj je to strah od izbjeglica, u Mađarskoj od Roma, u Francuskoj od Muslimana, u Hrvatskoj od Srba, piše Suddeutsche, koji kao radikalne tendencije kod nas ističe “pjevanje fašističkih pjesama i prodaju nacističkih memorabilija” prilikom proslave Oluje. “Kao kad bi netko u Berlinu na praznik prošao sa svastikom”, komentirala je književnica Slavenka Drakulić. Osim nje, u filmu se pojavljuju predsjednik HČSP-a i dopredsjednik Sabora Ivan Tepeš, te šef Mladeži HČSP-a Frano Čirko. Ministar kulture Zlatko Hasanbegović u filmu se naziva revizionistom, a prikazana je i njegova fotografija sa spornom kapom. Autorima njemačkog filma čudno je da se na Thompsonovoj proslavi mogu vidjeti i brojni predstavnici Crkve, javlja berlinski dopisnik Tportala. “U Hrvatskoj se vidi sve više fašizma na ulicama, to se otvoreno izražava i tolerira”, ističe se uz snimke zidova s ustaškim simbolima i djece s ustaškim kapama. U filmu je priča iz Hrvatske samo jedan od negativnih primjera iz Europe.