U vojarni ''Pukovnik Mirko Vukušić'' u Zemuniku održana je prezentacija početka letačke obuke na helikopterima OH-58D Kiowa Warrior. Obuka se provodi na 16 helikoptera kojima je opremljena Eskadrila helikoptera iz projekta opremanja Oružanih snaga RH izvidničko-borbenim helikopterima kroz potporu Vlade i Oružanih snaga SAD-a. Na početku letačke obuke bili su potpredsjednik Vlade i ministar obrane RH Damir Krstičević, vojni izaslanik SAD-a brigadir Robert Mathers, načelnik Glavnog stožera Oružanih snaga RH general zbora Mirko Šundov i drugi visoki uzvanici.   Ministar je zahvalio vladi Sjedinjenih Američkih Država na potpori i rekao da će u rukama hrvatskih pilota oni biti nova vrijednost u suočavanju sa suvremenim sigurnosnim ugrozama. – Ovi helikopteri omogućuju našim Oružanim snagama dosezanje novih sposobnosti, jedan su od segmenata snažne potpore i pomoći koju smo dobili od naših strateških partnera, a koja iznosi više od pet stotina milijuna američkih dolara – rekao je ministar. Američki vojni izaslanik brigadir Robert Mathers zahvalio je na ovoj prilici da se i osobno uvjeri kako je donacija SAD-a stavljena u uporabu i da će služiti za zajedničke interese i sigurnost. Istaknuo je kako su mu američki instruktori, koji su jedni od najboljih i najiskusnijih pilota, potvrdili da su hrvatski piloti koje obučavaju, najbolji s kojima su do sada radili jer, uza sve ostale kvalitete, razumiju važnost obuke za hrvatsku sigurnost. – Sretan sam jer razvijamo vojnu suradnju i što dijelimo iste vrijednosti i prioritete ne samo u jugoistočnoj Europi nego širom svijeta, zaključio je brigadir Mathers. Načelnik Glavnog stožera OS RH, general zbora Mirko Šundov zahvalio je prije svega američkoj strani i vojnom izaslaniku SAD-a na profesionalnom odnosu i suradnji te na svemu što nam pružaju u obuci pilota i tehničara. Istaknuo je i pohvalio pilote i tehničare HRZ-a i PZO-a koji daju sve od sebe da vrlo brzo usvoje sva potrebna znanja kako bi postigli punu osposobljenost, a što će na kraju povećati sposobnosti Oružanih snaga RH Zapovjednik Eskadrile helikoptera pukovnik Krešimir Ražov prezentirao je ukratko karakteristike helikoptera OH-58D Kiowa Warrior te objasnio kako trenutačno letačku obuku na tim helikopterima polazi osam pilota HRZ i PZO-a, a obučava ih pet američkih instruktora.  OH-58D Kiowa Warrior jednomotorni je izvidničko-napadački helikopter namijenjen za protuoklopno djelovanje, blisku zračnu potporu, pratnju i zaštitu konvoja, korekciju i navođenje topničke precizne paljbe te borbu u urbanim područjima. Hrvatskoj su dostavljene isključivo naoružane verzije OH-58D koje imaju nosače za vanjsko naoružanje s obje strane zrakoplova. Dostupno naoružanje su protutenkovske rakete AGM-114 ''Hellfire'', protuzračne rakete ''Stinger'', spremnici s nenavođenim raketama ''Hydra-70'' te 12,5 milimetarska strojnica. U početnom ciklusu obuke nalazi se prva skupina hrvatskih pilota koja će nakon završetka obuke dobiti certifikate o osposobljenosti za samostalnu provedbu svih vrsta obuke te će dalje kao obučavatelji nastaviti samostalno obučavati ostale hrvatske pilote. Na isti način obučavat će se i zrakoplovno-tehničko osoblje.             