Uspostava nove hrvatske Vlade predvođene Andrejom Plenkovićem privukla je u pozornost medija u Bosni i Hercegovine prije svega zbog najave kako će ta zemlja u predstojećem razdoblju biti prioritet hrvatske vanjske politike pa je ta činjenica istaknuta u gotovo svim izvješćima. Najtiražniji list u BiH, Dnevni avaz, na naslovnici donosi vijest kako je "BiH jedan od prioriteta nove hrvatske Vlade". List ističe ocjenu premijera Plenkovića kako je BiH sada pred velikim izazovima, što je zadaća i za Hrvatsku, kao i njegovu najavu da će mu prvi službeni vanjskopolitički posjet biti upravo u BiH. Posebice je istaknuta Plenkovićeva izjava kako će Hrvatska pomoći BiH na najsolidarniji i prijateljski način pri čemu će puna pozornost biti dana položaju Hrvata kao konstitutivnog naroda u toj zemlji. I Oslobođenje u tekstu posvećenom uspostavi nove hrvatske Vlade na prvo mjesto stavlja najavu njezina odnosa prema BiH. List ističe kako je "europska budućnost BiH strateški cilj vanjske politike". Mediji u Republici Srpskoj uglavnom su rutinski izvijestili o izboru nove hrvatske Vlade zaobilazeći pitanje njezina budućeg odnosa prema BiH. Tiskani i elektronički mediji u tom entitetu tako uglavnom prenose kako je Plenković kao prioritetne zadaće svoje Vlade označio stabilan i trajan gospodarski rast, stvaranje novih i kvalitetnih radnih mjesta, zaustavljanje iseljavanja i demografsku obnovu te društvenu pravednost i solidarnost. Mediji u Sloveniji Novi hrvatski premijer Andrej Plenković predstavio je u Hrvatskom saboru vrlo ambiciozan program rješavanja strukturalnih problema, no nije izvjesno hoće li hrvatska vlada zbog nesigurnog HDZ-ova partnerstva s Mostom izdržati četverogodišnji mandat, navode u četvrtak u svojim prvim izvješćima slovenski mediji ističući da novi hrvatski premijer u svom govoru pred Saborom nije spominjao Sloveniju s kojom su odnosi zadnjih godina znali biti napeti zbog otvorenih pitanja. U Sloveniji još nema konkretnijih komentara niti političkih reakcija na formiranje i potvrdu nove hrvatske Vlade u parlamentu, a vodeći tiskani mediji, poput dnevnika Delo i Večer, ocjenjuju da nije s izvjesnošću moguće reći da će nova hrvatska Vlada izdržati cijeli četverogodišnji mandat s obzirom na probleme koji je čekaju i nesigurnost kako će funkcionirati partnerstvo s Mostom. No, navode da je Plenković, nakon što je preuzeo HDZ i stranku u kratkom vremenu stabilizirao te pobijedio na prijevremenim izborima, u svom nastupu u Saboru obećao "vrlo ambiciozan" program te rješavanje strukturnih problema u gospodarstvu, a kao vanjskopolitičke prioritete naveo potporu BiH u njezinoj europskoj perspektivi te potporu hrvatskim manjinama u susjednim državama, osobito u BiH gdje su Hrvati konstitutivan narod. – Plenković je predstavio ambiciozan program nove Vlade u kojoj su 16 ministara i 4 ministrice – navodi Večer. Mariborski list i ljubljansko Delo ističu da Plenković u svom predstavljanju programa Vlade nije opširnije govorio o vanjskoj politici, niti spominjao odnose sa Slovenijom koji su zadnjih godina znali biti napeti zbog otvorenih pitanja. Neki mediji podsjećaju da bi za Sloveniju moglo biti sporno to što je Most u jednom od svojih zahtjeva Plenkoviću naveo potrebu aktivacije zaštićenog gospodarskog pojasa u Jadranu, čemu se Slovenija i prije uključivanja Hrvatske u EU energično protivila, tvrdeći da bi se tako prejudiciralo razgraničenje na moru. Slovenski mediji osvrću se i na to što je Plenković za ministra vanjskih poslova izabrao Davora Ivu Stiera, za kojega navode da je iskusan diplomat i da je nekada kao savjetnik bivše premijerke Jadranke Kosor pridonio rješavanju arbitražnog spora sa Slovenijom kao njezin izaslanik. – Stieru mnogi pripisuju značajnu ulogu u pregovorima sa Slovenijom koji su doveli do deblokade hrvatskih pristupnih pregovora s EU-om – navodi ljubljansko Delo.  Novog hrvatskog premijera, dodaje u komentaru vodeći slovenski list, očekuje mnogo posla u vezi s korupcijom, štetnim zakonima, neusklađenošću nekih zakona sa zakonodavstvom EU, ali i s ekonomskim stanjem jer Hrvatskoj iduće godine dospijeva naplata više od tri milijarde eura nagomilanih dugova, navodi u komentaru dopisnik Dela Dejan Vodovnik. Dodaje kako će biti zanimljivo pratiti kako će u novoj Vladi djelovati partnerska osovina HDZ-a i Mosta koja se u prošloj slabo pokazala, pa zato, kako navodi Vodovnik, "nema jamstava" da će nova Vlada potrajati cijeli četverogodišnji mandat. Među slovenskim političarima za sada na formiranje nove Vlade Republike Hrvatske nema komentara i izjava, osim izjave oporbenog čelnika Janeza Janše koji je u razgovoru za list Demokracija posredno čestitao novom hrvatskom premijeru. Janša je kazao da od nove hrvatske Vlade "desnog centra" očekuje "smireniju i odgovorniju politiku" od one koju je vodila Milanovićeva Vlada, koju je označio kao "socijalističku". Politika te Vlade prema Sloveniji temeljila se na populizmu, ocijenio je Janša, aludirajući na lanjske nesporazume u vrijeme teške izbjegličke krize koja je pogodila obje zemlje na putu migranata prema srednjoj i sjevernoj Europi. >>Braniteljske udruge stale uz Plenkovića: Obuljen je stručna, a Hribar se već ispričao braniteljima >>Drama s Goranom Marićem trajala je od utorka poslijepodne: Zašto je toliko bitan Plenkoviću? 