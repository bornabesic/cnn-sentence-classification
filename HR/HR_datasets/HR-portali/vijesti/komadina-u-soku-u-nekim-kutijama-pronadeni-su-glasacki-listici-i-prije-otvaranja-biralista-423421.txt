Izbori za predsjednika SDP-a započeli su napeto. Stožer Zlatka Komadine ima više prigovora na provođenje unutarstranačkih izbora, a jedno od njih se odnosi na kako tvrde, činjenicu da su na nekim biračkim mjestima u kutijama već bili popunjeni glasački listovi i prije nego li su otvorena glasačka mjesta u 9 sati. Najavili su da će uputiti i službeni prigovor centralnoj izbornoj komisiji, javlja dnevnik.hr. Podsjetimo, Središnja izborna komisija privremene neslužbene rezultate bi trebala objaviti u 21 sat, nakon čega se očekuju izjave dvojice kandidata. Izborna kampanja u SDP-u traje još od sredine siječnja, a suparnički stožeri nerijetko su se javno služili teškim riječima, za što se Milanović ispričao na završnom skupu u četvrtak, poručivši članstvu da mu je žao ako je bilo teških riječi, te da u tome nije bilo zle namjere.