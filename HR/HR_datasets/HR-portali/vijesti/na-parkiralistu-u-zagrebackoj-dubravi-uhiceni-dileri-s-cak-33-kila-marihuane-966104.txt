Foto: FaH  NA PARKIRALIŠTU trgovačkog centra u zagrebačkoj Dubravi, prilikom preprodaje 33 kilograma marihuane, uhićena su dvojica osumnjičenih dilera, izvijestila je policija koja je naknadno uhitila još dvojicu muškaraca navodno povezanih s tim krijumčarskim lancem.  U kratkom priopćenju policija je izvijestila da je provela "kriminalističko istraživanje nad četvoricom hrvatskih državljana" u dobi od 53, 27, 49 i 59 godina.  Više od 35 kilograma trave i 64 grama heroina  "Tijekom navedenog kriminalističkog istraživanja ukupno je zaplijenjeno 35,5 kilograma marihuane, 64 grama heroina, 3,5 kilograma rezanog duhana i 9 šteka cigareta bez nadzornih markica Ministarstva financija", izvijestila je policija na svojoj internetskoj stranici.  Dodaju i da je "zbog sumnje u počinjenje kaznenih djela neovlaštene proizvodnje i prometa drogama i nedozvoljene trgovine" protiv osumnjičenih podnijeta kaznena prijava Općinskom državnom odvjetništvu u Zagrebu.