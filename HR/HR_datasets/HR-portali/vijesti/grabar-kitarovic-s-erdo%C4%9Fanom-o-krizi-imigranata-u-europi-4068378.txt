U Istanbulu, gdje u ponedjeljak počinje Svjetski humanitarni summit, prvi put bit će organizirana trilaterala šefova država Hrvatske, Turske i BiH. Kolinda Grabar-Kitarović i turski predsjednik Recep Tayyip Erdoğan razgovarat će s članovima Predsjedništva BiH, što je rezultat dogovora iz Zagreba, kada je nedavno u službenom posjetu bio turski predsjednik. Očekuje se da će se razgovarati o imigrantskoj krizi, ali i borbi protiv terorizma i napredovanju Turske i BiH prema Evropskoj uniji. Dogovor je da se trilaterala održava svake godine, a da se intenziviraju i sastanci šefova diplomacija tri zemlje. Nakon Irana i Afganistana, Kolinda Grabar-Kitarović dolazi u Istanbul na poziv Ban Ki-moona na veliku međunarodnu konferenciju koju organiziraju Ujedinjeni narodi. Riječ je o prvoj velikoj konferenciji na kojoj će svjetski lideri prije svega pokušati postići dogovor kako najefikasnije pružati humanitarnu pomoć na područjima gdje je to najpotrebnije. Hrvatska predsjednica imat će vrlo aktivnu ulogu na skupu, pa se očekuje da će predsjedati jednom panelu. Održat će i govor “Političko vodstvo za sprečavanje i zaustavljanje sukoba” i na okruglom stolu “Žene i djevojčice, kako pojačati djelovanje za postizanje ravnopravnosti spolova”. Grabar-Kitarović imat će i više bilateralnih susreta s predsjednicima koji dolaze u Istanbul, a očekuje se da će razgovarati i s turskim predsjednikom Erdoğanom o nastavku gospodarske suradnje koja je dogovorena tijekom njegova boravka u Zagrebu. U međuvremenu je u Hrvatsku došlo veliko tursko izaslanstvo i dogovorilo redovnu zrakoplovnu liniju između dvije zemlje tijekom cijele godine, te iskazalo zanimanje za nove investicije, među kojima je i kupnja ACI-ja. Na Svjetskom humanitarnom summitu razmijenit će se stavovi kako najefikasnije slati humanitarnu pomoć na područja zahvaćena ratom, čime bi se spasili brojni životi. U Istanbulu će biti otvoren i ured UN-a, a turski predsjednik Erdoğan govorit će o razmjerima imigrantske krize i što Turska očekuje od EU da se najveći broj izbjeglica zadrži i ne krene novi val prema Europi. Razgovaralo se i o stanju u Islamskoj Republici Afganistan uoči summita NATO-a u Varšavi, a posjetom hrvatskom vojnom kontingentu predsjednica je započela i obilježavanje 25. godišnjice Oružanih snaga. Predsjednica Grabar-Kitarović na skup u Istanbulu dolazi iz Afganistana, gdje je imala razgovore s visokim predstavnicima te zemlje, ali i vojnim zapovjednicima NATO-a i predstavnicima UN-a. Kontingent hrvatskih vojnika neće se smanjivati, a postoji zanimanje da bude i povećan jer su se hrvatski vojnici pokazali izuzetno uvježbanima.