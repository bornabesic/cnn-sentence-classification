Foto: Index/FaH  IAKO je Agrokor ključni generator neplaćanja u Hrvatskoj, prvi potez ministra Zdravka Marića bio je usmjeren na to da tu činjenicu sakrije od poreznika i spriječi ovrhu.  Čim je Marić otišao iz Agrokora i postao ministar financija u vladi Tihomira Oreškovića, povukao je potez kojim je išao na ruku Todorićevu koncernu.    Praksa se očito nastavila i u Plenkovićevoj vladi, jer je tjednima muljao oko poreznog duga Agrokora, da bi ga na kraju ipak blokirao.  No vratimo se na početak. Nekoliko tjedana nakon što je postao ministar financija u vladi Tihomira Oreškovića, Marić je promijenio pravilnik o statističkim izvješćima o dospjelim, a nenaplaćenim potraživanjima. Odluku koju je donio 16. veljače 2016. objavljena je u Narodnim novinama.   Marić odgodio upisavanje Agrokorovih dugova u bazu u Poreznoj  Zašto je to uopće važno? Prethodna SDP-ova vlada izmijenila je zakon o PDV-u, tako da je odgovornost za plaćanje poreza proširena na kupca kao jamca platca dobavljaču. Ideja je bila da u slučaju neplaćanja "malih", poreznici mogu teretiti "velike".  No kako bi se to moglo provesti i naplatiti se od "velikih", bilo je potrebno sastaviti bazu u kojoj su tvrtke morale poreznicima prijavljivati svoja dospjela, a nenaplaćena potraživanja. Tako bi se moglo identificirati generatore nelikvidnosti. U tu bi bazu onda primjerice OPG-ovi, Franck, Vindija itd. trebali prijavljivati svoja potraživanja prema Agrokoru. Sva potraživanja u posljednjih šest godina morala su se unositi u bazu, i to na kraju svakog kvartala. A poreznici su onda u slučaju neplaćanja "malih" mogli naplatiti porez od "velikih".   Marićevom intervencijom rok je pomaknut umjesto na kraj prvoga kvartala, na kraj trećega. Kako je poznato da je Agrokor bio ključan u stvaranju nelikvidnosti, s dugom dobavljačima od gotovo 17 milijardi kuna, jasno je da je time odgođen ulazak njihovih dugova prema dobavljačima u bazu.  Jesu li uz tolike dugove ti dobavljači mogli uredno plaćati porez? To ne znamo, ali znamo da je Agrokor ovršen tek nedavno, kada je nastao stampedo prema Konzumu.  Porezna: Baza radi, ali sve drugo je porezna tajna  Poreznu smo upitali je li ta baza uopće profunkcionirala i jesu li se, ako je netko od malih kasnio s porezom, odlučili na ovrhu Agrokora.   "U Poreznu upravu uredno se dostavljaju obrasci OPZ-STAT, ali Porezna uprava nije u mogućnosti dostavljati podatke proizašle iz poreznog postupka vezanog uz bilo kojeg poreznog obveznika, obzirom da je dužna poštovati članak 8. Općeg poreznog zakona, odnosno poreznu tajnu", odgovorili su na Indexov upit.  Na poreznu tajnu pozivali su se i kad smo zatražili podatke o poreznom dugu Todorićeva koncerna. Zahvaljujući takvom stavu Porezne uprave, znamo samo da je prisilna naplata poreza Agrokoru kao generatoru nelikvidnosti odgođena. Je li propuštena prilika, ne znamo. No uz odgodu punjenja baze neplatiša, jedino je izvjesno da se Agrokor čuvao.