Pozajmice od Dinama dobivala je barem polovica zaposlenika kluba. Davane su i Zoranu Mamiću, u nekoliko navrata, oko 20 milijuna kuna. Nije ih vraćao na vrijeme pa je rok prolongiran aneksima. Uprava kluba odlučivala je kome će ih odobravati, a te odluke potpisivao je uglavnom direktor, Damir Vrbanović. I ja sam pozajmila oko 16.000 kuna, ispričala je Ankica Mezak, koja je od 2009. šefica računovodstva u Dinamu. Nastavljeno je tako suđenje Zdravku i Zoranu Mamiću, Damiru Vrbanoviću te Milanu Pernaru za izvlačenje, kako se tereti, najmanje 100 milijuna kuna iz Dinama. Mamić nije bio zaposlenik kluba pa mu, objasnila je, pozajmice nisu mogli odbijati od plaće. – Vratio ih je odjednom, negdje početkom 2011., a uplaćene su na račun kluba – navela je. Porezna uprava, za vrijeme nadzora, tretirala je te pozajmice, nastavila je, kao drugi dohodak, s čime se Dinamo nije slagao. – Da smo knjižili pozajmice kao drugi dohodak, klub bi pretrpio štetu, i to ne samo u obveznim davanjima, nego osoba koja je imala pozajmicu ne bi više bila obvezna vratiti je klubu. A imali smo, s druge strane, situaciju da su već postojali ugovori za te pozajmice – istaknula je. Kontaktirali su je tada, rekla je, Damir Vrbanović i Zdravko Mamić jer je "postojao nalog da se pozove ljude koji nisu vratili pozajmice da ih vrate". Govorila je i o isplatama transfernog obeštećenja za igrače. – Poznato mi je da je klub podijelio transferna obeštećenja s Dejanom Lovrenom i Lukom Modrićem, u omjeru 50:50. Knjižilo se to kao potraživanja kupca za klub, a dio obeštećenja koji se odnosi na igrača kao obveza prema igraču. Luka Modrić otišao je 2008. i knjižen je negdje u travnju 2008., iako je otišao kasnije – igrao je do kraja sezone. Lovren je otišao u siječnju 2010., a obveza prema njemu knjižena je krajem 2010. – kazala je. Transfer Modrića zbio se, nastavila je, 2008., a Tottenham je iste godine i platio Dinamu. – Ali mi Modriću nismo platili te godine, nego 2009. na račun u Hrvatskoj, u ratama, ovisno o tome koliko je klub imao novca i koliko je mogao platiti. To je bila novina jer nije bio slučaj da se dio transfera uplaćuje na račun igrača u Hrvatskoj, do tada se uplaćivalo na račun igrača u inozemstvo. Ne znam zašto mu se dio obeštećenja platio tek 2009., to ide automatizmom. Modrić nije ispostavio račun, već se radio obračun honorara. I za Lovrena je plaćeno naknadno, u dvije rate, mislim 2010. i 2011., ne sjećam se. Nije ni on ispostavio račun, i njemu je plaćeno obračunom honorara – ispričala je. Na te su isplate, istaknula je, državi plaćeni porezi, a u slučaju Modrića "moguće je da je isplaćeno oko pet milijuna kuna". Pravo na transferna obeštećenja, navela je, imali su i Jedvaj, Halilović i Kovačić. No u njihovu slučaju s vanjskim tvrtkama zaključen je ugovor o ekonomskim pravima pa je tim tvrtkama isplaćivan novac. Dinamo je, izjavila je, "stalno bio pod poreznim nadzorom", a što se tiče računovodstva kluba, ustvrdila je kako je "ono uvijek sređeno". Zdravko Mamić upitao ju je kakvo je stanje ranije bilo u klubu. – Igrači su masovno htjeli otići iz kluba. Isključivane su struja i voda, što je rezultiralo i odlaskom u stečaj 2004. – prisjetila se. – Je li Zdravko Mamić posuđivao svoj novac Dinamu? – nastavio je Mamić. – Da, više puta – odgovorila je. – Hvala lijepa. I šefice, ja vas volim najviše na svijetu, uvijek ću biti iza vas! – zadovoljan je bio on. Svjedočio je i odvjetnik Krešimir Ćurković, koji je u Dinamu od 2011., a prijatelj je Zorana Mamića, kako je rekao, još od trećeg razreda osnovne škole. Podsjetimo, poreznica Jasna Vizec u travnju je na sudu ustvrdila kako se 16. siječnja 2010. u odvjetničkom uredu Krešimira Ćurkovića sastala sa Zoranom Mamićem, a bio je i Milan Pernar. Dok je govorila o poreznim obvezama, Pernar je, ispričala je, na papir ispisao nekakve brojke, predao ga Mamiću, a ovaj je rekao: "Može." – Pitala sam Pernara što to radi, a Mamić je komentirao: "Gospođa se boji." Pernar je rekao da je to broj dresa koji će mi Zoran Mamić pokloniti za moje kumče – ustvrdila je ona. – Ne sjećam se da je Pernar predao neki papirić Zoranu Mamiću – rekao je Ćurković u utorak u Osijeku. – Je li vam je poznato da bi Milan Pernar tražio mito od Zorana Mamića? – upitala je Pernarova obrana. – Ja to nisam čuo – odgovorio je Ćurković. – Je li bilo razgovora, kad ste se malo opustili, o nekakvim dresovima? – zanimalo je Čedu Prodanovića, branitelja Zorana Mamića. – Da, mislim da su tražili dresove za sebe, Pernar ili oboje, ali tako je, kad je Zoran u pitanju, redovito. Mislim da je čak netko i donio dva dresa u ured da ih odnesem nekome, ali ne sjećam se detalja – ispričao je Ćurković.