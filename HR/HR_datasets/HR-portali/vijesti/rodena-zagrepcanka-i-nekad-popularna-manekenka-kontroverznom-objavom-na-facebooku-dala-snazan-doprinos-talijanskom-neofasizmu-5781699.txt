Talijanski neofašizam dobio je nov snažan prinos, koji bi mogao učiniti ponosnima i hrvatske fašiste: Nina Morić (40), svojedobno popularna manekenka, sada najaktivnija kao pjevačica, veoma aktivna na društvenim mrežama gdje malokad propušta reći svoju o “svemu i ostalome” (formulacija Voltaireova), prije nekoliko dana je na Facebooku obznanila: “Netom se bude glasalo pokušat ću ući na listu CasePound (ako me prime)”. CasaPound nazvana je po velikom pjesniku i zdušnom fašistu Ezri Poundu (koga su Amerikanci proglasili ludim da ga ne smaknu kao ratnog zločinca, iako nikoga nije ubio, samo je veličao one koji su ubijali, ne bi se u hrvatskom sudstvu proveo dobro tko bi ga nazvao talibanom ante litteram). Osnovana je 2008, u početku krize, kao udruga za društvenu promidžbu. Preuzela je koncept ljevičarskih radikalnih “socijalnih centara”, uključujući i pribjegavanje nasilnim akcijama, ali u ovom slučaju s radikalnim desnim predznakom. Pojavljujući se na izborima, od preklani CasaPound ima vijećnika u Bozenu. Uslijedili su vijećnici u više općina, a u Iserniji i Grossetu je u vladajućoj većini. Benito Mussolini   CasaPound se izrijekom poziva na fašizam, slavi obljetnice Mussolinijeva “Marša na Rim”, ali hvali i pripadnike drugih nazora, ukoliko su težili svrgavanju poretka, pa su u tom smislu korišteni Ernesto “Che” Guevara i Hugo Chávez. S druge strane, Poundova italofona kći Mary de Rachewiltz, smatra da se CasaPound s nepravom koristi imenom njezina oca. Na parlamentarnim izborima, kojima je rok 2018, CasaPound mogla bi ući i u Parlament. S kim, još se ne zna, ali Morić je obznanila da je za Zastupnički dom spremna. CasaPound ne niječe da je u kontaktu s bivšom starletom, ali daju znati da je žele prije vidjeti u socijalnim akcijama koje ta neofašistička stranka provodi. Kandidatura je, zasad, na dugu štapu. “Vrednovat ćemo to zajedno“, izjavili su vrhovi CasePound novinarima postfašističkog dnevnika Secolo d’Italia. Sama Morić, Zagrepčanka rođenjem, objašnjava da “CasaPound voli Italiju kao što Trump voli Sjedinjene Države”, te da i ona voli Italiju, a oduvijek je, kaže, bila desničarka. “Rođena sam pod komunističkim režimom i znam što znači pomanjkanje slobode. Smatram pretjeranim povezivati CasuPound s onim fašizmom”, naime prije 70 godina, objašnjava talijanska neopolitičarka hrvatskih korijena.