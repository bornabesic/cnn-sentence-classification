>>> NOVO 21:24 Novinarima se prvi obratio premijer Plenković. - U cilju transparentnosti djelovanja Vlade RH, primio sam večeras gospodina Alvareza koji je angažiran od strane Agrokora kao osoba koja radi na tome kako pomoći i savjetovati kompaniju da se pronađe rješenje o stabilizaciji poslovanja i omogućavanja daljnjeg normalnog funkcioniranja. Iskoristio sam ovu prigodu da gospodinu Alvarezu objasnim glave ciljeve i načela zakona koji je u proceduri i koji bi sutra u Saboru trebao biti prihvaćen. Ono što mi se jasno učinilo tijekom razgovora je da su naše procjene i planovi podudarni sa savjetima koje gospodin Alvarez daje kompaniji. Važna je strpljivost svih aktera, izjavio je premijer. CROPIX   Riječ je zatim uzeo Alvarez. - Danas sam dao poticaj zaposlenicima Agrokora da nastave raditi kao i do sada. Susreo sam se sa svojim timom, kontaktirali su me glavni dobavljači koji žele sa mnom razgovarati, što je ohrabrujuće, i susreo sam se s vjerovnicima kompanije i s upravom, tako da mi je današnji dan bio zaista bogat aktivnostima. Premijeru sam objasnio aktivnosti i ciljeve, a to je stabilizacija Agrokora, ne samo da preživi nego da i napreduje, izjavio je Alvarez. - Premijer mi je pojasnio pojedinosti o Zakonu, ja sam razgovarao i sa svojim stručnjacima, iako zakon nije do kraja definiran, glavni elementi su ovdje. Neki ključni principi su mi vrlo privlačni. Proučili smo zakon i glavni cilj je zadržati fokus i nadu. Treba nastaviti raditi, osigurati da zaposlenici nastave pružati usluge kupcima i potaknuti Hrvatsku da kupuje od nas i spasi Agrokor. Mislim da je sastanak bio vrlo produktivan. Za kraj, želio bih zahvaliti premijeru što je pristao na sastanak sa mnom nakon vrlo napornog dana u Saboru i nastavit ćemo s razgovorima sa svim akterima kako bismo osigurali da ova grupacija nastavi sa svojim poslovanjem, rekao je Alvarez. - Ne bih govorio o pojedinostima financiranja, samo ću reći da smo postigli određeni napredak i da su razgovori u tijeku, rekao je zatim premijer Plenković. - Svi akteri imaju svu mogućnost da iskoriste vrijeme za postizanje dogovora. To bi podrazumijevalo moratorij na tražbine vjerovnika... Ukoliko bi došlo do likvidnosti koja bi rezultirala deblokadom, generiralo bi se povjerenje. A povjerenje je ključno za iskorak iz ove situacije, tada postoji mogućnost da do plana B ne dođe. Kao odgovorna država posegnuli smo za ovim pravnim režimom da može doći do imenovanja povjerenika za restrukturiranje kompanije. Scenariji A i B bi bili vrlo slični. Model restrukturiranja u ovakvoj situaciji koristi prakse koje su se pokazale uspješnima, rekao je Plenković. CROPIX   Na pitanje tko je sada glavni u Agrokoru, Alvarez je odgovorio da on vodi restrukturiranje. - Trenutno ja vodim restrukturiranje Agrokora. Ja radim s upravom, no moram reći da nisam osjetio nikakva sputavanja i radim odriješenih ruku. Na pitanje novinara o tome tko bi trebao osigurati 300 milijuna eura koje se spominju u standstill aranžmanu, a koje se hitno treba uplatiti Agrokoru, Alvarez je kazao kako su kontaktirali brojne vjerovnike i kako je dobio ohrabrujuće pismo od jednog velikog vjerovnika koji je izrazio spremnost na potpunu suradnju. - Riječ je o tome da oni rade na tome, razmišljaju o tome. (…) Ideja je da se sastanemo sutra i o tome razgovaramo. I moram priznati da je to vrlo ohrabrujuća vijest i to sam rekao i premijeru. Moj je cilj osigurati likvidnost kompanije u ovom trenutku - kazao je Alvarez. Napomenuo je kako je ovo jedna od najtežih situacija koje su dosad susreli. - Najveći problem je gubitak povjerenja, inače bi kompanija radila uobičajeno. Moj je cilj osigurati likvidnost kompanije - zaključio je. CROPIX   Za kraj, premijer Plenković je zaključio kako je današnji dan bio vrlo intenzivan, no kako mu je drago da se susreo s Alvarezom. -  Ono što je važno za sve, jest da se i zakonskim okvirom i signalom prema kreditorima pošalje poruka povjerenja, resturkturiranja, dugoročne održivosti poslovanja kompanije i stabilnosti hrvatskog gospodarstva te dugoročne stabilnosti kompanije - kazao je Plenković i dodao kako nakon ovog susreta s aspekta Vlade imaju jasnu sliku o idućim koracima, ali i kako je sada Alvarez upoznat sa Zakonom o sistemski važnim tvrtkama. - Drago mi je da je do susreta došlo i vjerujem da će pridonijeti stabilizaciji u Agrokoru - zaključio je. 20:20 - Sastanak premijera Andreja Plenkovića i direktora za restrukturiranje Agrokora Antonia Alvareza III. počeo je nešto iza 8 sati, a uz Plenkovića su u zgradu Vlade ušli i potpredsjednica Vlade i ministrica gospodarstva i obrta Martina Dalić te premijerov šef kabineta Davor Božinović. CROPIX   Alverez nije davao izjave novinarima prilikom ulaska u zgradu Vlade. Očekuje se da će sastanak trajati oko sat vremena nakon čega bi Plenković i Alvarez trebali dati izjave za medije. Istovremeno, u 20.30 sati, započinje nova runda pregovora između dobavljača i bankara u zgradi Erste banke o tzv. standstill sporazumu. CROPIX CROPIX   ------------------- 19:03 - Danas u 20 sati u Banskim dvorima će se sastati predsjednik Vlade RH Andrej Plenković i direktor za restrukturiranje Agrokora Antonio Alvarez III. Bit će to prvi susret predstavnika Vlade s čelnikom tima zaduženog za restrukturiranje najveće hrvatske privatne tvrtke. Podsjetimo, Plenković je sinoć izjavio kako je spreman za dijalog, a danas je naglasio kako on neće tražiti sastanak, no da će se odazvati na poziv. - Ne bi bilo loše da sjednemo i malo razgovaramo, pa da vidimo radimo li u smjeru koji je sličan, rekao je Plenković.