Jedanaest preostalih helikoptera OH-58D Kiowa Warrior iz projekta opremanja Oružanih snaga Republike Hrvatske izvidničko-borbenim helikopterima, kroz potporu Vlade i Oružanih snaga SAD-a, dopremljeno je u subotu u 93. zrakoplovnu bazu Hrvatskog ratnog zrakoplovstva i protuzračne obrane (HRZ i PZO) u vojarnu Zemunik. Uz ranije isporučenih pet helikoptera krajem srpnja ove godine, današnjom pošiljkom završena je isporuka svih 16 helikoptera OH-58D Kiowa Warrior kojima će biti opremljena Eskadrile helikoptera u bazi Zemunik, priopćilo je Ministarstvo obrane RH. I ovoga puta helikopteri, pričuvni dijelovi i oprema stigli su američkim avionom C-5 Galaxi, a odmah po slijetanju C-5 u Zemunik pristupilo se iskrcaju, te pripremnim radnjama oko carinjenja, evidentiranja, skladištenja i primopredaje pristigle tehnike, naoružanja i opreme. Helikopteri OH-58D Kiowa Warrior, koji će biti u sastavu Eskadrile helikoptera 93. zrakoplovne baze, proizvedeni su u razdoblju od 2010. do 2012., a u operativnu upotrebu uvedeni su između 2012. i 2015. godine. U sastav HRZ i PZO-a dolaze sa standardnim kompletom naoružanja, optičko-elektroničkim senzorima te radio komunikacijskom i navigacijskom opremom. Predstavljanje pristiglih helikoptera OH-58D Kiowa Warrior planirano je sljedećih dana, navodi se na kraju priopćenja MORH i dodaje da će o konkretnom terminu pravodobno izvijestiti medije. Primarna namjena helikoptera OH-58D Kiowa Warrior vezana je uz izviđačke i napadačke sposobnosti. U borbenim uvjetima koristi se za protuoklopno djelovanje, blisku zračnu potporu i vrlo blisku zračnu potporu, zatim pratnju i zaštitu konvoja, korekciju i navođenje topničke precizne paljbe, te borbu u urbanim područjima. Pored toga, taj helikopter ima sposobnost djelovanja po ciljevima na površini danju i noću, ima velike manevarske i vatrene sposobnosti te sposobnost samozaštite. Prema informacijama MORH-a, uvođenjem u operativnu uporabu ovog helikoptera Oružane snage RH razvijaju sposobnost zapovijedanja i nadzora iz zraka zbog ugrađenih modernih komunikacijskih sustava u helikopteru čime se osiguravaju pravovremene i cjelovite informacije potrebne za donošenje operativnih odluka. Također, unaprijedit će se i sposobnost potpore civilnim institucijama u svim uvjetima i razinama ugroze. 