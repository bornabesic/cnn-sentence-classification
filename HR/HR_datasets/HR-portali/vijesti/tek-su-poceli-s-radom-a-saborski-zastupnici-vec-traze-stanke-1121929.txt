Saborsko zasjedanje danas je započelo oporbenim zahtjevima za stankama tijekom kojih je SDP-ov Arsen Bauk optužio Most za prebacivanje vlastite odgovornosti za nedolazak na jučerašnju sjednicu Odbora za zakonodavstvo na saborske službenike. Mostov Nikola Grmoja tu je Baukovu optužbu odbacio te ga nazvao majstorom saborskih makinacija. – Zna se dogoditi da predlagatelj jednostavno ne stigne na sjednicu, no jučer smo svjedočili pokušaju prebacivanja odgovornosti političkih dužnosnika na saborske službe. Dakle, odgovorni su političari, a vrlo rijetko ili gotovo nikada državni službenici. Nakon što su se Mostovi zastupnici sami pravdali, uključila se i saborska služba koja je slala objašnjenje zašto Mostovci nisu došli na sjednicu odbora. Dobili smo e-mail s pozivom na sjednicu u petak malo poslije 22 sata, i u tom e-mailu lako je vidjeti kome je sve upućen, i jasno je vidljivo da je upućen i Klubu zastupnika Mosta. Trebali ste priznate pogrešku, a ne iskoristiti stručne službe da sa sebe sperete krivicu – poručio je Bauk. Kada tražite da se radi ponedjeljkom, poručio je Mostovim zastupnicima, bilo je jasno da trebate doći na sjednice i nemojte za to kriviti službenike. Mostov Nikola Grmoja priznao je Bauku da je majstor saborskih makinacija. – Njega to veseli, ali građani nemaju od toga ništa. Ako želi da se ispričamo, ja ću se ispričati. Mi nismo dobili poziv kao predlagatelji, ali ne prebacujemo odgovornost na službe. Prema mome mišljenju, žalosno je da oporba jutros ruši kvorum na Odboru za zakonodavstvo gdje govorimo o ovršnom zakonu i da ovakvim makinacijama oduljujemo vrijeme da prave stvari dođu na dnevni red, kao izmjene Zakona o HRT-u koje su bitne da oduzmemo sredstva onima koji su medijsko carstvo izgradili na ovrhama i vratimo ih građanima – poručio je Grmoja. HNS-ova Anka Mrak Taritaš govorila je o temi pod radnim naslovom "kuda plovi ovaj brod", odnosno, kritizirala je vladajuće da su zbog nepažnje doveli dio institucija u probleme. – U petak, tijekom rasprava o zakonima o ustroju Vlade, rekli smo da nemamo problema s time da mandatar ustroji buduću Vladu onako kako želi. No 14. listopada objavljen je zakon koji je stupio na snagu 15. listopada i tada je prestalo s radom šest ministarstva i počelo s radom pet novih ministarstava. Više ne postoje memorandumi ministarstava, bivši ministri više nemaju pravo potpisa. Primjerice, ministar zaštite okoliša Slaven Dobrović, čijem je ministarstvu sada pridodana i energetika, više nema pravo potpisa. Drugim riječima, od ponedjeljka šest ministarstava ne može izdavati rješenja, odobrenja, mišljenja, niti se mogu potpisivati neke stvari, pa se pitam tko će potpisati plaće za djelatnike koji su radili ovih nekoliko dana. Zato pitam kuda plovi ovaj brod – kazala je Mrak Taritaš te dodala kako u želji za brzinom čovjek često griješi, a tako je napravljeno i s datumom kada u petak izmijenjeni zakoni stupaju na snagu. Nije dobro, dodaje, da nema pilota u avionu, a sada ga zaista nema u šest ministarstva. Ivan Vilibor Sinčić iz Živog zida zatražio je da se izmjeni Zakon o potrošačkom kreditiranju kako bi se spriječile ovrhe dužnika za kredite dignute u Raiffeisen zadrugama, koje on naziva koruptivnim hobotnicama. Tako sutra, dodaje, deložacija prijeti osmeročlanoj obitelji Dukić. – Trebamo promijeniti zakon na pravi način. Lani je riješen problem u vezi sa švicarcem, stavljeno je da djeluje retroaktivno, ali za banke, ne i za ove zadruge... Tako da taj problem i dalje nije riješen. Pozivam parlament da što prije izmijenimo Zakon o potrošačkom kreditiranju i da se retroaktivno odnosi na te ljude, a ako treba, da mijenjamo i druge zakone. To često nisu veliki krediti, a ljudi su bili prisiljeni uzimati ih jer nije uređen sustav. Živjeti se moralo, novac je ljudima trebao, preko banaka ga nisu mogli dobiti. Većinu ne krivim jer su žrtve sustava i HNB-a, i zato vas pozivamo da riješimo problem tih ljudi. Deset godina patnje je dosta – poručio je Sinčić. Pravobraniteljica za osobe s invaliditetom Anka Slonjšak, koju je Sabor jučer ponovno imenovao na tu dužnost, položila je prisegu kako bi mogla nastaviti s radom nakon što joj je prošli mandat bio završio 30. svibnja ove godine. >> Plenković: Na svakom je klubu da vodi računa o dolascima i disciplini 