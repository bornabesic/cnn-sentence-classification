Zagrebački gradonačelnik u drugi izborni krug ušao je s priličnom prednošću pred Ankom Mrak Taritaš. HNS-ovoj kandidatkinji do prije samo mjesec dana rejting je rastao na poruci da je jedina koja može stati na kraj dugogodišnjoj prevlasti gradonačelnika opterećenog USKOK-ovim optužnicama. Ističući kako je u Zagrebu sazrelo vrijeme za promjene, Mrak Taritaš je potkraj ožujka u anketama prestigla Bandića i izborne šanse vjerojatno bi joj nastavile rasti da političku scenu na nacionalnoj razini nije protresla afera Agrokor i s tim vezano glasovanje o povjerenju ministru financija Zdravku Mariću. Iako se Mrak Taritaš jasno usprotivila suradnji s HDZ-om na nacionalnoj razini, prijeteći čak i da bi u tom slučaju napustila stranku, dojam je da su njezinoj kampanji u dobrom dijelu naštetile kontradiktorne izjave šefa stranke Ivana Vrdoljaka. Prgometovi glasovi Bandiću I u SDP-u, uz čiju se potporu kandidirala, smatraju da je HNS-ovo lutanje Anku Mrak Taritaš dovelo do rezultata od 24,48 posto u prvom krugu, naspram Bandićevih 30,87 posto. Već u izbornoj noći Mrak Taritaš vratila se na retoriku s početka kampanje i pozvala birače da u drugom krugu pokažu žele li promjene. – Drugi krug bit će referendumski, pokazat ćemo želimo li promjene ili ćemo birati njega – poručila je Mrak Taritaš. Pitanje je, međutim, koliki je broj dodatnih birača ona u stanju privući u drugom krugu, s obzirom na to da je izborima znatno sklonije HDZ-ovo biračko tijelo izrazito nesklono HNS-u. Glasovi koje je u prvom krugu uspio skupiti HDZ-ov kandidat Drago Prgomet vjerojatno će se preliti Bandiću, kao i oni Brune Esih. Mrak Taritaš bi potencijalne nove birače mogla potražiti u skupini koja je svoj glas dala Sandri Švaljek, a njih je u prvom krugu bilo 19,14 posto. Švaljek je, međutim, u izbornoj noći odbila pozvati svoje birače da u drugom krugu glasuju za Mrak Taritaš, pozvavši ih da glasuju po vlastitoj savjesti. Dodatni je problem Anki Mrak Taritaš novi saziv Gradske skupštine, u kojemu zajednička lista SDP-a i partnera više nije najjača. Glavnim igračem i tu se pokazao Milan Bandić čija je lista osvojila 15 skupštinskih mandata. Bandić bi zajedno s HDZ-om i nezavisnom listom Brune Esih mogao sastaviti tanku većinu, a Mrak Taritaš kao gradonačelnica na to ne može računati. Većinu ne bi mogla okupiti čak ni kada bi na svoju stranu pridobila zastupnike Sandre Švaljek. Pozvao i na veliku koaliciju Bandić je u prednosti pred konkurenticom, a iz njegova stožera su još u izbornoj noći poručili da su spremni na dogovor s potencijalnim partnerima. Slavko Kojić tako je na poruke iz stožera Brune Esih kako suradnje neće biti ako Bandić ne pristane promijeniti ime Trga maršala Tita, uzvratio kako oko toga “ne bi trebalo biti problema”. Bandić je istodobno pozvao na veliku koaliciju “jer Zagreb to zaslužuje”, no velikim strankama ne pada na pamet da se na taj način okupljaju oko Bandića, a cijelu tu ideju smatraju “pukom bandićevštinom”.