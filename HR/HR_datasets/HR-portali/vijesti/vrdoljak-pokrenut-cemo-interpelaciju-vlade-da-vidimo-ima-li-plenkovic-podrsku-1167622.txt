Predsjednik HNS-a Ivan Vrdoljak najavio je u četvrtak da će njegova stranka pokrenuti interpelaciju za izglasavanje nepovjerenja premijeru Andreju Plenkoviću i cijeloj Vladi, pri čemu u HNS-u žele da im se u toj inicijativi pridruže u Saboru svi oni koji misle da ova Vlada nema većinu.  "Hrvatska narodna stanka će pokrenuti interpelaciju Vlade Republike Hrvatske kako bi jasno vidjeli da li premijer Plenković ima većinu u ovom Saboru", izjavio je Vrdoljak novinarima.  Naglasio je kako će HNS tu inicijativu pokrenuti čim Božo Petrov odstupi s dužnosti predsjednika Sabora, što je on i učinio poslijepodne, jer interpelacijom žele vidjeti postoji li u Saboru parlamentarna većina.  Dodao je kako HNS-ovci neće potpisati zahtjev Mosta za samoraspuštanje Sabora.  Naglasio je kako u njegovoj stranci čvrsto stoje pri stavu da treba poštivati demokratske institucije i procedure. "To je nešto što moramo svi čuvati u ovom političkom kaosu koji se događa u zadnjih sedam dana. Mi smo sudjelovali s nekoliko minuta rasprave u 15-satnoj raspravi jučer, želeći samo pristojno reći kako ćemo glasati, iako su nas mnogi prozivali da ćemo bilo što drugo napraviti. HNS i naši saborski zastupnici su odgovorni za demokratsko funkcioniranje institucija u ovoj zemlji", poručio je Vrdoljak.  Sve one u Saboru koji misle da ova Vlada nema većinu pozvao je da se pridruže HNS-u u inicijativi za izglasavanje nepovjerenja Vladi.  Ustvrdio je kako su HNS-ovi saborski zastupnici u svemu bili dosljedni, pošteni i otvoreni, te pokazali kako se odgovorno može sudjelovati u politici. "Nismo sudjelovali u jednim bezočnim raspravama, ali smo jasno odgovorili svoj stav na glasanju Mariću i nadam se da smo dostojni onih ljudi koji su nam dali povjerenje u ovom Saboru i nadam se da će svi ostali to biti u nekom kraćem roku", rekao je Vrdoljak.  Napomenuo je kako su u HNS-u protiv ministra financija Zdravka Marića glasali sva tri puta - kad su ga birali za ministra u Vladi Tomislava Karamarka, pa u Vladi Andreja Plenkovića, kao i danas kada se glasovalo o njegovu opozivu. "Za razliku od kolega iz Mosta koji su, evo, sada promijenili svoj stav i pridružili se HNS-u i SDP-u u opoziciji, što nažalost nije bilo dovoljno da se razriješi ministra Marića", dodao je.  Upitan tko će sada voditi Sabor, odgovorio je: "Potpredsjednici, HDZ-ovci, neka se dogovore", a na pitanje zar nema ništa protiv da Sabor vodi HDZ-ov potpredsjednik Gordan Jandroković, odgovorio je: "Neka vodi bilo tko, jer neće biti dugo. Milanka Opačić je moj izbor". 