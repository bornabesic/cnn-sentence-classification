Rotary klub Zagreb Centar će 07.11. 2016. svečano potpisti ugovore o stipendiranju s 30 ovogodišnjih stipendista, nadarenih srednjoškolca i studenta slabijeg imovinskog stanja. Uz nove stipendiste i članove kluba, ovoj svečanosti nazočiti će i njihovi roditelji, te ravnatelji škola koje pohađaju. „Rotary klub Zagreb Centar već deset godina provodi i proširuje vlastiti program stipendiranja iz Fonda „Gordan Čačić“ koji nosi ime po našem tragično preminulom rotarijanskom prijatelju, generalu Hrvatske vojske. Od jedne početne stipendije, program je svake godine rastao i s ponosom možemo reći da smo do sada imali privilegiju upoznati i poduprijeti 168 mladih, nadarenih ljudi“ rekla nam je prof. dr. sc. Marina Ajduković, ovogodišnja predsjednica kluba. „Osim mjesečnih stipendija, s godišnjim fondom od 300.000 kuna, ove godine će po četvrti puta biti dodijeljena i posebna novčana nagrada „Mitko Naumovski“ najboljem od naših stipendista. Ova nagrada nazvana je po našem preminulom prijatelju i bivšem predsjedniku kluba, odvjetniku Mitku Naumovskom“ pojasnila je prof. dr. sc. Ajduković. Rotary klub Zagreb Centar osnovan je prije 16 godina, a članovi su mu žene i muškarci, istaknuti predstavnici svojih zvanja, okupljeni oko zajedničkih ideja pomaganja zajednici u kojoj živimo i potrebitima u Hrvatskoj, ali i svijetu. Rotarijanke i rotarijanci, ljudi s malo slobodnog vremena i prepuni obveza, ipak rado nalaze vremena za pomaganje. Članovi, osim vlastitih financijskih sredstava, doniraju brojene sate dobrotvornoga rada ne bi li svijet učinili boljim u sredini u kojoj žive, ali i za potrebite u dalekim krajevima. Od samih početaka svog djelovanja, Rotary klub Zagreb Centar osluškuje potrebe u zajednici i bavi se organiziranjem brojnih humanitarnih projekata na raznim područjima. Jedan od prvih projekata bio je financiranje razminiranja što je tada bio jedan od gorućih problema. Nastavili su s projektima pomoći djeci s posebnim potrebama, opremanjem igrališta uz dječje vrtiće itd. Sudjeluju i u međunarodnim projektima kao što su izgradnja škole na Šri Lanki nakon tsunamija, pomoć u financiranju cijepljenja protiv dječje paralize kroz Rotary program Polio Plus, te mnoge druge akcije. Tijekom godina, sporadična pomoć mladim i talentiranim učenicima, te svijest o sve većoj ugroženosti mladih, potaknuli su članove kluba na osnivanje Fonda za stipendiranje „Gordan Čačić“. „U početku smo stipendirali samo srednjoškolce jer je je taj uzrast u dječjim životima vrlo važan, možda i presudan za njihovu budućnost i karijeru. Iako bi im, s obzirom na, ponekad, vrlo tešku materijalnu situaciju, sustav trebao pomagati, članovi kluba primijetili su da srednjoškolci imaju vrlo ograničen pristup izvorima stipendiranja. Stoga smo željeli popuniti tu prazninu i evo, od jedne stipendije godišnje, dodjeljujemo ih 30 ove školske godine“ pojašnjava predsjednica kluba, prof. dr. sc. Marina Ajduković. Sredstva za stipendiranje Rotary klub Zagreb Centar prikuplja kroz priloge članova svog kluba, prijatelja rotarijanaca i ostalih ljudi dobre volje, ali i kroz organizaciju različitih događanja. Neka od njih su sudjelovanje u maskenbalu “Lisinski pleše pod maskama” u koncertnoj dvorani Vatroslava Lisinskog i organizacija humanitarnog teniskog turnira “Gordan Čačić“.   