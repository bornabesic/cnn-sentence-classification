Foto: Miro Gabela/Hajduk.hr "JAKO sam zadovoljan sezonom i optimističan sam zbog onoga što nas čeka", poručio je Hajdukov trener Joan Carrillo nakon završetka prve sezone na klupi splitskog kluba. Najviše je ponosan što je, smatra, uvjerio momčad da može do cilja. "Najvažnije je da su igrači slijedili moju filozofiju, a najveći iskorak je da sam ih uvjerio da oni mogu doći do cilja. I to se obistinilo, a ovakvim radom i tempom možemo napraviti jako puno." Što želi promijeniti? Bliži se prijelazni rok... "Imamo plan A, B i C, a sve će ovisiti o tržištu. Nekad želite kupiti Mercedes, ali niste u mogućnosti. Imamo dosta opcija, uopće ne brinem." Na kojim pozicijama treba Hajduk pojačanja? "Neću komentirati gdje smo loši, gdje nismo, osjetljivo je to pitanje kada se slaže kadar za sljedeću sezonu. Nakon što je završila sezona, vidjeli smo statističke podatke - zabijali smo 2,8 golova po utakmici, a primali 0,8. Ja bih volio kada bismo probali primati manje pogodaka. Sportski direktor mjesecima priprema prijelazni rok." Ima li Carrillo u ugovoru klauzulu da sljedeće sezone mora biti ispred Dinama ili Rijeke? "Potpisao sam ugovor na jednu godinu. Imam neke rezultatske obaveze koje moram ispuniti. Nismo spominjali neke momčadi ispred kojih moram biti. Idemo malo pomalo." U posljednjih devet utakmica Hajduk je ostvario sedam pobjeda... "To znači da smo nešto napravili. Nekada guraš da bi ušla lopta u mrežu, a ona ne uđe, a nekada se odbije od obrane i uđe u mrežu. Imam vjeru u igrače i klub. Ponavljam, ima dana kada lopta neće ući u mrežu, ali ući će sljedećoj utakmici. To uvijek govorim." Može li Hajduk do titule? "Borit ćemo se svim silama za svoje ciljeve. Učinit ćemo narod jako sretnim, nadam se. Pružit ćemo maksimum za Hajduka. I meni su velika očekivanja. Ne zanima me i ne treba mi više prošla sezona, htio bih još neke stvari poboljšati. Jedna stvar je jasna, sigurno smo u mogućnosti poboljšati rezultate, pa dokle dođemo."