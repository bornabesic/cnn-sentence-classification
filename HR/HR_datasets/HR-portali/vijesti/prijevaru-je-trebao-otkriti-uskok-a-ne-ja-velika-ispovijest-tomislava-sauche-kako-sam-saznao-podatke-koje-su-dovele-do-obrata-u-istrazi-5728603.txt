Bivši predstojnik Ureda predsjednika Vlade Republike Hrvatske Tomislav Saucha tvrdi kako je upravo on otkrio da se praksa isplaćivanja putnih naloga za fiktivna putovanja nastavila i nakon što je on napustio Banske dvore, piše Nacional. - Posjedovao sam jedan dokument s popisom svih putnih naloga za cijelu 2016. godinu. Na tom popisu nalazili su se i neki od spornih putnih naloga, koji se meni stavljaju na teret. Na drugoj strani tog dokumenta bila su ispisana imena i prezimena koja su mi privukla pažnju jer sam iz iskustva znao da su to ljudi koji, u pravilu, nikada ne putuju. To je bilo prvo što mi je privuklo pažnju, rekao je Saucha. Na putnim se nalozima ponovio isti obrazac - riječ je uglavnom bila o putovanjima u Švicarsku, u gradove u kojima ne postoje nikakve međunarodne institucije i ne postoji nikakav logičan smisao putovanja. Osobe koje su navedene da su putovale su osobe koje gotovo nikada nisu išle na službene puteve, ili su bile zadužene za unutarnju politiku, te nije bilo potrebe za putovanjima u inozemstvo. - Taj podatak imao sam neko vrijeme i naravno da mi je to pobudilo sumnju da se nastavljaju malverzacije koje se meni stavljaju na teret, kazao je Saucha. Nakon što je kontaktirao dvije bivše kolegice, za koje su isplaćeni putni nalozi u 2016. godini, i nakon što su mu obje potvrdile kako u toj godini nisu nigdje putovale na račun Vlade, odlučio je hitno kontaktirati USKOK, u strahu da bi sporni putni nalozi mogli nestati. Smatra da je te malverzacije USKOK trebao sam otkriti. - Mislim da je to trebao biti njihov posao. Jesu li oni to već možda bili obuhvatili drugom istragom, ne znam. Odlučio sam uzeti stvari u svoje ruke jer se radi o mojem životu i ugledu. Ja sam od 4. veljače u jednom stanju progona. Saucha nije htio optuživati nikog poimence, ali se nada da će istraga biti brza, kao i u njegovom slučaju. - Za mene ova priča još uvijek nije gotova. Ako sam ja bio jedini osumnjičenik, kao jedina odgovorna osoba i jedini sumnjivac do ovog trenutka, od ovog trenutka pa nadalje teško da mogu biti osumnjičenik za 'putovanja' nakon mog mandata. I naravno da to baca jedno novo svjetlo na moj slučaj. Iako je predstojnik Ureda predsjednika odgovoran za potpisivanje putnih naloga, Saucha ne misli da bi i njegov nasljednik u Banskim dvorima Neven Zelić trebao odgovarati. - Ne mislim da bi Zelić trebao biti u zatvoru, ne mislim ni da sam ja trebao biti u zatvoru. Ali sam bio. Gledajte, taj doživljaj zatvora, osjećaj privođenja, lisica na rukama, zatvor kao takav, sve je to, naravno, užasno ponižavajuće, frustrirajuće, pogotovo kad znaš da nisi kriv. U nekim trenucima sam se čak pitao jesam li poludio jer me netko uvjerava da sam 117 ili više puta potpisao nekakvu nebulozu i ljude slao na putovanja koja su trajala po 12 dana. - Ja znam da to nisam napravio, no kad te netko stalno uvjerava, kad te netko stavi u policijski auto, kad ti stave lisice, kad te stave u 'maricu', kad te dopeljaju u Remetinec, u samicu i zatvore se vrata iza tebe, onda počneš svakako razmišljati.