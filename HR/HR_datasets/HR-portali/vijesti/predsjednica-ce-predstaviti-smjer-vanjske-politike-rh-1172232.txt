Nakon što je prije dva mjeseca u organizaciji Večernjeg lista održana prva konferencija “Hrvatska kakvu trebamo”, pokazalo se da je cijela manifestacija prerasla u jedan od najvažnijih društvenih i političkih događaja u Hrvatskoj. Događaj iznimne važnosti Zanimanje svih slojeva društva, različitih političkih opcija, ali prije svega stručnjaka iz različitih područja ključnih za razvoj Hrvatske u budućnosti bilo je iznad svih očekivanja pa je nastavak konferencije s novim temama ključnim za hrvatsko društvo bio neizbježan. – Ideja o definiranju strateških dokumenata Hrvatske za idućih dvadeset godina (2017. - 2037.) izazvala je golem interes javnosti i konkretan angažman brojnih vodećih stručnjaka na različitim poljima koji su ponudili rješenja za bolju i uspješniju Hrvatsku – kaže glavni urednik Večernjeg lista Dražen Klarić. Prva konferencija definirala je deset ključnih područja i problema hrvatske ekonomije i društva, demografije, obrazovanja, nacionalne sigurnosti, političkog sustava, poljoprivrede, energetike, ekologije, turizma, imidža i međunarodnog pozicioniranja zemlje te odnosa prema prošlosti. Večernjak je sada pokrenuo tematske konferencije kako bi se dodatno razradile ideje i otvorio dijalog između svih društvenih skupina i političkih opcija. – Upravo je otvaranje dijaloga između različitih segmenata društva jedan od najvećih dobitaka konferencije. Ne treba zaboraviti da je rasprava o obrazovanju prije dva mjeseca potaknula Vladu da nastavi provedbu kurikularne reforme – naglašava Klarić. Brendiranje Hrvatske Ovaj put u prvom je planu tema brendiranje Hrvatske, odnosno pozicioniranje Hrvatske u svijetu, i to kroz prizmu definiranja nove vanjske politike Hrvatske, prepoznatljivosti hrvatskih proizvoda na svjetskom tržištu, hrvatske kulture i kulturne baštine, te tko smo mi i kako se možemo predstaviti svijetu. Prvo ime druge konferencije “Hrvatska kakvu trebamo” svakako je predsjednica Republike Kolinda Grabar-Kitarović koja se aktivno uključila u raspravu i na jednoj od prošlih konferencija, govoreći o tematici demografske obnove. Istaknula je kako naša zemlja treba zasebno ministarstvo demografije, kazavši kako je demografska obnova naša primarna zadaća koja mora biti ostvarena uz najveći mogući društveni konsenzus. Ovaj put predsjednica Republike Hrvatske izlagat će na temu “Hrvatska i svijet, geopolitički i geostrateški okvir”. Njezino će izlaganje biti posebno zanimljivo u svjetlu aktualnih sigurnosnih i geopolitičkih zbivanja i globalnih preslaganja. Poticanje kvalitetne rasprave Osim predsjednice Republike, u tematskim izlaganjima Božo Skoko s Fakulteta političkih znanosti govorit će o tome kako brendirati Hrvatsku. Moć kreativnih industrija i promociju hrvatske kulture približit će Daniela Angelina Jelinčić iz Instituta za razvoj i međunarodne odnose, a o modernoj hrvatskoj javnoj diplomaciji tematsko izlaganje održat će Zvonimir Frka Petešić, veleposlanik Republike Hrvatske u Maroku. Uz tematska izlaganja na konferenciji će se održati i tri stručne panel-diskusije: Hrvatska i svijet – definiranje nove hrvatske vanjske politike, Koliko vrijedi oznaka “Made in Croatia” na globalnom tržištu, te Tko smo i kako se predstaviti svijetu. Kvalitetne rasprave i dijaloga sigurno neće nedostajati s obzirom na to da će o tim aktualnim temama govoriti između ostalih bivši predsjednik Republike Ivo Josipović, pomoćnik glavnog tajnika UN-a Ivan Šimonović, ministrica kulture Nina Obuljen-Koržinek, državna tajnica u MVEP-u Marija Pejčinović Burić, zastupnik u EU parlamentu i bivši ministar vanjskih poslova Tonino Picula, ali i poznati dizajner Davor Bruketa i predsjednik HGK Luka  Burilović.     1. Hrvatska i svijet - Definiranje nove vanjske politike U raspravi sudjeluju predsjednica Republike Hrvatske Kolinda Grabar-Kitarović, državna tajnica u MVEP-u Marija Pejčinović Burić, bivši predsjednik Ivo Josipović te Mate Granić, Tonino Picula, Ivan Šimonović i Ivan Vrdoljak. 2. "Made in Croatia" -  Koliko smo globalno prepoznatljivi Zanimljiva tema po čemu nas u svijetu prepoznaju i kako to poboljšati nadovezat će se na izlaganje Bože Skoke, a u raspravi sudjeluju i ministar turizma Gari Cappelli, Luka Burilović...  3. Hrvatska kultura - Tko smo i kako se predstaviti svijetu O hrvatskoj kulturnoj baštini i njezinu predstavljanju svijetu govorit će između ostalih Daniela Angelina Jelinčić, Nina Obuljen-Koržinek, dizajner Davor Bruketa...