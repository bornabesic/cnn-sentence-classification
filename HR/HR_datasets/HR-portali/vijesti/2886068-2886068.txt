Ogranak Hrvatskog novinarskog društva (HND) na Hrvatskom radiju u petak je održao sastanak s vršiteljem dužnosti glavnog ravnatelja HRT-a Sinišom Kovačićem na kojem je novo privremeno vodstvo javne radiotelevizije obećalo razdvajanje radija i televizije, vraćanje digniteta radija kao mediju te brzo rješavanje tekućih pitanja funkcioniranja. Kako se ističe u priopćenju ogranka HND-a, radijski novinari i urednici su u kolegijalnom i otvorenom razgovoru s Kovačićem i v.d. ravnateljem programa Jozom Barišićem 'pretresli' nagomilane probleme, naglasivši posebno devastiranje radijskog deska, kadrovsko i materijalno siromašenje radija te prevelikog broja urednika i problema da se "ne zna kome se treba obratiti". Dotaknuto je pitanje profesije te stavljanja radija u funkciju televizije pri čemu se gubi identitet radijskog novinarstva, jer kako je bilo istaknuto, "radio je medij koji dopire do svakog stanovnika i tamo gdje nema televizije ili interneta, on može i treba biti prvi na mjestu događaja i tu je njegova uloga nezamjenjiva". Kovačić je, istaknuto je u priopćenju, otvoreno govorio o uočenim problemima te iznio niz primjera nevjerojatnih ugovora i aneksa koji su pojedincima donosili (i još donose) visoke plaće, a najavio je 'rezanje' najviših plaća i uspostavljanje ravnoteže u sklopu kolektivnog pregovaranja sa sindikatima. Osvrnuo se i na primjere skupe vanjske produkcije te skrivenog zapošljavanja radnika dok se istovremeno ljude slalo u prijevremene mirovine i 'papirnato' smanjivao broj zaposlenih. Istaknuta je i prevelika razlika u financiranju između radija i televizije, a novinari su se založili za pravedniju raspodjelu novca u kući. Barišić je rekao da je za prvi program Hrvatskoga radija odgovoran Vladimir Kumbrija kojemu su dali povjerenje da ga i dalje vodi istaknuvši da je on prava adresa za rješavanje svih bitnih pitanja Hrvatskoga radija. Novom-starom šefu programa HR-a postavljeno je pitanje kako će pokrenuti promjene za boljitak radija budući da je, kako je istaknuto, "u proteklom razdoblju njegova funkcija bila nevidljiva". "Sve što se čulo na sastanku ogranka ulijeva povjerenje u iskrene namjere novog v.d. glavnog ravnatelja kojemu je pružena podrška za vođenje HRT-a, provedbu promjena i kandidiranje na raspisanom natječaju za ravnatelja", istaknuto je u priopćenju kojeg potpisuje predsjednica Ogranka HND-a na Hrvatskom radiju Silva Celebrini. Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!