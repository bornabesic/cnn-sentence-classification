Ilustracija: 123rf IZ MESNE industrije Ravlić Osijek izvijestili su Ministarstvo poljoprivrede da je u njihovom proizvodu „Gurmanska kobasica“, težine 622 g., datuma proizvodnje 21.1.2017. s rokom upotrebe do 7.5.2017. utvrđena bakterija listeria i taj se proizvod povlači iz trgovine, priopćilo je Ministarstvo.  "Obavještavamo da smo pokrenuli postupak opoziva proizvoda pod nazivom Gurmanska kobasica, LOT broj: 146 koji je proizveden 21.1.2017. godine i ima rok trajanja do 7.5.2017. godine", navode iz Mesne industrije Ravlić. Dodaju da je bakterija “Listeria monocytogenes” pronađene u jednom uzorku prilikom uzorkovanja proizvoda u trgovačkom lancu Spar Hrvatska.  Ukupna proizvedena količina spornog LOT broja je 621,75 kg, a isporučena količina na tržištu iznosi 621 kg.  Referentni uzorak proizvoda spornog LOT broja 146 MI Ravlić poslala je na analizu, a dok čeka rezultate analize poziva potrošače da sporni proizvod  vratite u najbližu Ravlić mesnicu ili na prodajno mjesto gdje su kupili navedeni proizvod.  Obavijest se odnosi isključivo na gore navedeni proizvod i navedenu oznaku LOT-a, priopćeno je iz Ministarstva.  Bakterija Listeria monocytogenes je patogeni mikroorganizam koji se prenosi hranom. Posebno su izloženi oboljenju stariji ljudi, trudnice, novorođenčad i odrasle osobe slabijeg imuniteta.