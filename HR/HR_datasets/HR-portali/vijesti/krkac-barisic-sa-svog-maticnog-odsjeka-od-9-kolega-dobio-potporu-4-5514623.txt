U pismu podrške ministru Barišiću, u kojem su, prema zadnjem dostupnom popisu, imena 105 pripadnika hrvatske akademske zajednice, našla se i neznanstvena osoba, točnije osoba bez titule. Pritom se u pismu našao i tipfeler. To je ironija jer je ministar upravu riječ “tipfeler” koristio za obranu svog rada od naziva plagijatorski - tim riječima Kristijan Krkač, profesor Zagrebačke škole ekonomije i managementa te Filozofskog fakulteta Družbe Isusove, komentira pismo potpore ministru znanosti. Krkač primjećuje i manjak filozofa među potpisnicima: Barišićev Odsjek za filozofiju Filozofskog fakulteta Sveučilišta u Splitu ima devetero zaposlenih, od kojih je samo troje potpisalo potporu Barišiću; Odsjek za filozofiju FF-a u Zagrebu ima 18 zaposlenih, a potpisalo je samo četvero, koliko i s Odsjeka za filozofiju FF-a u Osijeku koji ima 10 zaposlenika. S četiri odsjeka - FF-a Družbe Isusove, FF-a Sveučilišta u Zadru i Odsjeka FF-a u Rijeci, jednako kao ni s Odjela za filozofiju Hrvatskih studija, nema nijednog potpisnika. - Ovo što se događa danas može voditi tomu da ljudi budu oprezniji kad pišu radove, ali da će cijela situacija utjecati na to da filozofija bude kvalitetnija, nisam siguran - kaže Krkač. Filozof Neven Sesardić, koji je prije dva i pol mjeseca javno ustvrdio da je Barišić prepisivao, zbog čega nema rezona da ostane ministar (“razuman čovjek ne može ozbiljno sumnjati u to da je Barišić preuzeo tekst od Schlesingera”), u pismu ne vidi problem nedostatka Barišićevih kolega filozofa. - Riječ je o podršci članova akademske zajednice i ne vidim da bih ga mjerio postotkom filozofa. To je input u čitavu debatu. S druge strane, premijer iskazuje povjerenje ministru Barišiću, u zadnjemu spominje da Barišić zasad ima njegovo povjerenje. Moj je dojam da će se to promijeniti jedino ako se dogodi neka velika nova stvar. Ako toga ne bude, ne vjerujem da će se Plenković predomisliti. Nadam se da sam u krivu jer, kao što sam i prije spomenuo, u civiliziranoj zemlji takav ministar ne bi mogao opstati - kaže Sesardić.