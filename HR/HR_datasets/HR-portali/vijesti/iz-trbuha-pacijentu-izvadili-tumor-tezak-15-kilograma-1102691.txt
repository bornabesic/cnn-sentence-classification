Primjećivao sam samo da mi raste trbuh, ali me nikad ništa nije boljelo, imao sam normalan apetit i sve. Zbog nekih sasvim drugih problema, nekog osipa, dermatolog me poslao na ultrazvuk i onda su ga otkrili – kaže Đuro Mostahinić, kojemu su operacijom u KB-u Merkur iz trbuha izvadili tumor težak gotovo 13 kilograma, s krvlju još dva kilograma teži. Tumorska masa potisnula mu je cijeli trbuh unaprijed i “progutala” lijevi bubreg što je bila prva dvojba liječnika koji su morali otkriti potiskuje li taj golemi tumor organe ili se i infiltrira u njih. – U tehničkom smislu najteže nam je bilo odvojiti tumorsku masu jer su iza osjetljive krvne žile, a važno je spriječiti krvarenje. Polako smo ga odvajali od stražnjeg dijela, spasili lijevi bubreg i sve organe. Postoperativni je tijek dobar iako još nemamo definitivnu patohistološku dijagnozu, ali nadamo se da je tumor, ako i jest maligan, niskog malignog potencijala – objašnjava dr. Pavo Kostopeč, voditelj kirurškog tima u kojem su bili i dr. Ivan Štironja i dr. Tomislav Bubalo. Kako će reći dr. Kostopeč, u svojih 15 godina kirurgije nije vidio ovoliki tumor u trbuhu. Zahvat je trajao oko osam sati i zahtijevao je rad dvije anesteziologinje. – To je bila vrlo duga i zahtjevna operacija koja je tražila proširen hemodinamički monitoring pacijenta, transfuziju krvnih derivata s obzirom na to da je riječ o tumoru koji je bio opskrbljen krvnim žilama. S kirurške strane bilo je sve do u detalje isplanirano i učinjeno tako da ni u jednom trenutku situacija nije bila izvan kontrole. Bio je to uistinu velik tumor i doista nije bila svakidašnja situacija – ispričala je dr. sc. Jadranka Pavičić Šarić, voditeljica Odjela anestezije, reanimatologije i intenzivnog liječenja u Merkuru, uz koju je na zahvatu bila i anesteziologinja dr. Danijela Gotić. Tim su činile još tri sestre instrumentarke, a svima njima zahvalan je pacijent koji idućih tjedan dana čeka nalaz koji će pokazati je li tumor maligan. Dva dana nakon ovakvog zahvata pacijent je premješten s intenzivne njege na odjel i, kako nam je rekao, oporavlja je brzo te vjeruje da će se sasvim oporaviti.       >>Igor Štagljar: Za godinu dana ću svoj lijek protiv raka pluća primjenjivati na prvim pacijentima