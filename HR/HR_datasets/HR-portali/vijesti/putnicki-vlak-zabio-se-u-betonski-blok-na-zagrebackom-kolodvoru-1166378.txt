U iskliznuću vlaka iz tračnica do kojega je došlo danas nešto poslije 16 sati na zagrebačkom Glavnom kolodvoru nije bilo ozlijeđenih, potvrdila je Hini PU Zagrebačka. "Dojava o nesreći u kojoj je došlo do udara vlaka u betonski blok zaprimljena je oko 16,20 sati. Prema dosad zaprimljenim informacijama, nema ozlijeđenih osoba", kazali su iz PUZ-a. Prema prvim informacijama, putničkom vlaku koji je na kolodvor stigao iz smjera istoka su, prilikom kretanja, otkazale kočnice, te je iskočio iz tračnica i zabio se u betonski blok. U njemu nije bilo putnika. Više informacija bit će poznato nakon očevida. 