Banjolučki biskup mons. Franjo Komarica ponovno se našao na udaru kritika zbog svojih stavova. Nakon intervjua koji je dao turskoj agenciji Anadolija, najburnije je reagirao predsjednik Republike Srpske Milorad Dodik koji je rekao da s njime više uopće neće komunicirati. Zapravo, čini se da bi ovo mogao biti posljednji obračun s Hrvatima u Republici Srpskoj, koje personificira upravo banjolučki biskup koji otvoreno govori o etničkom čišćenju Republike Srpske od Hrvata i katolika. Pustimo entitete i neentitete Naime, nakon Dodikove reakcije o prekidu komunikacije, reagirao je mons. Komarica i rekao da ne širi nikakve objede o RS-u, nego da se pita kamo su nestale tisuće katolika iz Banje Luke koji su protjerani iz toga grada. – Pitajte političare o tome. Ima valjda netko u Banjoj Luci osim mene tko može kazati što je istina. Ima tu valjda i hrvatskih političara. Neka oni kažu što je istina. Neka oni kažu ima li ovdje katolika i neka kažu gdje su – rekao je biskup Komarica, s tim da su mediji u BiH primijetili da u zaštitu biskupa Komarice u duelu s Dodikom nitko nije stao, baš kao ni kada ga je Dodik napao u svibnju 2016. kada je stradanje Hrvata u Banjoj Luci usporedio s Bleiburgom. No, šutnja hrvatskih političara razumljiva je, jer biskup Komarica ni njih ne štedi pa je u istom intervjuu Anadoliji na upit o hrvatskom entitetu rekao da ne zna što znači „entitet“ i pita se, bude li hrvatski entitet sličan onome RS-a ili Federacije BiH, „što će nam onda to”. – Entitet RS-a znači da nema, ne postoje drugi narodi, članovi druge partije, nego samo moje, jer sam ja gospodin bog ovdje u ovom entitetu. Kakva je to onda država? Kakva je to lakrdija od države? To će biti samo strašna sramota za Hrvate i tobože taj hrvatski entitet, ako je to isto. Ovdje bez uvažavanja temeljnih ljudskih prava, odnosno ljudskog dostojanstva i prava svakog čovjeka na vlastiti identitet i na sva osnovna ljudska prava i slobode, među kojima je također pravo na rodno mjesto, nema države. To je apsurdna država. Takve države, koliko ja znam, nema nigdje u Europi. To i jest bolno. Pustimo entitete i neentitete. Trebaju se političari pobrinuti i to je njihova zadaća, inače ne bi smjeli biti na tom mjestu – rekao je biskup Komarica dodajući da u BiH glavnu riječ imaju strani političari. Građanin sam male zemlje – Oni dobro znaju da su ti političari takvi kakvi jesu i da im takvi trebaju. To nije humana abeceda koju mi trebamo naučiti konkretno ovdje primjenjivati, u ovom dijelu europskog kontinenta, nego trebamo drukčiju. Što ćete vi reći čovjeku koji je predsjednik Europskog parlamenta, a koji vam kaže: “Biskupe, ja nemam pojma što ćemo s Bosnom? Ja ne znam. Evo, napišite mi vi neko pismo što da radim”. Pa tko sam ja? Nisam političar, pogotovo ne nekakav utjecajni politolog ili strateg, nego sam mali građanin jedne male zemlju koju vi gazite li gazite – kaže biskup Komarica. >> 'Zašto hrvatski političari ne govore o stradanju Hrvata u Banjoj Luci? Gdje su moji katolici?' >> Milorad Dodik poručio da više neće komunicirati s biskupom Franjom Komaricom Prema posljednjem popisu stanovništva, u Banjoj Luci, koja ima 185.000 stanovnika, Hrvatima se izjasnilo njih tek 5104, a katolicima 4842 osobe. Prema popisu iz 1991. živjelo je u njoj 29.026 Hrvata. – Gdje su moji katolici? To pitam ja, to pita papa. Biskup nije ovdje sam, on je član velike svjetske crkve i nikako ne može biti svejedno što gledamo nepravdu i šutimo. Zato pitajte one koji su dužni štititi svoje građane – rekao je biskup Komarica. 