Screenshot: Index TROGIRSKI poduzetnik i bivši vijećnik HDZ-a Vinko Brkan optužio je Ivu Milića, tehničkog direktora Trogir Holdinga, za reket i ucjenu. Milić izlazi na izbore kao kandidat Hrvatske konzervativne stranke za gradonačelnika Trogira, a Brkan ga tereti za niz kaznenih djela te raspolaže video i audio snimkama susreta u kontejneru, zapravo njegovu uredu u Planom. Susret se odigrao prije nepunih mjesec dana. Milić nam tvrdi da snimke nije vidio, ali zna da Brkan nešto ima. Kako bi prevenirao štetu, Milić je u Slobodnoj Dalmaciji nedavno objavio plaćeni oglas u formi intervjua, u kojem je pak naveo da mu prijete zbog Holdinga i žele da odustane od kandidature. Tvrdi da nije istina ono za što ga Brkan tereti. Prijavio ga je Državnom odvjetništvu za neovlašteno snimanje. Brkan tvrdi da je platio za odlaganje otpada i da mu sina vrate na posao na deponij Brkan pak tvrdi da je, s obzirom na to da radi s otpadom, po zakonu obavezan imati kamere. Kontejner i okolica izlijepljeni su natpisima da postoji videonadzor. Brkan niže optužbe. Navodi da je Miliću morao platiti da mu sina Jakova vrate na posao na deponij smeća, ali i da je davao novac kako bi mogao koristiti deponij, unatoč tome što ima potpisani ugovor. Tvrdi i da mu je traženo najprije 20, a potom i 30 tisuća eura kako bi se riješio spor s Gradom i komunalnom firmom Dobrić za stari dug veći od milijun kuna. O dugu i Brkanovu zahtjevu za stečaj Dobrića Index je već pisao, kao i kaznenom postupku koji se vodio za utaju, odnosno prodaju dijelova partizanskog spomenika u staro željezo. Brkan je osuđen na uvjetnu kaznu, no s presudom se teško pomirio.  "Platio sam, mislio sam, bit će mir" Na snimci u kontejneru Brkan daje novac Miliću, a Milić tvrdi da je riječ o donacija stranci. On tvrdi da Brkan zapravo ucjenjuje njega jer mu sin Jakov nije dobio dovoljno visoko mjesto na listi za izbore. Kaže i da ga iz osvete želi politički uništiti neosnovanom diskreditacijom nekoliko dana uoči izbora. Na drugoj snimci Milić bezglavo hoda od automobila do kontejnera i nazad, moli i preklinje Brkana. Čuje se kako ga Brkan obavještava da je snimljen i da će ga prijaviti. Evo što nam je Brkan izjavio. "Zbog mojih potraživanja koja datiraju još od 2005. godine postao sam nepodoban za gradsku upravu i velikog bosa Ivu Milića. Bilo je ucjena i reketa. Sina su mi suspendirali bez zakonske osnove. Nisu ga htjeli vratiti. Jakovu su dali otkaz, kukavički. Milić je rekao da će vratiti Jakova ako njemu dam 10 tisuća kuna. Bio sam prisiljen. Jakov ima troje djece. Dao sam, mislio sam, bit će mir. Onda je došao opet i pitao tri tisuće kuna. Nisam se ljutio. Prošle godine čuo sam da je Milić rekao da mi treba zabraniti deponiranje. Ja ne mogu funkcionirati bez deponija. Provozali smo se do Marine, upitao sam ga zašto mi radi probleme. 'Ti dosta voziš, ako voziš, meni moraš davati novce i imaš zeleno', rekao je. Nisam imao drugog izbora. Tražio sam očitovanje Ministarstva, a pošto znam da je država protupravna, prihvatio sam, mislio sam da će kratko trajati. Ali reket za deponij se nastavio, trajalo je od šestog mjeseca 2016. do 20. travnja. Taj dan došao je po novac, nametnuo sam mu priču. Došlo je do okršaja, odmah sam ga upozorio da je sniman. Bilo je još problema, na primjer za stečaj Dobrića. Imali smo sastanak u općini. Na kraju sastanka, nije bilo dogovora. Gradonačelnik Ante Stipčić rekao mi je da će mi se javiti. No nitko se od prisutnih sa sastanka nije javio, osim što je Milić dolazio uporno i nudio da će riješiti dug, a da mu zauzvrat na ruke dam 20 tisuća eura", priča nam Brkan.     Scena u kontejneru Tog 20. travnja Milić vjerojatno nije slutio što će se dogoditi u Brkanovu kontejneru. Vrlo je opušteno ušao, sjeo i požalio se kako mu je teška ludnica oko izbora. Kameru je sasvim sigurno vidio jer je u nju i pogledao. Pitao je Brkana za koga će raditi izbore. Brkan mu predaje svežanj novčanica i kaže da je to za treći mjesec. Milić se žali da je loše računao za prvi i drugi mjesec. "Točno je sve, imam spisak", uzvratio je Brkan. Pokazuje Miliću papir. "Nemoj da ti tko to nađe", upozorio ga je Milić. Brkan se žali da nisu fer prema njemu i da konkurencija vozi otpad, a nema dozvolu, i to s puno manjim kamionima. Brkanu nije jasno zašto su se organizirali protiv njega. Podsjeća Milića da je dao novac za sina Jakova i da su mu htjeli zabraniti da odvozi otpad na deponij. Milić uzvraća da to nije istina. Brkan ga pita zbog čega su išli u Marinu. "Dok se nismo dogovorili", uzvraća mu Milić. Brkan ga pita je li dolazio na pregovore radi Holdinga. Milić mu kaže da su svi znali da on ide kod Brkana. "Dolazio si barem deset puta", rekao je Brkan. Milić ne spori, ali kaže da je dug bio manji od dva milijuna, koliko je iskazao Brkan. Pita Milića je li mu ponudio milijun da mu da zauzvrat 20 tisuća eura. Ovaj uzvraća da se ne sjeća i da više nije bitno jer se nisu dogovorili. Brkan optužuje Milića: Ucjenjuješ, a radiš protiv mene Na drugoj snimci vidi se kako je Brkan potjerao Milića vani. Pokazuje mu diktafon kojim ga je snimao. Slike mu je obećao predati istu večer. "Zašto mi to radiš"? nije jasno Miliću. "Zato jer lažeš, ucijenio si me za deponij", odgovara mu Brkan. Proziva ga. "Jesi tražio 20, pa 30 tisuća eura? Gotovo ti je, nema ti popravnog, ići ćeš na USKOK", govori Brkan Miliću koji šeta s jedne na drugu stranu kontejnera, širi ruke i hvata se za glavu.  Brkan kaže Miliću kako mu je Jakov odnio prvi sumu novca, ovaj uzvraća da nije i da ništa nije tražio. Brkan poziva Milića i zamjenika gradonačelnika Filipa Anđelića na suočenje na Radio Trogiru. Milić uzvraća kako nikada nije uzimao novac. Brkan mu govori da je lažov i da ga je ucijenio. Opet ga pita za Marinu. "Nikad ti nisam zatvorio deponij", brani se Milić. Poziva Brkana da se nađu sutra. Ovaj mu govori da će dobiti slike. Brkan kaže da se borio za državu i da neće sada njega zajebavati i provocirati. "Ucjenom uzimaš pare, a radiš protiv mene", optužio je Milića koji mu uzvraća da je dao donaciju za stranku. Brkan to negira. "Brkan je tražio da donira HKS-a, pristao sam i to je moja najveća greška" Milić nam je poslao poduže očitovanje u kojem navodi da je Brkanova žrtva i da nije počinio ništa nezakonito, a pogotovo uzimao novac za reket. "Jakov Brkan, sin Vinka Brkana, donedavno je bio član HKS-a. Vinko Brkan želio je pomoći stranci za izbore pa je iz tog razloga izrazio želju da povremeno donira koju kunu za materijalne troškove kampanje, uz uvjet da ga se ne spominje jer je član HDZ-a. Pristao sam i to je moja najveća greška", navodi Milić. "Nikakvu protuuslugu Brkanu nisam napravio" Tvrdi da mu je Brkan nekoliko puta donirao 14.700 kuna i da je novac položio na račun stranke čim su ga otvorili za ove izbore. Sve je, kaže, vidljivo iz izvješća Državnog izbornog povjerenstva u kojem je Brkan naveden kao donator kampanje. "Vinko Brkan kaže da sam ga reketario, a nijednom nadležnom državnom tijelu to nije prijavio. Upravo sam ja taj koji je sve izneseno prijavio DORH-u da me se zaštiti od Vinka Brkana. Na spornoj slikovnoj snimci koju je protupravno pribavio Brkan, radi čega je prijavljen DORH-u, vidi se predaja novca, no radilo se o nekoliko stotina kuna. Pod moralnom, materijalnom i kaznenom odgovornošću potvrđujem da se radilo o donacijama mojoj kampanji. Uostalom, nikakvu protuuslugu Vinku Brkanu nisam napravio. Dapače, upravo je po meni to glavni razlog koji objašnjava njegovo nezakonito, protupravno i nemoralno postupanje prema meni posljednjih 20 dana", navodi Milić. "Ne znam što je iskonstruirao" Tvrdi da je s Brkanom razgovarao pola sata. "Ja ne znam što je Brkan iskonstruirao. Meni je sve ovo degutantno jer mi se sa sinom Jakovom izdavao za prijatelja dugi niz godina. Vinko Brkan želi me politički uništiti. To je i naveo u bezbroj kontakata koje je ostvario u nakani da me ocrni i degradira, a sve zbog toga što su lokalni izbori u nedjelju i prema anketama dobro stojim, uz realnu šansu da uđem u drugi krug izbora za gradonačelnika Trogira. Znam da Brkana nije briga što će biti osuđen. Konačno, to mu nije prvi put. Nekoliko puta pred više osoba naveo je kako mu je jedini cilj uništiti mene i moju obitelj. Pritom mislim na moj prvenstveno politički angažman. U prilog tome ide činjenica da me nije kazneno prijavio, koliko je meni poznato, već se obratio samo medijima zlonamjerno i tendenciozno s ciljem da me difamira neposredno pred izbore", tvrdi Milić. "Brkan je preko sina htio dobiti utjecaj u Gradskom vijeću" "Sada mi je jasno kako je htio ostvariti utjecaj u Gradskom vijeću preko svog sina. Tražio je da Jakov Brkan bude visoko na izbornoj listi moje političke stranke, a kada to nije dobio, onda je svoje ciljeve odlučio ostvariti tako da ukloni mene s političke pozornice. Da je tome tako, ukazuje i to kako je nakon svih ovih događaja nevjesta Vinka Brkana, žena Jakova Brkana, osvanula na listi za predstojeće izbore mog političkog oponenta. Stranačka politika ipak nije dozvolila da sin Vinka Brkana bude na visokoj poziciji na listi za Gradsko vijeće i to je jedan od motiva Vinka Brkana za ovakvo nezakonito postupanje", kaže Milić. Ako postane gradonačelnik, Brkanu neće produžiti ugovor koji istječe u srpnju. "Vinko Brkan nije lud, a prema mojim saznanjima od 2010. do 2013. godine s Holdingom je izvršio poslove u vrijednosti od 800 tisuća kuna, dok je od 2014. do 2017. godine izvršio posla u vrijednosti od 180 tisuća kuna pa su mu zbog toga Uprava i Nadzorni odbor Trogir holdinga postali problem koji sada želi riješiti na ovako nezakonit i zlonamjeran način. Napominjem da se isti obrazac ponašanja odnosi i na Grad Trogir. Da sam ja ucjenjivao Brkana, zasigurno bi on i njegova trgovačka društva ostvarivali puno veći prihod. Od građana tražim da ne dozvole da osoba poput Vinka Brkana izravno utječe na ishod izbora u Trogiru. Mogu me pojedinci voljeti ili ne, slagati se politički sa mnom ili ne, ali ja iza sebe nemam repova, za razliku od Vinka Brkana", poručuje Milić.     Gradonačelnik Trogira: Prvi put čujem Pitali smo direktora Trogir Holdinga Zvonimira Bukaricu o prijavi Vinka Brkana i cijeloj aferi. Tvrdi da za eventualne nezakonitosti ne zna i da legalno posluju te kaže da mu se Milić nije požalio.  "Brkanu ubrzo ističe ugovor i njegove cijene nisu najkonkurentnije pa postoje i objektivne okolnosti da mu ugovor neće biti produžen", kazao nam je Bukarica. Već je nekoliko puta razgovarao s Brkanom i tvrdi da ti razgovori nisu bili najugodniji. "Prvi put čujem o toj aferi, nemam nikakvih saznanja. S Brkanom u posljednje vrijeme nisam pričao", kazao nam je trogirski gradonačelnik Ante Stipčić.