HDZ u ovom finalu ima dva svoja kandidata i nema nikakvog racionalnog načina da se itko tko razmišlja lijevo opredijeli i za jednog od njih, smatra Markovina Predsjednik Nove ljevice Dragan Markovina, koji je bio kandidat za splitskog gradonačelnika u prvom izbornom krugu, pozvao je birače i simpatizere te stranke i sve ljude s ljevice da bojkotiraju drugi izborni krug za gradonačelnika u koji su se plasirali Andro Krstulović Opara (HDZ) i Željko Kerum (Hrvatska građanska stranka). “Pozivamo sve naše birače i simpatizere, kao i sve ljude s ljevice da u nedjelju ostanu doma, sruše izlaznost ispod 40 posto i time pošalju snažnu poruku o tome što misle o ovakvom tipu izbora. Jedan je, i kao tajkun i kao političar, strukturalni proizvod HDZ-a i predstavlja lokalni problem, dok je drugi reprezentant najveće pošasti koja je zadesila društvo, državu i grad Split, pri čemu mislimo na HDZ naravno. Drugim riječima, ta stranka u ovom finalu ima dva svoja kandidata i nema nikakvog racionalnog načina da se itko tko razmišlja lijevo opredijeli i za jednog od njih. Tragične su tvrdnje o Kerumu kao vođi splitske ljevice jer je taj čovjek mnoge splitske i dalmatinske radnike te male i srednje poduzetnike zavio u crno, što je činjenica koju svi, uključivši ljude iz lokalnog SDP-a znaju. Kerum jepretvorio je prekrasan modernistički i mediteranski Perkovićev Hotel Marjan u neuglednu staklenu kocku, od koje se ne možeš sakrit i koja s arhitektonskom baštinom Splita nema nikakve veze. Još su tragičnije tvrdnje o tome kako je Opara pristojan kandidat, utemeljene valjda u njegovom fetivom porijeklu i pristojnom izričaju. Radi se o čovjeku koji je od prvog dana u HDZ-u i koji je sve to vrijeme podržavao kompletnu politiku te stranke, njegujući nacionalizam kao neupitnu vrijednost, i podržavajući sve prijašnje izmjene GUP-a, koje su dovele do današnjeg kaosa po tom pitanju. Krstulović Opara se nije izjasnio niti o jednom konkretnom pitanju u ovoj kampanji, poput onoga podržava li novu izgradnju na Trsteniku i devastaciju tog kvarta, ali je našao vremena da se natječe s Kerumom oko pitanja tko bi odlučnije cenzurirao nepoćudne predstave na Marulićevim danima (predstava Olivera Frljića “Naše nasilje i vaše nasilje”). Njegova ključna teza o poželjnoj vertikali vlasti, ujedno predstavlja najopasniju stvar po Split, jer to zapravo znači da je HDZ spreman provest sve što naumi“, naveo je Markovina u priopćenju. Dragan Markovina je između devet kandidata za splitskog gradonačelnika u prvom izbornom krugu osvojio šesto mjesto s potporom od 3,47 posto glasača.