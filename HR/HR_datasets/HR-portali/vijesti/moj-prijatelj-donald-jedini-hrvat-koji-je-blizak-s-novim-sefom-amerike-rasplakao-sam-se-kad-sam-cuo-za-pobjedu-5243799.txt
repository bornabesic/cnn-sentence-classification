- Rasplakao sam se kad sam čuo da je Donald Trump pobijedio. Sam protiv svih, a ipak je uspio. Jedva čekam da ga dovedem u Hrvatsku, to moramo dogovoriti - govori mi jučer ujutro Vladimir Kraljević dok pristižu vijesti o prosvjedima u Americi zbog Trumpove pobjede na američkim predsjedničkim izborima. Kraljević na to odmahuje i odgovara: “Očekivano”. Sjedimo u hotelu Westin, Kraljević iz aktovke vadi Trumpove materijale iz kampanje: šiltericu, naljepnicu sa sloganom “Trump: Make America great again!”... Priča mi koliko je vremena i truda uložio u Trumpovu kampanju, cijelu noć je čekao rezultate i kad ih je konačno dočekao, preplavile su ga, otkriva, emocije. - Koliko sam samo vremena i sebe uložio u tu kampanju, jako sam sretan, Trump će ekonomski oporaviti Ameriku - uvjeren je Kraljević, veliki pobornik Donalda Trumpa, novog američkog predsjednika. Njih dvojica prijatelji su, poslovni suradnici, a zapravo je Kraljević, koji je i organizator natjecanja Miss Universe u Hrvatskoj i Sloveniji (Trumpove licence), jedini Hrvat koji je toliko blizak novom američkom predsjedniku. U svakodnevnom je, kaže, kontaktu ovih dana bio s Trumpovim sinom Ericom, preko kojeg i inače najčešće komunicira s Donaldom Trumpom. - Čuli smo se jučer, čestitao sam mu na pobjedi - ističe Kraljević dok pokazuje niz albuma s fotografijama na kojima je u društvu obitelji Trump: bivše supruge Ivane Trump, sadašnje supruge Melanije Trump, koja je inače porijeklom iz Slovenije, te djece, a ima i niz fotografija iz 70-ih na kojima pozira i s Trumpovim ocem Fredom Trumpom. Donald i Fred Trump   Upoznali su se još tada, kad je Trump bio junior, i s ocem, inače građevinskim poduzetnikom iz Queensa, dolazio u Russian Tea Room, u kojem je Kraljević radio kao maitre d’. Lokal Russian Tea Room bio je poznato okupljalište na 57. ulici u kojem su se okupljali svi koji su tada nešto značili u politici, biznisu, medijima, umjetnosti... Kraljević ih je tada vodio do njihovih stolova: Orson Welles dobivao je stol iako su znali da neće platiti račun, za Marlona Branda postavili bi stol u sredini lokala, tako da ga se vidi s ulaza. Trumpov otac Fred i on sjedili su za stolom u kutu, a s Kraljevićem otada njeguju prijateljstvo. Kasnije kad je Kraljević poželio organizirati Miss Universe u Hrvatskoj, zatražio je od Trumpa licencu, a on ga je, kaže, samo pitao: “Jesi li dobar čovjek?”, na što mu je Kraljević odgovorio da je te je dobio licencu. Opisuje kako Trump ljude “prepoznaje” na prvi pogled te ističe da je direktan, što mu, kaže, mnogi uzimaju za zlo. - Ako mu se netko svidi, nije važno ima li fakultet, odakle dolazi, što je radio prije, odmah ga uzima u tim. Nadasve poštuje ambiciozne optimiste i sve kaže u lice, nema kod njega da ne znate na čemu ste, zato ga mnogi ne vole - tvrdi Kraljević te priča kako je s obitelji Trump ostao u kontaktu i nakon što je propao Russian Tea Room. Brani Trumpa i kad je riječ o optužbama na račun žena, Afroamerikanaca... - On samo govori što misli, inače zapošljava brojne Afroamerikance, prema ženama je, koliko sam vidio, veliki gospodin, ali u kampanji su se koristili svime protiv njega. Nitko skoro nije bio uz njega: ni mediji, ni bankari, ni Wall Street, ni big business, a ni Hollywood... I uspio je sam protiv svih. Amerika više nema srednjeg staleža, ne žive dobro, vjerujem da će im Trump pomoći, oporaviti njihovu ekonomiju, neki kažu da je u bitku za predsjednika ušao zbog novca, ali što će njemu novac, pa sve već ima: brodove, avione, kompanije, nekretnine... Amerika će s njim biti poštenija - uvjeren je Kraljević, kojem je, kako kaže, Trump “biznis idol”. Trump s Biljanom Mančić, hrvatskom Miss Universe   - On je ovisnik o poslu, radi 24 sata dnevno, stalno je poslovno aktivan i optimističan je, živi za uspjeh, te želi da Amerika uspije, da bude kao nekad, 70-ih, kad su Amerikanci mogli živjeti od svojih primanja. Pa ja sam 70-ih zarađivao tjedno 450 američkih dolara, a smještaj u hotelu mjesečno sam plaćao 75 dolara. Danas mjesečno zdravstveno osiguranje iznosi 1100 američkih dolara - priča Vladimir Kraljević. Trump je, inače, rođen u njujorškom okrugu Queens kao četvrto od petero djece Fredericka C. Trumpa i Mary MacLeod. Završio je Njujoršku vojnu školu, a studirao je na isusovačkom Sveučilištu Fordham i Poslovnoj školi Wharton Sveučilišta u Pennsylvaniji te je diplomirao ekonomiju. Trumpovo bogatstvo, koje je najvećim dijelom stekao vlastitim poduzetništvom, a samo malim dijelom naslijedio, procjenjuje se na više milijardi američkih dolara.  Trump je tijekom studija radio u očevoj tvrtki, a početkom 70-ih preuzeo je vođenje tvrtke, kada je i počeo ulagati u građevinske projekte na Manhattanu, potom u hotele, kockarnice, sportske klubove i prometne tvrtke... Kraljević kaže da mu je podršku u Trumpovoj kampanji u Hrvatskoj prvi dao zagrebački gradonačelnik Milan Bandić. - Prvi mu je dao potporu, slikali smo se tada s Trumpovim promidžbenim porukama na zagrebačkim fontanama, u uredu. Potom se pridružio i Nikica Gabrić, koji također želi promovirati zdravstveni turizam u SAD-u, a i poduzetnik Frano Pašalić, u čijoj je marini ovo ljeto boravila Ivanka Trump. Donald Trump još nije posjetio Hrvatsku, ali radimo na tome, njegova kći Ivanka bila je iznenađena - priča Kraljević. Trumpov biznis su nekretnine, vlasnik je nebodera Trump Tower na Manhattanu, a brojne kompanije koje posjeduje danas bave se i drugim poslovima, poput franšize za izbor Miss USA i za izbor Miss Universe.   Također je od 2004. Trump producent i voditelj reality showa “Pripravnik”. U političke vode krenuo je 2015. godine kad se natjecao za nominaciju američke Republikanske stranke za izbore za predsjednika SAD-a 2016., na kojima je u konačnici jučer i pobijedio. Trump se ženio tri puta. Poznato je da je 1977. oženio češku manekenku Ivanu Zelničkovu s kojom je imao dvojicu sinova i kćer. Razveli su se 1992. godine. Njegova druga supruga bila je američka glumica Marla Maples, a u tom braku rodila se jedna kći. Razveli su se 1999. godine. U treći brak ušao je 2005. godine sa slovenskim fotomodelom Melanijom Knavs koja je porijeklom iz mjesta Sevnica. Ona se manekenstvom počela baviti sa 16 godina, nakratko je i studirala umjetnost na Ljubljanskom sveučilištu te otišla u Milano, potom Pariz. U New York se preselila 1996., a 2000. godine snimila je prestižni editorijal za Sports Illustrated. Trumpa je prvi put srela u rujnu 1998. godine, a vjenčali su se šest godina kasnije. Zajedno s Trumpom ima sina Barrona Williama kojeg je rodila 2006. godine te je jučer postala prva dama Amerike.