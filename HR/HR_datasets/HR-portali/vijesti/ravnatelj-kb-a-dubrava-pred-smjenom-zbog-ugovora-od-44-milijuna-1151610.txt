Zašto je bez suglasnosti Upravnog vijeća potpisao ugovor “težak” 35 milijuna kuna, ravnatelj Kliničke bolnice Dubrava dr. Toni Kolak mora se očitovati UV-u sljedeći tjedan. U utorak je peteročlano Upravno vijeće pokrenulo postupak izglasavanja nepovjerenja ravnatelju zbog tog njegova poteza, s tri glasa naprema dva. O smjeni će glasati nakon njegova očitovanja. Riječ je o ugovoru u sklopu javne nabave i energetske obnove, kojim bi se trebala smanjiti enormna potrošnja vode u bolnici, koja mjesečno premašuje 800 tisuća kuna. Dobro upućeni izvori u bolnici otkrivaju da je taj posao ugovoren još prije koju godinu i da je odmah bilo jasno da ne ide u prilog interesu bolnice, pa su uslijedile anonimne prijava DORH-u i USKOK-u. Predmet je dospio na sud, međutim današnji ga je ravnatelj povukao i aktivirao. – Stručne službe tada su utvrdile su da je taj ugovor nepovoljan za bolnicu – govori naš izvor. Odluka idući tjedan Da je riječ o spornom ugovoru iz 2014. godine, potvrdila nam je Grozdana Perić, predsjednica Upravnog vijeća KB Dubrave, inače HDZ-ova saborska zastupnica i šefica saborskog Odbora za financije. – Ugovor je na 35 milijuna kuna plus PDV, problem s njim teče još od 2014. i bio je predmet upravnog spora. Ravnatelj se mora očitovati zašto ga je potpisao bez suglasnosti Upravnog vijeća, koje smatra da to nikako nije mogao. Nakon toga se u suradnji s Ministarstvom zdravlja odlučuje hoće li biti razriješen – objasnila nam je G. Perić. Ravnatelj dr. Kolak poručuje da će vrlo rado govoriti o slučaju dođe li zaista do smjene. Na mjesto ministra zdravstva dr. Milan Kujundžić došao je upravo iz te bolnice, u kojoj je vodio Zavod za gastroenterologiju i dobro je upućen u sve. Podsjeća da je suglasnost UV-a nužna ako je riječ o vrijednosti većoj od 300 tisuća kuna, ali i suglasnost Vlade ako premašuje pet milijuna kuna. – Pitao sam ga kako je mogao to potpisati. Odgovorio je da mu je pravnik rekao da može. – Ja se nadam da će docent Kolak priložiti suglasnosti, u protivnom, bojim se da će zakon reći svoje – kazao nam je ministar Kujundžić. Chudyjeva ambicija Kao mogući novi ravnatelj spominje se pročelnik Zavoda za neurokirurgiju prof. Darko Chudy. – Ne mogu reći ni da ni ne jer nisam takvu ponudu dobio, dakle, to je rekla-kazala. Moja je ambicija prvenstveno da budem ozbiljan neurokirurg, a iskreno, nisam baš zagrijan biti ravnatelj i apstinirati iz sale – kaže nam prof. Chudy. Ministar pak kaže: “U medicini uvijek tračevi!”      >> Šefove bolnica ipak postavlja politika >> 10 problema koje Kujundžić još nije ni pokušao riješiti