Tomislav Karamarko, otkako je srušio vlastitu disfunkcionalnu Vladu i otišao s čela HDZ-a, potpuno se povukao iz političkog života. Odmaknuo se od dnevnopolitičkih zbivanja, pa i onih vezanih za HDZ koji je vodio četiri godine. Odmor nakon turbulencija Nakon što se odmorio od turbulentnih političkih zbivanja, zimus je radi novog projekta počeo putovati diljem svijeta. Sjedinjenje Američke Države, Velika Britanija te Izrael (navodno i Njemačka) destinacije su koje je odabrao kako bi realizirao svoju ideju think-tanka, odnosno instituta za javnu politiku u Hrvatskoj. Kako je početkom ožujka objavio na Facebooku, želja mu je “ujediniti najbolje umove iz političkog spektra kako bismo se konstruktivno suočili s najvažnijim izazovima”. Ideje za svoj think-tank prikuplja od američkih i izraelskih političara i raznih sigurnosnih i inih stručnjaka, dok je u Londonu posjetio Royal United Services Institute for Defence and Security Studies, najstariji neovisni institut na svijetu koji prati i analizira svjetska zbivanja u sferi sigurnosti i obrane. Njegovo posljednje putovanje u Izrael uključivalo je, također, susrete sa sigurnosnim stručnjacima, ali i one koji se bave razvojem startupa, poljoprivredom... Istovremeno s Karamarkovim putovanjima događaju se lokalni izbori i napetosti u HDZ-u čija je okosnica odnos desnog krila stranke i novog šefa centrista Andreja Plenkovića, a situacija se rasplamsala nakon što se za zagrebačku gradonačelnicu kandidirala Bruna Esih, nezavisna članica saborskog Kluba HDZ-a. Budući da je Bruni Esih blizak Zlatko Hasanbegović, bivši Karamarkov ministar kulture, iz novih struktura HDZ-a krenule su poluinformacije kojima se Esih i Hasanbegovića, ali i ostale Karamarkove ministre koji su kod Plenkovića saborski zastupnici, povezuje s Karamarkom kao tobožnjim pokroviteljem desnog udara na Plenkovića. Sugovornici bliski Karamarku komentiraju kako se takvim informacijama nastoji dezavuirati Brunu Esih i ekipu “plašeći” njene eventualne birače Karamarkovim povratkom u HDZ. – Karamarko sigurno nema baš nikakav interes ni ambicije koje bi se ticale bilo kakvog povratka u vrh HDZ-a niti njegova politička misija ima veze sa zbivanjima u HDZ-u ili dnevnopolitičkim događajima. Uostalom, je li se ikada ijedan bivši šef stranke ponovno vratio na staru poziciju? To zna svatko tko imalo politički razmišlja. Karamarko će se politikom baviti na sasvim jedan drugačiji način, u sasvim drugačijem kontekstu – rekao nam je sugovornik koji je s Karamarkom ostao u dobrim odnosima. On kaže da je Karamarku namjera baviti se geostrateškim preslagivanjima i njihovim utjecajem na Hrvatsku te tako, ne s javne pozornice, nego “iza zavjese”, kroz think-tank nuditi rješenja. Neke čini nervoznima – Karamarko ni na koji način ne sudjeluje u zbivanjima u HDZ-u, ali uporno nastoje održati njegov duh živim optužujući ga da stoji iza određenih struktura – smatra naš sugovornik. Vrijeme će najbolje pokazati kako će se Karamarko uključiti u politička zbivanja, a njegov početak javnog angažmana očito u pojedinim strukturama stvara nervozu.      >> Karamarko objavio još jedan status o novim planovima >> Karamarko se vraća u politiku? 'Razvijam ideju o osnivanju instituta za javnu politiku u Hrvatskoj' 