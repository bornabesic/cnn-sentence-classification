Foto: Filip Brala/Pixsell  NAJPOZNATIJI hrvatski kvizaš i čovjek ogromnog znanja Mirko Miočić preminuo je u ponedjeljak u Zadru. >> Umro je Mirko Miočić  Miočić je već dulje vrijeme bio teško bolestan,  a zbog dijabetesa su mu amputirane potkoljenica jedne noge i stopalo druge. Zamjenik ravnatelja zadarske bolnice, Edi Karuc, potvrdio je kako je omiljeni lovac kviza Potjera preminuo od posljedica upale pluća.   Sprovod Mirka Miočića održat će se u srijedu u 16:00 sati u Rtini, a posljednji put ispratit će ga obitelj, prijatelji i svi oni koji su se posljednjih 45 godina divili njegovom znanju i djelu.   Podsjetimo, Mirko je prvi put nastupio u kvizu "Tri, dva, jedan, ali vrijedan" davne 1972. godine, kao 17-godišnjak, i tada je osvojio drugo mjesto. Publika ga je godinama nakon toga gledala u mnogobrojnim kvizovima poput Diplomca, Izazova, Upitnika, Jackpota, Milijunaša, i posljednjeg, Potjere u koju se planirao vratiti na jesen.