Primorsko-goranski župan Zlatko Komadina izjavio je danas nakon prvoga službenog sastanka s premijerom Andrejom Plenkovićem, održanog tijekom savjetovanja ekonomista u Opatiji, da je sastanak prošao u suglasju o svim nacionalnim temama te kako smatra da će najavljenu poreznu reformu na svojim leđima iznijeti jedinice lokalne i područne samouprave, ali očekuje obećane kompenzacijske mjere. "Prvi kratki službeni sastanak s premijerom u povodu dana ekonomista u Opatiji prošao je u suglasju oko svih nacionalnih tema koje nisu od jučer, koje su bile i za prethodnih vlada, a to je bolje korištenje geostrateškog položaja ove županije, znači pruga, cesta, LNG-a, u funkciji razvoja luke, turizma, energetike - tu smo postigli potpuno suglasje i dogovorili smo daljnje sastanke u ministarstvima o svakoj pojedinoj temi", rekao je Komadina. "Od kratkoročne priče - puna podrška Rijeka EPK 2020., gradnji bolnice, puna podrška rješavanju fiskalnih problema Gorskog kotara i u kratkoročnim pomoćima, primjerice oko čišćenja snijega, te oko gradnje bolnice i Županijskog centra za gospodarenje otpadom Marišćine, odnosno da se što prije donesu izmjene zakona koje bi omogućile izdavanje uporabne dozvole za Marišćinu, a do tada premostiti s privremenom dozvolom", rekao je Komadina.  Centar Marišćina je izgrađen, ali nije dobio uporabnu dozvolu jer, po podatcima iz županije, još nisu riješeni imovinsko-pravni odnosi i provedeno izvlaštenje zemljišta. Odgovarajući na novinarsko pitanje u vezi s financiranjem lokalne samouprave, Komadina je rekao da je financijski učinak reforme takav da je "na leđima nose općine, gradovi i županije", da njihov pad proračuna osigurava povećanje plaća građana, što je dobro radi rasterećenja gospodarstva i smanjenja deficita državnog proračuna, ali nije dobro zbog smanjenja lokalnih proračuna, zbog drugih funkcija gradova, općina i županija.  "Obećane su kompenzacijske mjere, direktne u punom iznosu za 2017., a s izmjenama zakona cjelovito rješenje, porez na dohodak sto posto samoupravi od 1. siječnja 2018., pa nam u ovom trenutku ostaje vidjeti hoće li Vlada održati riječ, a mislim da Vlada ne bi trebala lagati", dodao je. Na pitanje kada očekuje privremenu dozvolu za rad Marišćine, Komadina je odgovorio kako se očekuje unutar mjesec dana, nevezano za današnje razgovore. Komadina je komentirao i izbor novog američkog predsjednika Donalda Trumpa.  Kako je rekao, izbori nisu prošli po njegovim očekivanjima i završili pobjedom Hillary Clinton, ali i izbori u Europi, dodao je, više-manje prolaze udesno, "što će reći da HDZ, nažalost, pobjeđuje i u Americi". Smatra da je "kapital preuzeo sve više ruralnog dijela naše zemlje" te da su "krize i migracije preuzele sve desne političke orijentacije". Rekao je kako mu nije drago drago što je tako, ali, dodao je, to je realnost u kojoj živimo. >> Put do Bijele kuće mlade Slovenke: Kako se Melania Trump preobrazila u glamuroznog leptira 