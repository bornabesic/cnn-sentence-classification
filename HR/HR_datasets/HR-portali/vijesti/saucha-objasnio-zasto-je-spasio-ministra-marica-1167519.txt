Bivši SDP-ov, a sada nezavisni saborski zastupnik Tomislav Saucha izjavio je nakon glasovanja u kojem je presudio da ne prođe zahtjev za opoziv ministra Zdravka Marića, koji je prethodno potpisao, da je odluku promijenio kako bi se izbjegli novi izbori te da ga nitko nije 'kupio'. "Ponovno bi išli na izbore i imali isti rezultat. To je bila moja nit vodilja, svjestan sam kao sam glasovao", kazao je Saucha, dodajući da je uvjeren kako će se situacija smiriti nakon lokalnih izbora.  "Nisam tražio ništa i neću dobiti ništa" Na novinarski upit čime su ga kupili Saucha je kazao da "to nije lijepo pitanje" te da ga od kaznenog postupka koji se protiv njega vodi više nitko ne može spasiti osim njegova odvjetničkog tima. "Ja nisam tražio ništa i neću dobiti ništa", rekao je Saucha, ističući da danas nije želio doći u Sabor, ali da su "neki na tome inzistirali". "No, to nisu oni za koje sam glasovao", ustvrdio je Saucha. Kazao je i da svjestan da neke njegove kolege s njim više neće htjeti razgovarati, ali i da je njegova politička karijera završila kada je "ušao u kazneni postupak". Nije razgovarao s Plenkovićem Saucha je rekao i da nije razgovarao s premijerom Andrejem Plenkovićem, da na njega nitko nije vršio pritisak te da je donio svoju odluku koja mu je bila "najteža u životu". Ustvrdio je i da je u jučerašnjoj raspravi zaključio da Marić nije kriv te da se protiv ministra financija stvorila atmosfera javnog linča koja njemu nije simpatična. Državno odvjetništvo Sauchu sumnjiči da je kao predstojnik ureda bivšeg premijera Zorana Milanovića lažirao putne naloge i zajedno sa svojom tadašnjom tajnicom nezakonito stekao 580 tisuća kuna. Saucha je ranije potpisao SDP-ov zahtjev za razrješenjem ministra Marića kojega je često napadao u javnosti i društvenim mrežama. "Iskusnijima je bilo je jasno kako će to završiti" Predsjednik Kluba zastupnika SDP-a Arsen Bauk kazao je da sa Sauchom nije bio u kontaktu prije današnjeg glasovanja.  - Naravno da političko iskustvo govori kada netko ne kontaktira s vama... On je danas došao u saborsku dvoranu bez da je prije došao u naš Klub. Onima malo iskusnijima bilo je jasno kako će to završiti. O njegovim motivima ne bih govorio - kazao je Bauk, piše televizija N1.  Bauk je kazao da je nakon ovog glasovanja jasno da Zdravko Marić ostaje ministar i da HDZ nema većinu.      