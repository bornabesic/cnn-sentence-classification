O provali u sjedište zagrebačke kriminalističke policije, iz kojeg je, prema neslužbenim navodima, ukradeno oko dva kilograma zlata i 280 tisuća eura, u ponedjeljak popodne se oglasilo i Ravnateljstvo policije koje je priopćilo da se provodi očevid i kriminalističko istraživanje zbog 'provale u službene prostorije PU zagrebačke tijelom noći s 3. na 4. travnja'. "U tijeku je očevid kojim rukovodi Županijsko državno odvjetništvo u Zagrebu, a kriminalističko istraživanje provodi Ravnateljstvo policije u suradnji s nadležnim državnim odvjetništvom", stoji u kratkom priopćenju. Nepoznati lopovi, prema neslužbenim podacima, ukrali su dva kilograma zlata i 280 tisuća eura. Nacionalni sindikat policije MUP-a u ponedjeljak je zbog te krađe iz sjedišta zagrebačke kriminalističke policije u dopisu ministru Vlahi Orepiću zatražio odgovornost i smjenu ravnatelja policije te načelnika zagrebačke policije, tvrdeći da su ukradene vrijednosti prije dva mjeseca oduzete jednom građaninu i da zbog propusta nisu bile zbrinute na odgovarajući način.