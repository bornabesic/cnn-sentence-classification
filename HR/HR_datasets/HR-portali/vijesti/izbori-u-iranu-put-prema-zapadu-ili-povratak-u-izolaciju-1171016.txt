Dosadašnji predsjednik Hasan Rohani pobijedio je u petak na predsjedničkim izborima u Iranu, objavilo je u subotu ministarstvo unutarnjih poslova te zemlje. Prema službenim rezultatima koji su gotovo i konačni, reformist Rohani (68) koji je doveo zemlju do povijesnog nuklearnog dogovora sa šest velikih sila, dobio je 57 posto glasova, kazalo je ministarstvo. Rohani je pobijedio svog glavnog protivnika, konzervativca Ebrahima Raisija s 22,8 milijuna glasova naspram 15,4 milijuna. Iransko ministarstvo unutarnjih poslova ranije je izvijestilo da je na izborima glasovalo više od 40 milijuna ljudi, procjenjujući odaziv na oko 70 posto, što je otprilike isto kao i na prethodnim izborima 2013. kad je Rohani odnio pobjedu. Veliki odaziv je, kako se čini, pogodovao Rohaniju, čija je glavna zabrinutost prije izbora bila apatija proreformskih birača nezadovoljnih sporošću promjena. Takav veliki odaziv doveo je do stvaranja dugih redova na glasačkim mjestima pa je rok glasovanja morao biti produljen. Ovi se izbori smatraju ključnim testom politike reformističkog predsjednika jer su trebali dati odgovor na pitanje žele li iranski birači nastaviti put približavanja Zapadu ili se vratiti u izolaciju. Prije četiri godine izabrali su Rohanija koji je potpisivanjem nuklearnog sporazuma pažljivo zemlju otvorio Zapadu, a sada ocjenjuju rezultate njegova mandata. Rohani (68), umjereni pripadnik iranskog vjerskog establišmenta koji je uspio svoju zemlju izvući iz međunarodne izolacije, na izborima, na kojima se natječe za drugi mandat, našao je u Raisiju, štićeniku vrhovnoga vjerskog vođe Alija Hamneija, neočekivano snažnoga protivnika. "Ovi su izbori važni za buduću ulogu Irana u regiji i svijetu" upozorio je nakon glasovanja Rohani, koji je prije dvije godine sa svjetskim silama dogovorio ograničavanje iranskog nuklearnog programa u zamjenu za ukidanje većine nametnutih gospodarskih sankcija. Raisi (56), koji je dosadašnjeg predsjednika optužio za pogrešno gospodarsko upravljanje, svoju je kampanju vodio populistički, nazivajući se predstavnikom i braniteljem siromašnih, kojima je obećao povećanje socijalne pomoći, obnovu domaće industrije i otvaranje milijun radnih mjesta godišnje. Pretpostavlja se da ima podršku moćne Revolucionarne garde, kao i prešutnu podršku vrhovnog vođe Alija Hamneija, čije ovlasti nadmašuju predsjedničke ali koji se uobičajeno drži podalje od dnevno političkih pitanja. "Poštujem ishod glasovanja naroda, rezultate ću poštivati", kazao je Raisi nakon što je glasao, prenijela je poluslužbena iranska novinska agencija Fars. Na predsjedničkim izborima 2013. Rohani je izabran u prvom krugu s 50,7 posto glasova, ili tri puta više od svog najbližeg protivnika. Izbore je diljem zemlje osiguravalo oko 350 tisuća pripadnika snaga sigurnosti, a ministarstvo unutarnjih poslova izvijestilo je sredinom dana kako nisu zabilježeni nikakvi incidenti, objavila je državna televizija.