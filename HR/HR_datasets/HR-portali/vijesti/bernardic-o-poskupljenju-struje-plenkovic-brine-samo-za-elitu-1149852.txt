Predsjednik SDP-a Davor Bernardić ocijenio je u srijedu kako je najavljeno poskupljenje struje još jedan izravni udar na najsiromašnije hrvatske građane, i to samo dva mjeseca nakon porezne reforme, priopćio je SDP. Prije samo nekoliko mjeseci, Vlada je obećala da će porezna reforma građanima donijeti bolji život, a manji PDV na struju trebao im je olakšati život i umanjiti negativne učinke reforme, pogotovo najsiromašnijima koji nisu dobili ništa, kaže se u priopćenju. Priča oko porezne reforme nije izdržala niti dva puna mjeseca, a građanima se opet uzima jer je postalo jasno da se u Vladinoj kuhinji sprema poskupljenje električne energije za građane i gospodarstvo, što će gotovo sigurno imati lančani učinak i uzrokovati veće cijene hrane i ostalih životnih potrepština. Skuplja struja znači skuplje grijanje i hranu, koja je u našoj zemlji ionako preskupa. Očito je da se Plenković brine samo za elitu, i to iz interesa, a dobrobit najugroženijih u društvu ga ne zanima, poručio je Bernardić. >> Bernardić se susreo sa sindikatima, bivši SDP-ov ministar ga podsjetio koji je bio osnovni cilj Milanovićeve Vlade 