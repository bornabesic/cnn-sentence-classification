Beskućnik iz Manchestera Stephen Jones postao je heroj nacije nakon što je bez imalo razmišljanja priskočio je u pomoć ozlijeđenima u terorističkom napadu na koncertu Ariane Grande, javlja Daily Mail. "Bilo je mnogo djece, prekrivene krvlju, plakala su. Morao sam izvlačiti čavle iz njihovih ruku, i iz lica male djevojčice, kazao je Jones, i objasnio kako je pomogao jer 'ne bi mogao živjeti sa sobom da se okrenuo i otišao', ispričao je skromni Jones. Još jedan beskućnik, Chris Parker, prosio je u auli stadiona kada je začuo eksploziju. "Eksplozija me srušila na pod, a kada sam se digao, instinkt mi je rekao da se moram vratiti i pomoći", rekao je Parker. "Ljudi su ležali na podu posvuda. Vidio sam djevojčicu ... nije imala noge. Zagrnuo sam ju u majicu sa štanda i pitao 'gdje su ti mama i tata?'. Rekla mi je: 'tata mi je na poslu, a mama mi je gore'", kazao je Parker. Na žalost nije uspio sve spasiti. Starija gospođa (60) umrla mu je na rukama. "Bila je tamo s obitelji. Nisam prestao plakati od tad. Najgore od svega je što je to bio koncert za djecu", kaže potreseni Parker. Građani su otvorili crowdfunding stranice za Jonesa i Parkera, kako bi im pomogli da se postave na noge. Za Jonesa je već uplaćeno preko 25.000 funti, a za Parkera više od 21.000. Oko 20 ljudi životno je ugroženo zbog vrlo teških ozljeda nakon samoubilačkog bombaškog napada u ponedjeljak na britanskome pop koncertu, priopćeno je u srijedu iz zdravstvenih izvora. "Sada liječimo 64 ljudi ... među njima 20 zahtijeva vrlo hitnu medicinsku pomoć", rekao je Jon Rouse, voditelj zdravstvene službe u manchesterskom okrugu. "U ranjavanju stradali su im glavni organi, teške ozljede udova i neki od njih trebat će vrlo dugo liječenje i potporu. To su vrlo teške ozljede", naglasio je. Dva poljska državljana su među 22 žrtve samoubilačkog terorističkog napada u ponedjeljak u Manchesteru, objavilo je u srijedu poljsko ministarstvo vanjskih poslova. Još je jedan Poljak među 59 ozlijeđenih tijekom napada na koncertu američke pjevačice Ariane Grande u ponedjeljak navečer Manchester Areni. Osumnjičeni bombaš samoubojica koji je u ponedjeljak ubio 22 ljudi na koncertu u Manchesteru u sjevernoj Engleskoj identificiran je kao 22-godišnji Salman Abedi, rekla je britanska policija. Abedi je rođen u Manchesteru 1994. roditeljima koji su podrijetlom iz Libije, rekli su američki sigurnosni dužnosnici, navodeći britanske obavještajne dužnosnike. Njegovi su roditelji emigrirali iz Libije u London prije nego su se preselili u Fallowfield u južnom Manchesteru gdje žive najmanje 10 godina, rekli su dužnosnici. Američki vladin izvor rekao je kako istražitelji provjeravaju je li Abedi putovao u Libiju i je li tamo bio u dodiru s militantnima Islamske države. Policija je pretresla jednu kuću u Elsmore Roadu u Fallowfieldu ranije u utorak. Jedan 23-godišnji muškarac kojega je policija uhitila u utorak u posebnoj akciji u južnom Manchesteru u svezi s napadom je kako se vjeruje Abedijev brat, navodi se u medijskim izvješćima. Abedi je imao sestru po imenu Jomana Abedi, rekli su američki sigurnosni dužnosnici. Abdala Yousef, glasnogovornik džamije Didsbury u Manchesteru, je rekao kako su Abedijev otac i brat molili tamo, ali da je Abedi posjećivao drugu džamiju. "Uspio sam doći do nekoga koji poznaje obitelj. On je potvrdio kako su se njegovi otac i sestra i ostatak obitelji preselili u Libiju i otišli tamo odmah nakon revolucije u kojoj je Gaddafi ubijen", rekao je Yousef. On je kazao kako je moguće da su braća otada putovala između dviju zemalja. Povjerenik džamije Fawzi Haffar je rekao da je Abedijev otac trenutno u Libiji i da je tamo već dulje vrijeme. Britanske vojne snage bit će raspoređene kako bi ojačale sigurnost, rekla je u utorak premijerka Theresa May, a zemlja je povisila opasnost od terorizma na najvišu "kritičnu" razinu nakon napada bombaša samoubojice u Manchesteru u kojem je ubijeno 22 ljudi, među kojima i djeca. May je rekla kako će pripadnici oružanih snaga biti razmješteni na ključnim mjestima da bi oslobodili policiju za ophodnje, a vojnici bi mogli biti raspoređeni na javnim događajima poput koncerata i sportskih događaja jer se smatra da potencijalno neposredno prijeti novi napad. May je rekla kako je neovisno tijelo koje određuje razinu prijetnje preporučilo da se povisi na "kritičnu" s "ozbiljne" odmah nakon što je muškarac kojega je policija imenovala kao Salmana Abedija izazvao eksploziju improvizirane bombe u noći na utorak dok je publika izlazila s koncerta. "Ovo znači kako je njihova procjena ne samoda napad ostaje vrlo vjerojatan nego da novi napad možda neposredno prijeti", rekla je May u televizijskoj izjavi nakon sastanka vladina odbora za reakcije na krize. Britanska razina prijetnje međunarodnog terorizma bila je zadnji put na razini kritično u lipnju 2007. May, koja bi trebala izaći na nacionalne izbore 8. lipnja, rekla je kako je muškarac, kojega je policija imenovala kao napadača, Salman Abedi, rođen i odrastao u Britaniji i da se provodi istraga je li djelovao sam. "Napori poduzeti tijekom dana otkrili su kako postoji mogućnost koju ne možemo zanemariti da postoji šira skupina pojedinaca povezanih s ovim napadom", rekla je.