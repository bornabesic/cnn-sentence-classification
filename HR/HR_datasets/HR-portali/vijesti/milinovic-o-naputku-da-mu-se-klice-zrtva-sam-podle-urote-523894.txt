Uz pola Like koja se okupila u krcatoj gospićkoj sportskoj dvorani, Darku Milinoviću predizborni su skup uveličali Miroslav Škoro i Ana Rucner, koja je svirala “Odu radosti” i fragmente “Ere s onoga svijeta”, no zadovoljstvo mu je pokvario famozni “naputak” posjetiteljima skupa koji izgleda prilično bizarno. U njemu piše: - Po svakom autobusu ponijeti pet hrvatskih zastava; kad se pojavi On, Pjer i Šutić, ustanite sa svojih sjedala, barjaktari neka razviju svoje zastave, svirat će pjesma ‘Gospić gazi sve’, ona ista kad je Sanader dolazio, prionite dugom aplauzu sve dok On ne prođe parketom i aplaudirajte sve dok ne sjedne; - Kad voditeljica najavi: ‘Dame i gospodo, pozdravite čovjeka koji Zna kako’, brzo ustanite s mjesta i krenite u dugi aplauz, i počmite jako skandirati: ‘Dado, Dado, Dado...’ (greške poput “počmite” dio su integralnog teksta, op. p.) Nadalje, gosti su zamoljeni: - Kad bude blatio protivnike, iz svega glasa zviždite... - Na koncert je poželjno doći veseli, nikako u pripitom stanju, - Nema spominjanja imena Milan Kolić, - Ako spomene Branislava Šutića, svi vičite: ‘Heroj, heroj!’      “Naputak” je puno duži, a teško je razlikovati je li riječ o satiri, jer “On” s velikim “O” nije korišteno od vremena Titove smrti, dok je upotreba Sanaderova imena danas u HDZ-u sigurno neprilična. Također, sugestija kako je na skup poželjno doći u “veselom, ali nikako ne pripitom stanju” zvuči humoristično. Darko Milinović je umirao od smijeha na “naputak”, od kojeg se u potpunosti ograđuje. - Ispod elementarne higijenske razine je da to uopće komentiram, ali moram pa ću vam reći. Na ovom skupu: - Nikad ni jednom nije nitko kliknuo: ‘Dado, Dado’. - U govoru sam spomenuo Milana Kolića, dobio je snažan pljesak i ja sam mu se na kraju zahvalio. Nije bilo nikakvog klicanja, - Ni jednom riječju nisam spomenuo nikoga u oporbi, možete pogledati cijelu snimku sa skupa. - Na skupu nije bilo ni jedne zastave, nego su Ličani mahali programima, imate na videu, rekao nam je Milinović, uvjeren kako će, unatoč podmetanjima, slaviti na predstojećim izborima za ličko-senjskog župana.      Milinović kaže da je pred sportskom dvoranom ostalo mnogo ljudi koji nisu mogli ući na skup. - Nedavno su mi rekli kako sa mnom kao županom neće biti lako. Možda su u pravu jer sam ‘letvicu’ u radu postavio visoko. Zato ću od svih načelnika i gradonačelnika kao župan zahtijevati maksimum. Svojedobno sam bio u samom državnom vrhu. Naučio sam puno toga te stekao mnoga prijateljstva i poznanstva. Upravo to želim iskoristiti za dobrobit ove županije. U svojem Izbornom stožeru sam zahtijevao da naše političke suparnike nitko ne smije vrijeđati niti omalovažavati. To je njihova retorika koja im ne služi na čast. Okupio sam mladost, obrazovane mlade ljude u koje vjerujem. Na našim koalicijskim listama ima više žena nego što je to zakon predvidio. Želimo u praksi još jednom dokazati koliko su mladi i žene važni za ovo društvo. Ovdje su večeras s nama budući načelnici općina i gradonačelnici. Ja ću im biti na raspolaganju 24 sata dnevno, ali isto tako od njih tražiti maksimum jer samo radom i zajedništvom možemo graditi našu bolju budućnost - rekao je u svojem govoru, između ostaloga, kandidat za župana. Miroslav Škoro u razgovoru za Lika online rekao je: “Ovakve ugođaje pamtim iz vremena dr. Franje Tuđmana, a Ličani su me večeras izravno podsjetili na njih. Dado i ja znamo se godinama i ovo nije prvi put da sam ga došao besplatno podržati”. Oporbeni portal Slobodna Lika pobrinuo se da Milinoviću pokvari zadovoljstvo. Objavili su kako je doktora, tijekom skupa, napala - muha. “Darka Milinovića, dok je govorio na skupu u Gospiću, napala je jedna muha, bila je jako dosadna. Milinović je nakon nekoliko napada ustvrdio da sve izgleda kao da u dvorani peku rakiju. Živio Kolić”, piše portal Slobodna Lika.      