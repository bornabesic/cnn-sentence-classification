WASHINGTON - Američki ministar obrane i čelnik nacionalnih obavještajnih službi preporučili su predsjedniku Baracku Obami da s položaja ukloni direktora Nacionalne sigurnosne agencije (NSA) Michaela Rogersa, rekli su u subotu dobro obaviješteni izvori. Preporuka ministra Asha Cartera i direktora obavještajnih službi Jamesa Clappera, o kojoj je prvi pisao Washington Post, predana je Bijeloj kući u listopadu. Obama je izabrao Rogersa da preuzme NSA 2014. i dao mu zadaću da popravi štetu nakon što je Edward Snowden objavio podatke o programu špijunaže. Međutim, postojali su i drugi sigurnosni popusti, kazali su izvori, uključivo onaj koji je doveo do uhićenja djelatnika NSA Harolda Martina ranije prošle godine. Rogers se smatra potencijalnim novim direktorom nacionalnih obavještajnih službi u administraciji Donalda Trumpa, što je funkcija koja nadzire 17 američkih obavještajnih agencija, među njima Središnje obavještajne agencije (CIA) i NSA. James Clapper na tu je funkciju podnio ostavku ovaj tjedan, najavivši da odstupa nakon što Trump preuzme dužnost 20. siječnja. Washington Post objavio je da je odluka Rogersa da u četvrtak otputuje u New York kako bi se susreo s Trumpom, a da o njoj nije izvijestio svoje nadređene, uzrokovala preneraženost na visokim razinama administracije. Međutim,  preporuke o tome da ga se ukloni s funkcije došle su prije tog događaja. Bijela kuća, Pentagon, NSA i ured direktora obavještajnih službi nisu željeli komentirati te navode. Glasnogovornik Trumpove kampanje također zasad nije imao komentara.