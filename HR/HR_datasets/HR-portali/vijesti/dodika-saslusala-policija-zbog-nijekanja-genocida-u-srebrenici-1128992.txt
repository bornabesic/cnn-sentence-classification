Predsjednik Republike Srpske Milorad Dodik u srijedu je bio podvrgnut policijskom saslušanju u istrazi koja je protiv njega otvorena po kaznenoj prijavi zbog nijekanja genocida u Srebrenici, potvrđeno je iz Dodikova ureda. Dodik je na zahtjev Tužiteljstva BiH izjavu dao pripadnicima Državne agencije za istrage i zaštitu (SIPA) u Banjoj Luci, a iz njegova ureda tvrde kako je on to učinio u svojstvu svjedoka. Dodika su kazneno prijavile članice udruge "Majke enklava Srebrenice i Žepe" optužujući ga za izazivanje narodnosne, rasne i vjerske mržnje, razdora i netrpeljivosti što je kazneno djelo definirano zakonom u BiH. Prijava se temelji na činjenici da je Dodik opetovano u nizu javnih istupa omalovažavao žrtve zločina u Srebrenici pri čemu je izričito nijekao sudski utvrđenu činjenicu kako su ondje 1995. godine pripadnici vojske i policije bosanskih Srba počinili genocid nad Bošnjacima, pri čemu je ubijeno više od sedam tisuća osoba. Kao jedan od činjeničnih osnova u kaznenoj prijavi protiv Dodika navedena je njegova izjava iz svibnja ove godine u kojoj je kazao kako nitko ne spori da se u Srebrenici dogodio zločin, no to nije bio i genocid. – Imamo službene informacije koje govore o mnogo manjem broju žrtava od onih koje spominju bošnjački političari – izjavio je, među ostalim, Dodik u novinskom intervjuu koji je bio povod za podnošenje kaznene prijave. Takvom izjavom, ocjenjuju u udruzi srebreničkih majki, Dodik je kao najviši dužnosnik Republike Srpske izravno zanijekao genocid u Srebrenici, koji je utvrđen pravomoćnim presudama Međunarodnog kaznenog suda za bivšu Jugoslaviju (ICTY) i Međunarodnog suda pravde (ICJ). Tim činom doveo je u pitanje značaj sudske odluke kao i njezinu važnost za same žrtve u smislu priznanja zločina i patnji koje su žrtve pretrpjele. Dodik je u jednom televizijskom intervjuu iz 2007. godine izjavio kako je "nesporna pravna činjenica" da je u Srebrenici počinjen genocid dodajući kako je toga savršeno dobro svjestan. No nakon toga ovu izjavu nikada nije ponovio, a u nizu javnih istupa genocid u Srebrenici uglavnom je opisivao kao "težak zločin" i "stradanje Bošnjaka" a uz to je tvrdio kako je ondje ubijeno znatno manje od sedam tisuća osoba. – Od Srebrenice se sve vrijeme pokušavalo napraviti loše mjesto za Srbe tvrdnjom da je ovdje počinjen genocid. Ja tvrdim da nije počinjen genocid! Nije bilo genocida! Postojao je plan prema kojem su nam određeni stranci i bošnjački političari htjeli nametnuti krivnju i odgovornost za nešto što nismo učinili – izjavio je Dodik na predizbornom skupu u Srebrenici 2012. godine. >> Sud BiH odbacio žalbu na regularnost izbora u Srebrenici: Izvjesna pobjeda srpskog kandidata