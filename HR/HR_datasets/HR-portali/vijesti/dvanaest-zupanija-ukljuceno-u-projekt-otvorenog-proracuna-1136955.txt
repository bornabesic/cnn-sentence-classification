Poznato je kako je Hrvatska zajednica županija u listopadu ove godine pokrenula aplikaciju Otvorenog proračuna koja predstavlja daljnji korak u transparentnosti županijskih uprava. Visoka razina transparentnosti županija dokazana istraživanjem Instituta za javne financije gdje su se županije pokazale kao najtransparetnije jedinice. Od prošlog tjedna u aplikaciji Otvorenog proračuna dostupni su i podaci Zadarske, Koprivničko-križevačke, Dubrovačko-neretvanske i Sisačko-moslavačke županije čime se broj jedinica područne (regionalne) samouprave koje su odlučile građanima na uvid dati svoje proračunske podatke popeo na broj dvanaest. Jedna od županija koja se prema istraživanju Instituta pokazala kao najtransparetnija je i Dubrovačko-neretvanska čiji je župan Nikola Dobroslavić objasnio kako se ovim projektom želi jednoobrazno prikazati proračune kako bi zainteresirani mogli pobliže uspoređivati same proračune, njihovu realizaciju, prihodovnu i rashodovnu stranu proračuna te odabiranjem iz aplikacije onoga što posjetitelja na ovim stranicama najviše interesira. „Dakle, ovaj projekt omogućuje jedinicama još bolju transparentnost i upoznavanje javnosti kako bi dobili sveobuhvatniju informaciju o radu pojedine Županije u cjelini ili u usporedbi s drugim županijama. Ovim projektom Županije su se još više „otvorile vrata“ cjelokupnoj javnosti koja svojim konstruktivnim prijedlozima može unaprijediti rad županijske uprave“, zaključio je župan Dobroslavić. Osim što se ovom aplikacijom nastoji prikazati proračun određene županije, također joj je svrha poticanje bolje suradnje između uprave i zainteresiranih građana što naposljetku dovodi do veće učinkovitosti službenika. Prema riječima župana Zadarske županije Stipe Zrilića sve bi ovo bilo bi teško ostvarivo bez razvoja tehnologije koja je omogućila da podaci postanu dostupniji široj zajednici. U tom smislu, informatizacija je u posljednjem desetljeću zasigurno pomogla da su brojne informacije javnih vlasti dostupnije nego u eri prije interneta kada je bilo nezamislivo surfati službenim dokumentima neke gradske, županijske ili državne uprave. „Na ovaj način uspostavljamo i kvalitetniji dijalog sa zainteresiranom javnošću jer, osim što mogu sudjelovati putem Savjetovanja sa zainteresiranom javnošću u stvaranju ovog nama najvažnijeg dokumenta, sada će ga na slikovit način moći i proučavati u svakom trenutku. Transparentnost podataka omogućuje građanima donošenje boljih odluka, a istovremeno kad su odluke vladajućih transparente smanjuje se korupcija u društvu.“ Sukladno mišljenju svojih kolega župana, i koprivničko-križevački župan Darko Koren izjavio je: „Naime, ovime će se dokazati svrhovitost te opravdati postojanost županija koje najbolje znaju što treba njihovim građanima te kako rasporediti financijska sredstva u cilju ostvarivanja potreba svojih građana. Osim što je usmjerena prema građanima, aplikacija je odličan alat i za usporedbu proračuna i načina trošenja financijskih sredstava drugih županijskih uprava što smatram da će doprinijeti boljem i kvalitetnijem radu zahvaljujući učenju na primjerima drugih.“ istaknuo je župan Koren i dodao kako ovo samo pridonosi transparentnijem i kvalitetnijem radu županija, a time i boljoj brizi za građane. Sisačko-moslavački župan Ivo Žinić je istaknuo kako od samog stupanja na dužnost župana, zajedno s svojim suradnicima radi upravo na transparentnosti svakog oblika djelovanja županijske vlasti čemu će sigurno doprinijeti i projekt Hrvatske zajednice županija. „Projekt Otvorenog proračuna vidim kao živu i realnu demokraciju na djelu, a Proračun, najvažniji dokument regionalne samouprave, treba i mora biti na jasan i jednostavan način dostupan građanima u svakom trenutku. Tako se pokazuje odgovornost i spremnost na suradnju. Proračun je vlasništvo sviju nas i svima nama mora biti razumljiv i lako čitljiv. Kad bi projekt Otvorenog proračuna bio referendumsko pitanje, sisačko-moslavački župan Ivo Žinić bi, u ime svih suradnika, zaokružio DA!“ rekao je. Više o projektu Otvoreni proračun možete pročitati ovdje, a proračunske podatke za dvanaest hrvatskih županija pogledajte ovdje.  