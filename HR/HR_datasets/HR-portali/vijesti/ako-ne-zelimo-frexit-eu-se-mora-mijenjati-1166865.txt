Emmanuel Macron, nezavisni predsjednički kandidat, u intervjuu za britanski BBC kazao je da se Europska unija mora početi mijenjati jer bi se u suprotnom mogla suočiti s Frexitom. – Proeuropski sam nastrojen i od početka kampanje branio sam europske ideje i europske politike i čvrsto uz njih stajao zato što vjerujem da je to za francuski narod izrazito bitno jer nas pozicionira u procesu globalizacije. No istodobno moramo pažljivo slušati naš narod, moramo čuti da su ljudi trenutačno vrlo ljutiti i nestrpljivi i da disfunkcionalnost EU više nije održiva – kazao je Macron te naglasio da će njegov mandat u Elizejskoj palači ujedno biti i mandat s ciljem dubinske reforme EU. Macron kukavičje jaje – Ako ja, kao predsjednik Francuske, dopustim da EU i dalje nastavi funkcionirati kao dosad, smatrat ću to izdajom vlastitih ideala. Ne pokrenemo li te reforme, dan za danom za vratom će nam visjeti Frexit i Nacionalna fronta – naglasio je Macron, koji prema najnovijim istraživanjima ima oko 20 posto prednosti pred svojom protivnicom Marine Le Pen. Rezultati pokazuju da bi on u drugom krugu mogao dobiti oko 60 posto, a Le Pen oko 40 posto glasova birača. Stoga nije čudno što su oba predizborna stožera u završni tjedan kampanje ušla vrlo žestoko. Tako je Marine Le Pen na predizbornom skupu u predgrađu Pariza optužila Macrona da je “kandidat kontinuiteta”, odnosno da je on kukavičje jaje socijalista koji su trenutačno na vlasti, a koji su odgovorni za gašenje brojnih radnih mjesta i njihovo preseljenje izvan Francuske. Ni ovaj put nije propustila naglasiti da će, pobijedi li na izborima, raspisati referendum o francuskom članstvu u Europskoj uniji. Sindikati protiv Le Pen Jučer su na ulice francuskih gradova izišli prosvjednici iz pet sindikata, a glavni cilj im nije bio proslava 1. svibnja, već otvoreno pozivanje birača da ne glasaju za kandidatkinju krajnje desnice Marine Le Pen. Iako su svi bili ujedinjeni protiv nje, samo dva sindikata izravno su pozvala svoje članove, pristalice i sve duge birače da glasaju za Emmanuela Macrona. Zbog straha od terorizma, samo u Parizu prvomajske povorke čuvalo je 9000 policajaca. 