Predsjednik Republike Srpske (RS) Milorad Dodik sastat će se s ruskim predsjednikom Vladimirom Putinom 22. rujna u Moskvi, tri dana uoči najavljenog referenduma o danu RS-a, objavili su večeras mediji u Beogradu pozivajući se na izvore iz Moskve i Banjaluke. Dodik će u Kremlj otputovati na Putinov poziv, a šef predstavništva RS-a u Moskvi Duško Perović izjavio je kako su mu jutros iz Putinova ureda potvrdili da će se sastanak održati 22. rujna. – Riječ je o sastanku u okviru redovitih konzultacija o raznim temama – tvrdi Perović u izjavi koju prenose beogradski mediji. Predsjednik RS-a bi se tijekom boravka u Moskvi trebao sastati i s ruskim gospodarstvenicima i investitorima. Susret s Putinom uslijedit će nakon nedavnog sastanka Dodika s predsjednikom i premijerom Srbije Tomislavom Nikolićem i Aleksandrom Vučićem u Beogradu koji nisu poduprli referendum, ali niti žele utjecati "na promjenu političkih stajališta legitimno izabranih političara" u tom entitetu u BiH. Nekoliko dana poslije Vučić je, otvarajući s Dodikom dionicu autoceste Prnjavor – Doboj, pozvao vlasti u RS-u da "smire napetosti". Dodik je ipak u srijedu u Banjaluci potvrdio da će se referendum održati. – Referendum će nedvojbeno biti održan. Zastoja u ovom procesu neće biti. To je naše pravo i građani RS-a će to pravo iskoristiti 25. rujna – citiraju beogradski mediji današnju Dodikovu izjavu agenciji Srna u Banjaluci u kojoj je naglasio i da su "stvoreni svi tehnički preduvjeti za organizaciju i provođenje referenduma". >> Dodik ne odustaje od referenduma, odbacio je zahtjev zapadnih diplomata 