Andreja Plenkovića članovi Predsjedništva HDZ-a jučer su (vjerojatno) prvi put vidjeli izrazito ljutitog. Ostali su zatečeni odrješitošću inače umjerenog i smirenog političara. Potraga za ženama – Ja sam mandatar i nitko mi neće određivati tko će biti ministri! Nikakvi pritisci ni ucjene neće utjecati na moju odluku. To što se radi Nini Obuljen čista je katastrofa – otprilike tim riječima obratio se Plenković članovima Predsjedništva. Razljutila ga je hajka na Ninu Obuljen, kako u njegovu krugu tumače prijavu braniteljskih udruga protiv članova Upravnog odbora HAVC-a. Plenković, prepričavaju nam izvori iz Predsjedništva, i osobno poznaje obitelj Nine Obuljen pa su mu napadi na nju, otkad se počela spominjati kao moguća ministrica kulture, tim ružniji. – Nikad ga nisam vidio takvog – komentirao je jedan član Predsjedništva. Iako je u središtu Plenkovićeva obraćanja, očito, bio Zlatko Hasanbegović, zbog kojeg se na desnici digla buka jer postoji mogućnost da više neće biti ministar kulture, naši izvori kažu da se Hasanbegović na Predsjedništvu nije oglašavao. Plenković je navodno izrazio nezadovoljstvo i time što je europarlamentarka Dubravka Šuica u srijedu, kada su Plenković i Davor Ivo Stier došli u Bruxelles podnijeti ostavke u Europarlamentu, na Twitteru objavila da je Stier novi šef hrvatske diplomacije. Plenković očito traži još strpljenja i mira da bez pritisaka sastavi novu Vladu do iduće srijede, ali u HDZ-u već vlada nervoza jer, osim Plenkovićeva najužeg kruga, nitko ne zna tko su budući ministri, izuzev Stiera, Krstičevića i Marića za koje se zna da su sigurni ministri i potpredsjednici Vlade. Plenković obavlja neformalne razgovore s potencijalnim kandidatima za ministre, ali nikome (barem dosad) nije jasno rečeno je li u kombinaciji za novog ministra. Istovremeno traje potraga za ženama koje će biti u Vladi jer je Ivana Maletić odbila poziciju potpredsjednice bez portfelja, a za Ninu Obuljen i neki u krugu Andreja Plenkovića smatraju da je “crvena krpa” desnim biračima. Provlače se razmišljanja da bi adekvatna zamjena za Zlatka Hasanbegovića, ne bude li on zaista ponovno ministar, bila Bruna Esih, nova zvijezda političke desnice koja je s 11. mjesta preferencijalnim glasom kao nestranačka kandidatkinja na listi HDZ-a ušla u Sabor. Iz krajnosti u krajnost Osim što bi zadovoljila desnicu, Bruna Esih popravila bi i krvnu sliku žena u Vladi. – S Brunom Esih dobili bismo kompenzaciju za Hasanbegovića, a s Ninom Obuljen otišli bismo u sasvim drugu krajnost od Hasanbegovića – rekao nam je sugovornik blizak Plenkovićevu timu. Hasanbegović jučer nije htio ništa komentirati, a neki utjecajni članovi HDZ-a smatraju da situaciju u HAVC-u zaista treba raščistiti i da su tamo mnoge odluke i potezi bili sporni, ali tajming i izvedbu s kaznenom prijavom smatraju hajkom zbog ministarske pozicije. Predsjedništvo HDZ-a jučer je za tri HDZ-ova potpredsjednika Sabora izabralo Gordana Jandrokovića, Milijana Brkića i Željka Reinera. Iz Plenkovićeva kruga najavljivali su da će Brkić, kao zamjenik šefa HDZ-a, dobiti vidljivu funkciju u Saboru pa njegov izbor za potpredsjednika ne čudi. Taj potez govori da Plenković uvažava Brkićevu stranačku funkciju i vjerojatno dalje od toga ne treba tražiti veliku političku ljubav. Međutim, uskoro su lokalni izbori, Plenković će biti zauzet državnom vlašću pa bi brigu o terenu i lokalnim izborima mogao prepustiti Milijanu Brkiću, rezoniraju izvori iz HDZ-a.      >> Plenković: HDZ-ovi potpredsjednici Sabora bit će Brkić, Jandroković i Reiner >> Plenković: Ministri će biti oni za koje se ja odlučim, o tome ćemo idući tjedan 