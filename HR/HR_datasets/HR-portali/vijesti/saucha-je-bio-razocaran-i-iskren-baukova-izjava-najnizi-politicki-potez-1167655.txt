Od trilera do drame, nema žanra koji posljednja dva dana nije “zaigrao” u hrvatskom Saboru, a “glumci” su se znojili, kolutali očima, dizali obrve, gledali u pod, smijali dok su rušili (ili držali) većinu izlazeći iz sabornice. Sve to ponašanje, uz ono što su izgovarali, stručnjacima je materijal za analizu svakog pojedinog zastupnika, a u ovom tekstu zamolili smo ih za “scan” onih u prvoj postavi. Tako je za ponašanje Bože Petrova komunikolog dr. sc. Danijel Labaš rekao da se htio držati što racionalnije i da je dobro odolijevao napadima, posebice Ivana Vrdoljaka. Šef HNS-a pak, smatra dr. Labaš, posebnu nesnošljivost u komunikaciji (i verbalnoj i neverbalnoj) pokazao je upravo prema Mostu. Premijer Andrej Plenković pokretima ruku, ističe stručnjak, davao je do znanja da je uvjeren u ono što govori. No zvijezda dana zasigurno je bio Tomislav Saucha: – Prema neverbalnom ponašanju rekao bih da je glasovao po savjesti, ali je i odao dojam čovjeka razočaranog dojučerašnjim suradnicima iz stranke. Možda je on čuo što je Arsen Bauk rekao za njega i ta izjava (“Kada je došao u dvoranu, a prije toga nije došao u Klub zastupnika SDP, bilo je sve jasno”) najniži je politički potez jučer jer bi svi trebali poštovati presumpciju nevinosti – komentira Labaš. Da je Saucha bio iskren, smatra i prof. dr. sc. Smiljana Leinert Novosel ocjenjujući da je donedavni SDP-ovac jučer “djelovao potpuno jasno, uvjerljivo i svjestan svega”. – Mislim da je donio odluku iza koje stoji i ne možemo na svaki potez gledati kao na neki oblik “kuhinje” – govori S. Leinert koja saborske istupe i javne izjave šefa SDP-a Davora Bernardića opisuje kao neupućene i lošu komunikaciju. Jedini je suzdržan ostao Željko Glasnović, za kojeg dr. Labaš ocjenjuje da djeluje usamljeno i razočarano, kao čovjek koji nije našao prostora za promicanje svojih ideja. No, promjena mišljenja pri izglasavanju nepovjerenja ministru financija ne čudi prof. dr. sc. Peru Maldinija. – Ako gledate s aspekta elementarne političke moralnosti, onda to nije normalno, ali s aspekta demokratskih prava jest. Italija u ovom tipu kaosa živi 75 godina. Oni imaju visoko fragmentiran demokratski sustav koji je nestabilan, ali to im ne smeta da budu sedma industrijska sila svijeta. A nisu uređeno društvo. Ako se hoćemo time tješiti... – govori prof. Maldini analizirajući uzrok aktualne situacije u hrvatskoj vlasti i tendenciji Mosta da maksimalizira svoj utjecaj. Kako kaže, u koaliciji manjinski partner uvijek profitira više nego što mu to daje izborni legitimitet, a Most se ponaša kao oporba.      Božo Petrov Nastojao djelovati što dostojanstvenije, smirivati situaciju, činiti se što racionalnijim. Dobro je odolijevao napadima posebice Vrdoljaka Tomislav Saucha Prema neverbalnoj komunikaciji iskren je o onom što je rekao kao razlog svojeg glasovanja, ali odavao je dojam razočaranog čovjeka Ivan Vrdoljak Na izuzetno oštar način govori s predstavnicima Mosta, nije mu ista retorika kad komunicira s HDZ-om, dulje vrijeme pokazuje takav stav prema Mostu Gordan Maras Rođen za politiku, politiku u kojoj je puno doskočica. Inzistiranjem da se odgovori na njegova pitanja može lako otići u politikanstvo 