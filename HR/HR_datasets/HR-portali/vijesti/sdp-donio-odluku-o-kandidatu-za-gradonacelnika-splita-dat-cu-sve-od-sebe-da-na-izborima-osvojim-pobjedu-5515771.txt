SPLIT - Predsjedništvo splitskog SDP-a odlučilo je predložiti aktualnu zamjenica gradonačelnika Splita Aidu Batarelo za kandidatkinju za gradonačelnicu na lokalnim izborim, ali konačnu odluku o tomu donijet će Gradski odbor starnke, doznaje se od predsjednika splitskog SDP-a Darka Parića. "Predsjedništvo SDP-a Split na sjednici u ponedjeljak navečer jednoglasno je odlučilo da se Aidu Batarelo predloži za SDP-ova kandidata za gradonačelnicu Splita, a taj će se prijedlog razmatrati na sjednici Gradskog odbora SDP-a i ukoliko bude prihvaćen Batarelo će tada i službeno biti naša kandidatkinja za gradonačelnicu," rekao je Parić za Hinu. Dodao je kako će se sjednica Gradskog odbora, na kojem će se razmatrati prijedlog da se Aidu Batarelo kandidira za splitsku gradonačelnicu, održati do kraja ovog tjedna. Aida Batarelo je izjavila kako vjeruje da će Gradski odbor splitskog  SDP-a prihvatiti prijedlog predsjedništva Splitskog SDP-a. "Meni je čast što ću biti kandidatkinja za gradonačelnicu Splita, u kojem sam rođena, i dat ću sve od sebe da na izborima ostvarim pobjedu te da cjelokupno svoje iskustvo stavim u službu interesa građana  Splita," rekla je Batarelo za Hinu.