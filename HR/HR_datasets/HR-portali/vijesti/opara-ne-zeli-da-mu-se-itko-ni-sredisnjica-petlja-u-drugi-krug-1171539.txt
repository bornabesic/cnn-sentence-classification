HDZ-ova lista najjača je u splitskom Gradskom vijeću, a Andro Krstulović Opara, unatoč Kerumovu tijesnom vodstvu, nije bez šansi za pobjedu u drugom krugu izbora. Iako će središnjica HDZ-a sada sve snage usmjeriti na osvajanje dalmatinske metropole, jer je to jedini od četiri velika grada u kojem bi HDZ mogao imati gradonačelnika, Opara ne želi da mu se itko miješa u drugi krug. – Sami smo kao autsajderi postigli odličan rezultat u Splitu. Fali nam novca i logistike pa je svaka pomoć dobro došla, ali nitko mi neće govoriti što da radim u drugom krugu! – jasan je Opara koji vjeruje u svoju pobjedu u Splitu. Primjetno je da se Opara uoči drugog, odlučujućeg kruga izbora, želi distancirati od HDZ-a na nacionalnoj razini i svih problema koji na vlasti prate premijera Plenkovića. A njih nije malo. To je slučaj Agrokor, to su turbulencije u Vladi nakon što je Plenković smijenio Mostove ministre te pokušaji sastavljanja nove većine. Iako je HDZ-ova lista ostvarila najbolji rezultat i ima najviše mandata u splitskom Gradskom vijeću, Opara ne sumnja da bi Kerum, u slučaju svoje pobjede, istrgovao i većinu u gradskom parlamentu. – Kerum je vrhunski trgovac i može trgovati sa svima osim sa mnom! – smatra Opara. Kerum je jučer pak pozvao Oparu da Splićanima u iduća dva tjedna predstave projekte za Split te da suoče svoje programe. Kerum je prije četiri godine bio trećeplasirani nakon prvog kruga izbora, a u drugi su išli tadašnji SDP-ovac Ivo Baldasar te HDZ-ovac  Vjekoslav Ivanišević. Željko Kerum nakon lošeg Baldasarova mandata “digao se iz politički mrtvih”.