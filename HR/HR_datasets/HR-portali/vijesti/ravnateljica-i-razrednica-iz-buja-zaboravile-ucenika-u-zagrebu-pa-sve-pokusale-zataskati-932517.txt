Foto: Skole.hr  UČENICI Osnovne škole Mate Balote iz Buja u petak su otišli u Zagreb na sajam Interliber. Pri povratku, jednog učenika su zaboravili, a cijelu situaciju su pokušali zataškati.  Djeca su u Zagreb otišla primiti Zlatnu povelju HRT-a za pobjednički školski vrt, a neki od njih su posjetili i sajam knjiga Interliber koji se održavao na zagrebačkom Velesajmu. Krenuli su natrag u dva autobusa, upitali djecu "Jesmo li svi ovdje" i po dobrom starom običaju školskih izleta 'nek' se javi koga nema' uputila natrag kući.  U Ravnoj Gori stali su na odmaralištu. Djeca su se igrala u snijegu, a razrednici Barbari Čaleti Markežić zazvonio je mobitel. Jedna majka pitala je gdje je njeno dijete te dobila odgovor "Igra se tu negdje u snijegu." Djeci savjetovali da događaj prešute roditeljima  Ipak, 11-godišnjak nije bio u snijegu, već u 111 kilometara udaljenom Zagrebu, na infopultu sajma Interliber odakle je pokušavao kontaktirati roditelje.   I razrednica i ravnateljica, koja je također bila s djecom na putu, ostale su šokirane saznanjem da dijete nije s njima. Prijevoznička tvrtka angažirala je jednog od svojih vozača, koji je tada bio u Zagrebu, koji je otišao do Velesajma i dijete odvezao u Ravnu Goru do ostale djece.  "To se sve događalo u žurbi jer je bilo užasno vrijeme", rekla je ravnateljica škole Rosana Jović za Glas Istre. "Svijet nam se srušio kada je djetetova majka nazvala razrednicu i pitala za dijete."  U Ravnoj Gori po dječaka su došli njegovi roditelji, a druga djeca su kućama kasnila čak četiri sata. Glas Istre saznaje i da je učenicima savjetovano da o ovome ne pričaju, a da roditeljima kažu da kasne "zbog tehničkih problema". Policija je već kontaktirala školu i trenutno provodi izvide cijelog događaja.