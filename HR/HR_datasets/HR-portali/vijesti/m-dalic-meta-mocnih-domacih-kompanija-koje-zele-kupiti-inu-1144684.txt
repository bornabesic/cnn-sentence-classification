Potpredsjednica Vlade Martina Dalić proteklih je dana u svojevrsnoj medijskoj ofenzivi, pa je u kratkom razmaku dala dva intervjua u kojima objašnjava svoju situaciju u kontekstu potencijalnog sukoba interesa jer joj je suprug član uprave Ine, a ona je autorica modela otkupa te naftne kompanije od MOL-a. U intervjuu Nacionalu naznačila je da određene interesne grupacije preko nje pokušavaju destabilizirati Vladu. Štoviše, smatra da je i cijela priča oko prijave i pokretanja postupka kako bi se utvrdilo je li u sukobu interesa (a ona smatra da nije) motivirana pokušajima destabilizacije Vlade jer je prva prijava Povjerenstvu za sprečavanje sukoba interesa podnesena i prije nego što se znalo da će Vlada ići u otkup dionica Ine zbog propale arbitraže u Ženevi. Kada potpredsjednica Vlade sebe označava kao metu preko koje se pokušava naštetiti Vladi, na prvu može zvučati kao pokušaj opravdanja radi podnesenih prijava i potencijalnog sukoba interesa, ali kada se zna da je u igri i Ina, u pozadini mogu biti i druge igre. Neslužbeni izvori, dobro upućeni u poslovna i politička zbivanja, kažu da se zbog operacije otkupa Ine uskomešao poslovni, korporacijski svijet jer su navodno pojedine domaće, pri tome vrlo moćne, kompanije zainteresirane za kupnju Ininih dionica od MOL-a. Dakle, pojedinim biznismenima povezanim s naftaškim poslom, ali i izvan te branše, Ina je zanimljiva meta i, kažu naši izvori, smeta im što je plan Vlade da se ponovno vrati u državno vlasništvo. Druga je priča što je potpuno neizvjesno hoće li Vlada uopće uspjeti otkupiti te dionice, odnosno hoće li cijena biti previsoka i je li ih MOL voljan prodati. U svakom slučaju, i u Banskim dvorima pojedini su izvori svjesni da su se određene moćne strukture u poslovnim vodama uznemirile. Ina, iako više nije toliko snažna i potentna kompanija kakva je možda bila prije nego što ju je Vlada u etapama prodavala MOL-u, ipak je i dalje među ključnim domaćim energetskim kompanijama i kao takva je zanimljiva igračima koji bi svoje poslovanje usmjerili ili nastavili razvijati na energetskom tržištu. Iz toga ne treba derivirati sve nevolje koje se događaju potpredsjednici Dalić jer je činjenica da joj je suprug član uprave Ine i da tu situaciju treba raščistiti. Međutim, da pojedine strukture i tom činjenicom prisnažuju svoje igre oko Ine, nije nemoguće. Martina Dalić je u Vladu Andreja Plenkovića ušla na njegov poziv, što je izazvalo velike otpore u HDZ-u jer je u vrijeme Tomislava Karamarka napustila HDZ, nezadovoljna njegovom politikom, ali i zato što u HDZ-u nema svoju bazu, a nagrađena je visokom funkcijom u Vladi. Politički promatrači, M. Dalić doživjeli su i kao igračicu MMF-a jer je u Vladu došla s pozicije u tom fondu. Unatoč otporima u HDZ-u, pokazala je političku odvažnost jer se uhvatila u koštac s najzahtjevnijim operacijama Vlade. Prema izvorima iz HDZ-a, ona je inzistirala da se osnuje savjet za pregovore s MOL-om kao i da ona u njemu ne sudjeluje, a na pravo mjesto je stavila premijera Plenkovića jer je on šef tog savjeta. Upravo Plenković kao premijer treba odgovarati za najsloženiji pothvat Vlade, a ne da mu M. Dalić bude gromobran. >> Velikogoričane šokirali visoki računi grijanja, a SDP i HDZ se prepucavaju tko je kriv za to 