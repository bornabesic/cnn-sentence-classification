Kako bismo dobili bolji pregled situacije za trenutne posloprimce, portal 1klik.hr usporedio je podatke s portala MojPosao, Posao.hr i ZaposliSe.hr. Evo što je istraživanje otkrilo. Svi podaci u ovom članku preuzeti su s navedenih portala na dan 22. svibnja 2017. godine. MojPosao trenutno ima u ponudi 3517 oglasa, Posao.hr 3240 poslova i ZaposliSe.hr 2727 poslova. Što se tiče pojedinih djelatnosti, vidljivo je kako je oglas za zanimanje kuhar vrlo zastupljen na svim portalima, što nije slučaj za ostale djelatnosti. Najviše je oglasa za posao kuhara na portalu Posao.hr (366), kojeg slijede portali ZaposliSe.hr (308) i MojPosao.net (132). Oglasi iz područja marketinga i PR-a najzastupljeniji na portalu MojPosao.net (61) i Posao.hr (7), dok na portalu Zaposli.Se postoji 1 oglas iz tog područja. Za posao farmaceuta na portalu MojPosao.net postoji 26 oglasa,na portalu Posao.hr 3 oglasa te na ZaposliSe.hr 1 oglas. Vidljivo je i da oglasi nisu proporcionalno raspoređeni. Na primjer, iako portal MojPosao.net ima ukupno najviše oglasa, za posao kuhara više oglasa imaju portali Posao.hr i ZaposliSe.hr. Također je vidljivo blago preklapanje između oglasa na portalima MojPosao.net i Posao.hr koji ujedno i imaju najviše oglasa, što znači da poslodavci nerijetko objavljuju isti oglas na oba portala (npr. oglas za zanimanje istraživač formulator – Pliva koji se nalazi i na portalu Posao.hr i MojPosao.net). Ipak, više je slučajeva u kojima je većina pojedinačnih oglasa objavljeno na samo jednom od portala te bi potencijalni posloprimci trebali posjetiti sve portale kako im neki oglas ne bi promakao.