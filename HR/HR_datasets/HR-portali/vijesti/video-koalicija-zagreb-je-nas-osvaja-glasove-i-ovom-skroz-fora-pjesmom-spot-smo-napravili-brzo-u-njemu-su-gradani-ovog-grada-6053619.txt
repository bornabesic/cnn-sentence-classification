U punoj dvorani Muller kina Europa u četvrtak je predstavljena zajednička koalicijska lista Zagreb je NAŠ-Nova ljevica-ORaH-Radnička fronta-Za grad za Gradsku skupštinu, vijeća gradskih četvrti i mjesne odbore. Predstavljanje je vodila književnica i aktivistica Mima Simić, a na njemu su sudjelovali zajednički kandidat za gradonačelnika Tomislav Tomašević, zamjenice kandidata za gradonačelnika Danijela Dolenec i Neda Urša Raukar Gamulin, te kandidati na listi za Gradsku skupštinu Rada Borić (Nova ljevica), Mate Kapović (Radnička fronta), Darko Stošić (ORaH), Iva Kvakić (Za grad). Ujedno su predstavljeni i nositelji vijeća gradskih četvrti među kojima su Marija Brajdić Vuković, Teodor Celakoski, Rada Borić, Vladimir Dimić, Denis Geto, Svibor Jančić, Vilim Matula, Neda Urša Raukar Gamulin, Ivan Zelenić i drugi. Premijerno je prikazan i spot te promotivna pjesma za lokalne izbore koji su udruženim snagama i potpuno volonterski napravili glazbenici i filmski radnici, a u spotu je sudjelovalo nekoliko desetaka građana, članova i podržavatelja platforme.   “Kao koalicija idemo na sve četiri razine vlasti, od kandidata za gradonačelnika preko Skupštine i vijeća gradskih četvrti pa do mjesnih odbora. Jedina smo lista za Skupštinu koja ima zip model, odnosno na kojoj se ravnomjerno izmjenjuju kandidatkinje i kandidati na listi, sve do 51. mjesta, i tako se poštuje rodna ravnopravnost. Na svim našim listama imamo oko 500 ljudi od kojih su se mnogi po prvi put kandidirali na izborima: aktivisti, znanstvenice, kulturni radnici, odgajateljice, sindikalistice, istraživači i drugi.” rekao je Tomislav Tomašević. “Bez nas nema nikakve nove političke energije u Gradu Zagrebu jer se radi o istim političkim akterima koji se preslaguju na lokalnoj, ali i na nacionalnoj razini i koji su nas i doveli u ovu krizu. Od protukandidatkinja (Milana) Bandića imamo “nezavisnu” Sandru Švaljek koja je u koaliciji s HSLS-om koji je podržao HDZ-ovu vladu te Hrvatskom konzervativnom strankom Ruže Tomašić. S druge strane imamo Anku Mrak-Taritaš iza koje je HNS koji sklapa dealove s HDZ-om te će vjerojatno ući u koalicijsku vladu nakon lokalnih izbora. Mi smo jedina prava nova politička snaga koja može promijeniti stvari u Zagrebu i konačno donijeti zaokret u razvoju grada. Nakon ovih izbora ništa više neće biti isto.” rekao je Tomašević. Danijela Dolenec, kandidatkinja za zamjenicu gradonačelnika, istaknula je “Ono što nas fundamentalno razlikuje od ostalih jest povjerenje u demokratski princip suodlučivanja. Naše političke elite tvrde da ljudi nisu dovoljno „politički pismeni“, da ih treba najprije informirati i odgajati, pa im tek u nekoj apstraktnoj budućnosti dati prostora za suodlučivanje. Naša je pozicija upravo suprotna - smatramo da je prava demokracija kada imamo otvoren prostor za suodlučivanje i ljudima osiguramo kanale da se uključe tamo gdje to ima stvarne učinke na njihov život”. “Mi smo ekipa koja se već petnaest godina bori za javni interes, pravdu, protiv korupcije, nepotizma, klijentelizma koji je na lokalnoj razini utjelovljen u liku Milana Bandića kojeg su svi podržavali. Pozivamo građane da glasaju protiv postojećeg hranidbenog lanca, da u ovom gradu konačno počne jedna nova politika i da Zagreb postane otvoren i pravedan grad.” - rekla je kandidatkinja za zamjenicu gradonačelnika Neda Urša Raukar Gamulin. Rada Borić iz Nove ljevice kazala je kako je osim rodne ravnopravnosti koaliciji važno što se temelji na vrijednostima antifašizma, radničke borbe i solidarnosti. “Kao što u našoj koaliciji žene nisu manjina, tako se zalažemo da ni druge manjine, etničke, seksualne manjine, invalidi nisu manjine”, rekla je Borić.  Mate Kapović iz Radničke fronte izjavio je kako se koalicija razlikuje od drugih na dva načina: “Ovo je prvi put da se na jednom mjestu okupila i ujedinila čitava progresivna aktivistička scena u Zagrebu. Isto tako, ova koalicija razlikuje se po tome što želi provesti demokraciju odozdo i da se ljudi zaista uključe u odlučivanje”, rekao je Kapović. Iva Kvakić iz stranke “Za grad” kazala je kako je vrijednost koalicije u sudjelovanju građana: “ZA GRAD je imao priliku sudjelovati u vlasti na lokalnim razinama i po našem iskustvu to su mjesta za zbrinjavanje stranačkih poslušnika gdje se glasa po naputku. Mi želimo drugačiju vrstu politiku i radit ćemo na tome da Zagreb postane moderan i progresivan grad koji sluša svoje stanovnike”. Darko Stošić iz Oraha naglasio je kako mu je “čast biti u društvu ekipe koja se godinama bori za javni interes u Gradu Zagrebu” te je na kraju pozvao sve da glasaju za listu za Skupštinu broj 20.