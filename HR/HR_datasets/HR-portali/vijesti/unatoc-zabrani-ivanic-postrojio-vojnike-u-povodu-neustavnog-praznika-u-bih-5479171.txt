Pripadnici oružanih snaga Bosne i Hercegovine u nedjelju su, unatoč ranije izrečenoj zabrani, ipak sudjelovali u početku obilježavanja neustavnog praznika označenog kao dan Republike Srpske, a to su učinili po nalogu predsjedatelja Predsjedništva BiH Mladena Ivanića. Četrdesetak pripadnika Treće pješačke pukovnije koja baštini tradicije vojske bosanskih Srba bilo je postrojeno pred Ivanićem uoči svečanosti na kojoj su on i predsjednik RS-a Milorad Dodik te drugi entitetski dužnosnici polaganjem vijenaca odali počast poginulima u proteklim ratovima. Nakon što je zapovjednik postrojbe Ivaniću predao prijavak njezini pripadnici povukli su se s banjolučkih ulica. "Član Predsjedništva BiH ima pravo na počasnu postrojbu kada god on odluči", izjavio je poslije Ivanić i dodao da su vojnici bili obvezni izvršiti njegovu zapovijed. Ministarstvo obrane ranije je dalo suglasnost za to da dio orkestra oružanih snaga sudjeluje u Banjoj Luci u odavanju počasti poginulima i to u nedjelju s obzirom na to da ceremonije vezane uz obilježavanje 9. siječnja kao dana RS zapravo počinju u nedjelju. Takvu odluku podupro je stožer NATO-a u Sarajevu uz objašnjenje da bi svako sudjelovanje vojnika na manifestacijama za 9. siječnja bilo kršenje zakona i ustava BiH. Zapovjednica NATO-ova stožera američka generalica Giselle Wilz posebnom je izjavom upozorila da svako drugačije ponašanje može voditi sankcijama uključujući otpust iz oružanih snaga. Ivanić je u nedjelju rekao da je unatoč tom upozorenju svjesno doveo vojnike u situaciju koja im može ugroziti karijeru. "Sve radim vrlo svjesno jer želim pokazati da u ovoj zemlji i na obilježavanju ovakvih datuma nema pokušaja discipliniranja i ako itko treba snositi odgovornost, onda sam to ja", kazao je novinarima Ivanić. U Banjoj Luci će tijekom dana Dodik u povodu dana RS dijeliti odlikovanja, a zakazao je i svečanu sjednicu entitetskog senata kako bi se obilježio 9. siječnja, a što je Ustavni sud BiH još 2015. proglasio neustavnim praznikom jer diskriminira Hrvate i Bošnjake koji žive u tom entitetu. Dan 9. siječnja vlasti u RS-u obilježavaju u znak sjećanja na taj datum iz 1992. godine kada je dio srpskih zastupnika u skupštini tadašnje SR BiH jednostrano i protuzakonito proglasio "srpsku republiku BiH" u nastojanju da spriječi proglašenje neovisnosti BiH i da dijelove njezina teritorija zadrži u čvrstoj vezi s Beogradom što je u biti bio pokušaj realizacije ideje o velikoj Srbiji. Središnje svečanosti u povodu obilježavanja obljetnice tih zbivanja najavljene su za ponedjeljak uz paradu središtem Banja Luke i svečanu akademiju na kojoj se očekuje i predsjednik Srbije Tomislav Nikolić. Dodik optužio NATO za miješanje u unutarnje stvari BiHPredsjednik Republike Srpske Milorad Dodik u nedjelju se obrušio na NATO optuživši ga za urotu protiv Srba i najavio je da će se bosanski Srbi odlučno usprotiviti nastojanjima da Bosna i Hercegovina postane članicom tog saveza. Dodik je novinarima u Banjoj Luci kazao kako se NATO miješa u unutarnje stvari BiH jer je stožer tog saveza u Sarajevu (NHQ Sarajevo) ranije upozorio da oružane snage BiH ne smiju sudjelovati ni u kakvim ceremonijama vezanima za obilježavanje 9. siječnja kao dana RS s obzirom na to da je Ustavni sud BiH taj praznik proglasio neustavnim. "Što se tiče 'brljotine' koju je napravio savez NATO u vezi s prisustvom oružanih snaga BiH u Banjoj Luci, odnosno uključujući se u unutarnja pitanja, (to) govori o tome da bismo trebali odbiti bilo kakav put k tom vojnom savezu, jer nam je jasno na koji bi način upravljali kada bi BiH bila pod njihovim zapovjedništvom", kazao je Dodik. Taj komentar uslijedio je pošto je predsjedatelj Predsjedništva BiH Mladen Ivanić ranije u nedjelju ipak postrojio dio Treće pješačke pukovnije oružanih snaga BiH u Banja Luci uoči manifestacija kojima se u RS obilježava 9. siječnja. Ivanić je to učinio iako je zabranu na takvo angažiranje vojnika stavilo Ministarstvo obrane BiH,  a stožer NATO-a takvu je odluku podupro. "Mene ne zanimaju oružane snage (BiH). To su NATO-ove snage", kazao je Dodik. Optužio je NATO da postupa arogantno i predbacio mu sudjelovanje u zračnim napadima na postrojenja vojske bosanskih Srba tijekom rata u BiH. "Takvu aroganciju i miješanje u unutarnje stvari jedne vojne organizacije koja ne bi trebala biti politička je do sada neviđeno", kazao je Dodik pokazujući da ne razumije bit ustroja Sjevernoatlantskog saveza kao vojno-političkog saveza. Dodik je i ranije odlučno odbijao poduprijeti bilo kakvo približavanje BiH punopravnom članstvu u NATO-u uvjetujući to odlukama koje donosi Srbija s obrazloženjem kako "ne želi NATO-ovu ganicu na Drini". Dodk se zauzima za raspuštanje oružanih snaga BiH nad kojima entiteti nemaju nikakvih ovlasti.