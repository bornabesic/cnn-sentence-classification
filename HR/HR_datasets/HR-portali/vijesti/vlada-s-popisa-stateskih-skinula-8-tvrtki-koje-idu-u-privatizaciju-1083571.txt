Vlada je danas na telefonskoj sjednici s popisa trgovačkih društava od strateškog i posebnog interesa ''skinula'' osam tvrtki, za koje se predviđa privatizacija – Podravku, ACI, Končar – elektroindustriju, Petrokemiju, Croatia Airlines, Luku Rijeka, Croatia banku te Croatia osiguranje. U obrazloženju odluke koja je objavljena na internetskim stranicama Vlade, navodi se da je Nacionalnim programom reformi za 2016., kao jedna od reformskih mjera, navedeno i poboljšanje raspolaganja i upravljanja državnom imovinom, odnosno reevaluacija strateške imovine i smanjenje državnog portfelja trgovačkih društava radi revizije popisa trgovačkih društava od strateškog i posebnog interesa na osnovi analize njihova poslovanja i važnosti. Cilj je te mjere i priprema za privatizaciju i prodaju nestrateških trgovačkih društava, a s krajnjim ciljem smanjenja proračunskog deficita i javnog duga te povećanja kreditnog rejtinga države.  Odlukom Vlade s popisa su skinute tvrtke ACI, u kojoj je državni udio oko 79 posto, Croatia Airlines, s državnim udjelom od gotovo 99 posto, Luka Rijeka, kojoj je država 33-postotni vlasnik, Croatia banka, koja je potpuno u državnom vlasništvu, kao i Petrokemija, u kojoj je država vlasnik oko 80 posto dionica. Također, s popisa su skinuti i Končar – elektroindustrija, u kojem država ima više od 50 posto dionica, Podravka, s državnim udjelom od oko 25 posto te Croatia osiguranje u kojem je državi, nakon prodaje većinskog paketa Adris grupi, ostalo oko 30 posto dionica. Takva odluka Vlade, između ostaloga, u skladu je s namjerom da se od aktivacije državne imovine do kraja godine ostvari 1,6 milijardi kuna prihoda, rekao je ministar financija Zdravko Marić u telefonskoj izjavi Hini. "Ništa ne impliciramo tom odlukom. Jednostavno, kao što smo i rekli na samom početku, želimo napraviti pregled postojeće liste poduzeća od strateškog i posebnog interesa za RH, eventualno napraviti neke revizije i korekcije, što smo danas odlukom na sjednici Vlade i učinili", rekao je Marić koji sudjeluje na godišnjoj skupštini Europske banke za obnovu i razvitak u Londonu.    Bulj i Kovačić protiv prodaje hrvatskih tvrtki Zašto se nije odlučilo da se prodaju firme koje su sada u lošem financijskom stanju Ivan Kovačić Mostovi zastupnici Miro Bulj i Ivan Kovačić bili su protiv odluke Vlade da s popisa tvrtki od strateškog i posebnog interesa za Hrvatsku izbriše navedenih osam tvrtki. – Jedino u čemu se uspjelo jest da Ina postane broj jedan strateška tvrtka u RH. Što se tiče prodaje ACI-ja, Podravke i ostalih tvrtki koje moraju biti baza za razvoj Hrvatske, apsolutno sam protiv. Ima u mom Sinju recimo Dalmatinka, bivša tvornica, ili Kamensko i brojne druge tvrtke, a ne da prodajemo naše dragulje, da naše strateške tvrtke budu nečija meta. Za Podravku, na koju se može nasloniti razvoj poljoprivrede, apsolutno smatram da je strateška firma, a mi uvozimo repromaterijal iz Mađarske dok naša polja leže zapuštena. Može se Podravka dizati, biti još bolja i biti razvojna tvrtka – kaže Miro Bulj te dodaje kako je lako prodati zlato, no neka netko pokuša prodati plastiku. Ivan Kovačić misli da su ove tvrtke uklonjene s popisa kako bi se lako prodale. – Međutim, ne treba biti jako pametan i jako stručan da bi se prodao ACI ili Podravka. Zašto se nije odlučilo da se prodaju firme koje su sada u lošem financijskom stanju, u kojima radnici ne dobivaju plaću? Sigurno takvo nešto neću podržati. Zašto netko nije bio pametan pa pokušao, evo, danas je bilo razgovora o Imunološkom, neka ga pokuša staviti u funkciju ili neka pokuša s Kamenskim, pa neka ženama iz Kamenskoga da plaću – komentirao je Kovačić. Prema obrazloženju Vladine odluke, nakon stručnih konzultacija Vlade i Ministarstva financija utvrđeno je da ovih osam trgovačkih društava nisu društva čijim dionicama treba upravljati Državni ured za upravljanje državnom imovinom (DUUDI), "posebice zato što se i Strategijom upravljanja i raspolaganja imovinom u vlasništvu Republike Hrvatske za razdoblje od 2013. do 2017. godine predviđa privatizacija i eventualna prodaja navedenih društava". Dodaje se i da DUUDI, "nakon provedene analize i konzultacija s nadležnim resornim ministarstvima", smatra da je bilo nužno odlučiti da se ovih osam tvrtki skine s popisa jer se utvrdilo da "više ne predstavljaju društva od posebnog interesa za Republiku Hrvatsku". U odluci se navodi i da "prodaja nestrateških trgovačkih društava iz državnog portfelja može započeti kada se za to ostvare preduvjeti u izmjeni zakonskog i podzakonskog okvira, a rok za provedbu je lipanj 2016. – kontinuirano". Istom je odlukom na popis trgovačkih društava od posebnog interesa u kojima država nema većinski vlasnički udio dodana tvrtka "Zračno pristanište Mali Lošinj d.o.o.", uz obrazloženje da je riječ o tvrtki čiji je projekt rekonstrukcije i proširenja uvršten na listu strateških investicijskih projekata. Rekonstrukcijom i proširenjem piste Zračnog pristaništa Mali Lošinj omogućilo bi se primanje većih zrakoplova i većeg broja putnika, a iz Vlade navode da bi provedbom tog projekta ova zračna luka postala "značajan čimbenik u ostvarenju turističkih, gospodarskih i infrastrukturnih ciljeva Republike Hrvatske". 