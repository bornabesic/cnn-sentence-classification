Predsjednik uprave Petrokemije Đuro Popijač rekao je novinarima da najavljeni PPD-ov prekid isporuke plina kompaniji kojoj je na čelu ne znači obustavu proizvodnje i isporuke robe. - Nema govora da bi se Petrokemija ugasila, nema dileme ni bojazni, barem koliko je radila dosad. Što se tiče Agrokora i Petrokemije poslovni odnos je bio izvanredan i mi nemamo potraživanja od Agrokora u financijskom smislu. Istina je da je PPD najavio danas da obustavlja, privremeno nadamo se, isporuku plina, ali ne u cijelosti, jer drugi dio isporuke plina ide od Ine - rekao je Popijač i dodao: - Svi naši klijenti će i dalje biti opskrbljeni našim proizvodima. Temeljna poruka je da se s Petrokemijom ne događa ništa dramatično. Komuniciramo kontinuirano s Vladom pogotovo oko procesa restrukturiranja, bili su sastanci i s ministrom Marićem i s ministricom Dalić. Ina će i dalje isporučivati plin kao i dosad, neće kompenzirati plin od PPD-a - piše N1. Podsjetimo, Prvo plinarsko društvo poslalo je dopis Petrokemiji o mogućoj obustavi isporuke prirodnog plina, a Dorotea Lazanin Jelenc iz korporativnih komunikacija PPD-a potvrdila je za N1 da se sutra obustavlja isporuka plina Petrokemiji. Inače, u četvrtak navečer medijima je poslano priopćenje u kojem se navodi da je aktiviran Stožer za obranu Petrokemije. - Odluku o aktiviranju Stožera donijela su tijela Samostalnog sindikata EKN-a Petrokemije, Sindikata DEMOS-HUS Petrokemije i Udruge hrvatskih branitelja Petrokemije, stoji u priopćenju u kojem se najavljuju detalji na konferenciji za novinara početkom sljedećeg tjedna.