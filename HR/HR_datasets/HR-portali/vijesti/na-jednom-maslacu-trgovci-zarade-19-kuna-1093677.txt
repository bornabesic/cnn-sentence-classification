Kod jednih cijene iste “i na otocima”, kod drugih i dvostruko više – najzornije ovih dana dočarava primjer maslaca od 250 grama koji se u jednom trgovačkom lancu u Rapcu prodaje za vrtoglavih 27,99 kuna. Zna li se da je njegova prosječna cijena u Zagrebu, primjerice, 13,99 kuna, iako se na čestim “akcijama” može naći i za manje od 9 kuna, reklo bi se da dio trgovaca na takvim cijenama bezobrazno zarađuje. Tri godine deflacije Tim više što u veleprodaji, prema TISUP-u, 250 g maslaca u prosjeku stoji 7,88 kuna. Uvozni, s kojim se najčešće i licitira, nerijetko košta i manje od 6 kn, dok mljekare poput desinićke Veronike svoju kvalitetu u veleprodaji ne daju ispod 13 kuna pa svejedno, ni nakon što trgovci “uberu” svoje, ne košta više od 19 kn. Barem koliko oni znaju, kaže nam direktor Veronike Mladen Šurbek. Za više cijene domaćeg maslaca “zaslužne” su i više cijene otkupa litre mlijeka od prosjeka EU, oko 2,50 kuna. No zna li se kako većina hrvatskih i drugih mljekara EU pliva u viškovima maslaca, čemu su kumovali ruski embargo i hiperproizvodnja nekih zemalja nakon ukidanja mliječnih kvota – a RH je već treću godinu u deflaciji – veleprodajne cijene kilograma maslaca samo u godinu dana s 36,65 pale su na 32,25 kn, za gotovo 4,50, a u odnosu na 2013. čak 9,23 kune, statistika je Croatiastočara. Poštena praksa kao mit – To znači da su cijene i u maloprodaji trebale padati. No na nesređenom tržištu poput hrvatskog, na kojem nema kodeksa poštene trgovačke prakse, kamoli zakona, sve je moguće – kaže direktor Croatiastočara Branko Bobetić. U nekim trgovačkim lancima objašnjavaju kako cijene proizvoda u priobalju i na otocima poskupljuju u pravilu do 30%, ovisno o formatu trgovina, lokaciji, najmu, sezonskom poslovanju, distribuciji i logistici... No u uvjetima kad nemaju konkurencije ili se roba dobro prodaje i po astronomskim cijenama, pravila očito nema niti za to ima sankcija, tvrdi Igor Vujović, predsjednik Udruge Potrošač. – I “jedna zemlja, jedna cijena” ima drugu stranu medalje zna li se da su cijene istog lanca niže u okruženju. No u pravilu vrijedi poslovica “što južnije, to tužnije” – odgovara Vujović, koji potrošačima savjetuje da “bezobrazno” visoke cijene prijave tržišnoj inspekciji, no na trgovce će najlakše utjecati budu li bojkotirali njihovu robu i kupovali je negdje drugdje. 5,84 kn do 14,90 kn veleprodajna je cijena proizvođača 8,99 kn do 13,99 kn stoji maslac u maloprodaji 14,01 kn do 19,01 kn u cijeni od 28 kn "beru" trgovci (minus PDV) 27,99 kuna 