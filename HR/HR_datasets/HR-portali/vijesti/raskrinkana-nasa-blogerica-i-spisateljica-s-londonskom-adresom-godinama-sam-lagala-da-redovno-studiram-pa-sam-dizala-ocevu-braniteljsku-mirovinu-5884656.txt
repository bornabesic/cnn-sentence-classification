Brodska spisateljica i blogerica s londonskom adresom V. J. D. (27) i njezin bivši partner I. D. (39), inače stari policijski znanac, završili su pod lupom Državnog odvjetništva jer su pune četiri godine obmanjivali HZMO servirajući lažne potvrde fakulteta prema kojima je spisateljica redovni student. Činili su to s ciljem da joj se i dalje omogući korištenje obiteljske mirovine nakon očeve smrti iako su joj redovna studentska prava na zagrebačkom fakultetu istekla 30. rujna 2011. Na temelju krivotvorenih potvrda referada Filozofskog fakulteta u Zagrebu i u Osijeku 27-godišnjakinja si je uspjela staviti u džep nepripadajućih 351.666,52 kune i za taj je iznos oštetila državni proračun. Optužnica tereti sada već bivše supružnike da su od 30. rujna 2011. do 6. listopada 2014. osmislili kako da V. J. D. nastavi koristiti mirovinu svojeg oca, stradalog hrvatskog branitelja. Tužiteljstvo je uvjereno da je 39-godišnjak od nepoznate osobe nabavio za ženu prazne originalne tiskanice potvrda o statusu studenta na Filozofskom fakultetu u Zagrebu za 7. i 8. semestar 2011./2012. godine te potvrde o statusu studenta osječkog Filozofskog fakulteta za 9. i 10 semestar od 2012. do 2014. godine. Na potvrde, na koje je V.J.D. ispisala sve svoje podatke o “redovnom” studiranju, stavljeni su lažni pečati istih fakulteta. Iako je znala da su krivotvorene te da ih nisu izdale spomenute fakultetske referade, 27-godišnjakinja je nonšalantno od kraja rujna 2011. do 6. listopada 2014. potvrde uredno nosila u Područni ured Zavoda za mirovinsko osiguranje u Slavonskom Brodu te svaki mjesec primala mirovinu. Tužiteljstvo ju tereti za krivotvorenje isprava i prijevaru, a njezina višestruko osuđivanog partnera za pomaganje u djelu. Za razliku od I. D. koji se na ispitivanju branio šutnjom, njegova bivša supruga priznala je djela za koju je se tereti optužnicom. - Priznajem djela, ali ovjerene potvrde je nabavio i predao moj tadašnji muž. I on je bio taj koji je najčešće slao potvrde HZMO-u, a ne ja - ogradila se od dijela krivnje blogerica. Međutim, u prilog joj ne ide grafološko vještačenje Centra za forenzična ispitivanja, iz kojeg proizlazi da je, nakon usporedbe blogeričina rukopisa, utvrđena podudarnost na svim relevantnim potvrdama. U vrijeme podizanja optužnice V.J.D. je na području Ujedinjenog Kraljevstva, a njezin bivši partner je bio na izdržavanju kazne u glinskom zatvoru.