- Tražile smo da nam napišu: ‘Bit će škola bez problema jer nas više nema’, a došle su nam majice samo s nazivom škole. Nisu nam ni boju pogodili. Htjele smo tirkiznu, a dobile plavu - pričaju nam razočarane učenice Tia i Lorena iz Obrtničke škole za osobne usluge. Obrtnička škola za osobne usluge   Slično kažu i maturanti iz I. tehničke škole Tesla, kojima na majicama piše “Kopka me kopka, jel’ osigurač ili je sklopka”. I. tehnička škola Tesla   - Tražili smo da nam piše poruka slična ovoj koju sad nosimo, a dobili smo obične majice bez ičega. Boju su pogodili, ali poruku nismo dobili na majicama, i to ne samo naš razred - kažu nam učenici i dodaju da su sami trebali platiti 20 kuna po majici kako bi im napisali poruku po želji. S druge strane, nekim je učenicima svejedno te ističu da im je zapravo i bolje što je Grad nabavio majice bez poruke. - Po meni je dobro što ništa na njoj nije pisalo jer smo nadopisali što smo htjeli. Dobili smo još iste majice u bijeloj boji na kojima je bio otisnut logo škole. Izrada ovog natpisa koštala nas je 25 kuna. Mislim da je drugima bilo jeftinije, ali mi smo stavili i fotku - ističe Filip, maturant X. gimnazije. X. gimnazija   Ravnateljica I. tehničke škole Tesla, Ivanka Sluganović, kaže nam da su neki razredi htjeli otisnuti svoju poruku na majicama, ali njihove se želje nisu obistinile. Podsjetimo, prvi put ove godine je Grad Zagreb kupio majice maturantima za norijadu, a nabavili su ih oko 9000 koje su stajale 200 tisuća kuna. - Učenici nisu poslali poruke koje su bile likovno pripremljene pa im nismo mogli otisnuti poruke samo na temelju teksta bez grafičke pripreme - rekao je Ivica Lovrić, pročelnik Ureda za obrazovanje. Tako će maturanti danas “noriti” u besplatnim majicama koje su ipak sami morali dorađivati, a krenut će u 12 sati s Trga bana Jelačića do Bundeka gdje će ih zabavljati, uz ostale, stand up komičar Marko Petar Orešković i pjevač Ivan Zak. Iz Grada predviđaju da će doći oko 6000 maturanata na Trg i još 3000 će im se pridružiti na Bundeku. U svrhu sigurnog obilježavanja cijelo vrijeme održavanja programa u parku Bundek će dežurati zdravstvena ekipa, vatrogasci, spasioci i redarska služba, a po završetku programa koji završava u 22.00 sata, ZET će osigurati pojačane linije javnog prijevoza. Tramvajske linije bit će preusmjereneZbog tradicionalne proslave Dana zagrebačkih maturanata doći će do izmjena u tramvajskom i autobusnom prijevozu. Oko 11.15 sati tramvajske linije 1, 6, 11, 12, 13, 14 i 17 bit će preusmjerene na Glavni kolodvor. Kolona maturanata s Trga bana Jelačića kreće oko 12 sati, a oko 12.20 očekuje se kratkotrajni prekid prometa Mihanovićevom i Vodnikovom ulicom. Kako bi se osigurala sigurnost učenika, oko 12.35 privremeno će se prekinuti tramvajski promet Ulicom grada Vukovara, u zoni Miramarske ceste. Autobusne linije terminala Glavni kolodvor od 12.30 vozit će Ulicom grada Vukovara, Držićevom i Avenijom Dubrovnik sve dok maturanti ne dođu do Mosta slobode. Nakon toga autobusi će voziti Slavonskom, Držićevom i Avenijom Dubrovnik. Stručne službe ZET-a pratit će situaciju na terenu i koordinirati promet.