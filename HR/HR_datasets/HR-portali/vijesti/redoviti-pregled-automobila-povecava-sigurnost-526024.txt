Sigurnost cestovnog prometa predstavlja globalni problem. Unatoč uznapredovaloj tehnologiji, cestovnoj infrastrukturi i vozilima visokih performansa, brojke koje bilježe broj prometnih nesreća u svijetu su enormno velike. Vozači bi trebali postati više svjesni svoje odgovornosti koju imaju kao sudionici u prometu te prihvatiti obvezu tehničkog pregleda vozila koji za cilj ima otkrivanje nedostataka na vozilu i prevenciju prometnih nesreća. Upravo zbog toga je Centar za vozila Hrvatske d.d. pokrenuo inicijativu „Ispravno je sigurno“, kako bi se podigla razina kolektivne svijesti o važnosti redovnog tehničkog pregleda automobila. Iako je u prometnim nesrećema krivac najčešće čovjek, to ne osporava činjenicu da je moguće osjetno smanjiti visoke statistike stradalih u prometu održavanjem ispravnosti vozila. Naime, u Hrvatskoj je i dalje veliki broj vozila koji ne obavljaju pravovremeno redovne tehničke preglede, što direktno dovodi u opasnost vozača kao i ostale sudionike prometa. „Javnost nije dovoljno informirana o mogućim posljedicama neodržavanja vozila. Prema istraživanju na vozilima koja su sudjelovala u prometnim nesrećama sa smrtnim posljedicama, 12% ispitanih vozila je imalo tehničkih nedostataka koji su mogli uzrokovati nesreću, ali i dalje gotovo svako četvrto vozilo u Republici Hrvatskoj ne prođe tehnički pregled te se ga se još smatra troškom umjesto ulaganjem u prevenciju teških posljedica.“ - izjavio je Goran Pejić, pomoćnik Uprave za tehničke poslove Centra za vozila Hrvatske d.d.. Tijekom turističke sezone povećava se broj nesreća na autocestama, a jedna od najvećih opasnosti prilikom vožnje autocestom su neispravne gume. One su bitan faktor u ubrzavanju, kočenju i skretanju, tako da njihova neispravnost može dovesti do kobnih posljedica. Osim guma, na sigurnost vožnje presudno utječe i vidljivost. Kako bi vozač bio vidljiv drugima te kako bi mogao pravovremeno reagirati na situacije na cesti, svi uređaji za signalizaciju i ostakljene površine moraju biti u potpuno ispravnom stanju. Uz vanjski izgled automobila, vrlo je važno pregledati i unutrašnjost vozila jer nefunkcionalnost nekih dijelova može dovesti do ozbiljnih problema u vožnji. Respektirajući problem, svaki vozač bi trebao osvijestiti važnost redovnog tehničkog pregleda, imajući u vidu da njegov jedan pregled auta može spasiti više života. Kooperativnost i konzistencija tehničkih pregleda su dvije ključne odrednice u misiji prema smanjenju stradalih u prometu. Zbog svega navedenog, jasno je da je tehnički pregled djelatnost od općeg interesa kojom se povećava sigurnost prometa na cestama, kao i zaštita okoliša.   Tema: Promo sadržaj