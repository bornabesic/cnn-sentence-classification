Na Andri Krstuloviću Opari, HDZ-ovu kandidatu za gradonačelnika Splita, velik je teret. Pobjeda u Splitu po mnogim analitičarima označit će uspjeh ili neuspjeh HDZ-a na lokalnim izborima. U drugom krugu sve su oči uprte u vas. Predstavlja li vam to opterećenje? HDZ je postigao izvrsne rezultate na nacionalnoj razini, a osobito u Dalmaciji. Izvjesno je da Grmoja nema šanse protiv Dobroslavića i da Boban sigurno pobjeđuje Bulja. Moja će pobjeda biti kruna na HDZ-ovoj dominaciji hrvatskim jugom. Imperativ pobjede nije mi nikakvo opterećenje jer već sada možemo konstatirati da je HDZ dobio više od 31% na nacionalnoj razini i pobjednik je lokalnih izbora. Što su vam poručili premijer i kolege iz Predsjedništva stranke jučer u Zagrebu? Pozvan sam na Predsjedništvo stranke. Saslušali su moje izvješće o rezultatima prvog izbornog kruga. O Splitu se nije puno pričalo, ali svima je bilo drago što je HDZ ostvario najbolji rezultat u povijesti, kako za Gradsko vijeće, gdje smo osvojili 11 mandata, tako i za gradonačelnika. Govorilo se i, da su sada parlamentarni izbori, HDZ bi sigurno pobijedio. Vama ili Željku Kerumu pobjedu donose glasači ljevice. Hoće li SDP-ovci glasati za vas s obzirom na to da je Kerum u Saboru spašavao Milanovićev proračun? Ne samo to, on je bio tri i pol godine u koaliciji s Baldasarom. Ne mislim da će glasači SDP-a odlučivati o pobjedi, odlučivat će većina Splićana koji žele promjene i ukidanje ove neaktivne, neambiciozne i loše politike koja je zadnja dva mandata upravljala našim gradom. Znači, računate na glasače Marijane Puljak? Njezin i moj program podudarni su u brojnim točkama, osobito kad je riječ o zapošljavanju mladih, povezivanju sa sveučilištem, startupima, inkubatorima, razvoju kreativne industrije te nužnosti donošenja strategije razvoja grada, strategije razvoja turizma kako bismo tu dominantnu industriju doveli na višu razinu kakvu Split zaslužuje. Želim naglasiti i da se moj vrlo opsežni socijalni program brine o svim biračima koji žele promjene, jer je sadašnje stanje socijalne skrbi prema starijima, nemoćnima i ljudima u potrebi nezadovoljavajuće. Moj grad je grad velikoga srca. Hoćete li u Gradskom vijeću koalirati sa strankom Pametno s obzirom na to da su druge opcije HGS, Most i SDP? Nisam razgovarao s čelnicima drugih stranaka o suradnji. O koalicijama ću razgovarati kao gradonačelnik, nakon drugog kruga. Duboko vjerujem da svi izabrani vijećnici vole ovaj grad i neće dopustiti da dođe srpanj, a mi nemamo proračun. Mi smo sad nefunkcionalan grad i svi koji žele dobro Splitu dići će ruku za moj proračun. Je li moguća suradnja s Kerumom? On je sada moj protivnik i suparnik. O tom čovjeku ne razmišljam, a o njegovu programu ne mogu razmišljati jer ga nema. Ako neki s njegove liste žele poduprijeti moje razvojne programe, dobrodošli su. Kako komentirate potop SDP-a u Splitu? To je za tu veliku stranku veliki udarac. Na nacionalnoj su razini u teškim trenucima, ali vjerujem da će nastupiti otrežnjenje i da će Hrvatska i Split opet imati dvije noge kojima će kročiti u budućnost. Moramo imati kvalitetnu oporbu. Očekivano je da je ovaj povijesni minimum donja točka i da će se početi oporavljati. Kerum u svojim istupima vrbuje glasače HDZ-a i sebe predstavlja većim HDZ-ovcem od vas. Što kažete na to? Hahaha. Ja zastupam sve što on nije, a on nipošto ne dijeli vrijednosti koje imaju glasači HDZ-a. Mi smo demokršćanska, narodna stranka domoljubnih ljudi koji te vrijednosti žive, krvavo rade za svoj život i školovanje svoje djece te uredno vraćaju svoje dugove. Gospodin Kerum je svojim dosadašnjim radom, svojim likom i djelom dokazao da ne dijeli te vrijednosti i da ni na koji način ne može predstavljati moje ljude. Opterećuje li vas rat Hajduka i Torcide s HNS-om, u čijem su vrhu vaši stranački kolege? Ja sam jedan od najžešćih boraca protiv HNS-a. Uskoro će HNS po zahtjevu državne tajnice za sport morati primijeniti Zakon o sportu i promijeniti svoj Statut. Vjerujem da ćemo brzo dočekati novo vodstvo HNS-a kojemu se veselim. Budućeg splitskog gradonačelnika čeka rješavanje pitanja Spaladium arene. Imate li plan kako riješiti taj najveći problem? Spaladium arena jest problem, ali najveći je problem deponij Karepovac koji nije saniran jer je Kerum izvukao novac i sagradio ispred svog hotela šetnicu. Sada splitskim novcem želi napraviti spalionicu koja je opasna za zdravlje ljudi, a mi ćemo provesti sanaciju kako je predviđeno te povući europska i državna sredstva da taj posao konačno dovršimo. Što se tiče Spaladium arene, kanim vratiti državu u rješavanje problema. Podsjećam svoje sugrađane da je Kerum propustio zadržati državu kao partnera zato da bi nasuprot Spaladium arene sagradio svoj poslovni centar za koji je raspisao natječaj. Taj centar može funkcionirati samo ako se ne sagradi poslovni toranj Spaladium arene. To je razlog zbog čega je nastao problem s arenom. Vratit ću državu u projekt i naći ćemo rješenje da se centar sagradi.