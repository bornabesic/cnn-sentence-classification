Pripadnici pukovnije Azov, uglavnom sastavljene od ukrajinskih ultranacionalista, osnovali su u petak novu političku stranku s ciljem uspostave jedinstva zemlje i razvoja domoljublja. Andrii Bilecki, zapovjednik pukovnije Azov i zastupnik, jednoglasno je izabran za šefa te nove stranke nazvane "Nacionalno tijelo" tijekom skupštine u Kijevu na kojoj se okupilo oko 300 osoba. "Želimo da se Ukrajina vrati idejama ukrajinskog domoljublja, ukrajinskog nacionalizma. Ako pogledamo oko sebe, ne vidimo zemlju već samo ruševine", rekao je novi šef stranke. Članovi "Nacionalnog tijela" su najavili da namjeravaju preuzeti vlast na sljedećim predsjedničkim i parlamentarnim izborima i vratiti teritorije koje su okupirali proruski separatisti na istoku zemlje. "Možemo vratiti izgubljene teritorije samo napadom i borbom. A to znači da vojska treba novo oružje, novo zapovjedništvo i novu jaku ukrajinsku vlast", ocijenio je zapovjednik pukovnije Azov. Osim pripadnika pukovnije Azov, veterani i dragovoljci koji odlaze na bojišnicu na istoku Ukrajine će se pridružiti toj stranci. Bataljun Azov, koji su osnovali ukrajinski dragovoljci, postao je pukovnija poznata po borbama protiv proruskih separatista, na istoku Ukrajine, uz redovnu vojsku, a kasnije je službeno  priključena Nacionalnoj gardi. Osnivanje nove stranke se odvijalo dok je Ukrajina u petak obilježavala Nacionalni praznik branitelja domovine, koji je prije dvije godine uveo predsjednik Petro Porošenko u počast vojske. Nacionalisti istog dana obilježavaju osnivanje Ukrajinske pobunjeničke vojske (UPA), aktivne uglavnom na zapadu Ukrajine 1940-ih i 1950-ih godina. U sukobima proruskih separatista i ukrajinskih snaga na istoku Ukrajine je od travnja 2014. poginulo više od 9600 osoba. Kijev i Zapadnjaci optužuju Rusiju da vojno podržava proruske pobunjenike, što Moskva niječe. >> Koliko vrijedi ruska propaganda 