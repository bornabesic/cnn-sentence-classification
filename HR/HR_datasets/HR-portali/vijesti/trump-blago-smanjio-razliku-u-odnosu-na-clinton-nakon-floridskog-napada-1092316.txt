Vodstvo Hillary Clinton u odnosu na Donalda Trumpa u američkoj predsjedničkoj utrci se smanjilo od prošloga tjedna, prema rezultatima prvog istraživanja javnoga mišljenja Reuters/Ipsos provedenog nakon terorističkog napada u nedjelju u Orlandu. Trump, vjerojatni republikanski kandidat na izborima 8. studenoga, okrivio je politike demokrata za najgore masovno ubojstvo vatrenim oružjem u američkoj povijesti i ponovio svoje obećanje da će zabraniti imigraciju muslimanima dok je Clinton upozorila na opasnost od demoniziranja američkih muslimana. Istraživanje provedeno od petka do utorka pokazalo je da Clinton vodi ispred Trumpa s 11,6 bodova razlike, 44,6 posto prema 33 posto, što je smanjenje u odnosu na 13 bodova prednosti koju je imala tijekom pet dana do subote. Floridski napad, u kojem je naoružani muškaraca ubio 49 ljudi u homoseksualnom noćnom klubu i ranio 53 mogao bi imati trajni učinak na predsjedničku utrku, miješajući zabrinutost zbog imigracije, nasilje vatrenim oružjem i vjersku toleranciju u već ionako eksplozivnu i žestoko negativnu kampanju. Napadač Omar Mateen (29), sin afganistanskih imigranata rođen u SAD-u, nazvao je vlasti tijekom napada i prisegnuo na vjernost militantnoj skupini Islamskoj državi. Trump je iskoristio napad kako bi optužio predsjednika Baracka Obamu koji je iz Demokratske stranke da se nije pozabavio "radikalnim islamskim terorizmom", da opomene kako bi politike Hillary Clinton o imigraciji pustile još potencijalnih napadača u zemlju i da ponovi svoj poziv za privremeni prekid imigracije muslimana.     U govoru u ponedjeljak Trump je rekao kako bi privremeno prekinuo imigraciju iz zemalja koje "imaju dokazanu povijest terorizma" protiv Sjedinjenih Država, Europe i savezničkih zemalja "dok u potpunosti ne shvatimo kako učiniti kraj ovim prijetnjama". Clinton, vjerojatna demokratska predsjednička kandidatkinja, rekla je kako je Trumpova reakcija na napad uznemirujuća. "Predrasuda, paranoja i pristranost nisu plan i neće zaštiti nikoga", rekla je Clinton u priopćenju. Ponovno je istaknula svoju potporu usklađenoj vojnoj akciji u Siriji i Iraku i pozvala na oštriju kontrolu prodaje vatrenog oružja. Pad naklonosti prema Clinton nije bio samo Trumpov dobitak. Udio birača koji su rekli da neće glasovati ni za jednoga kandidata u stalnom je porastu tijekom prošlog tjedna. Oko 22,4 posto vjerojatnih glasača ne bi odabralo niti jednog od dva kandidata, prema petodnevnom prosjeku rezultata u utorak. To je povećanje u odnosu na 20,6 posto prije tjedan dana. >>Trump nakon masakra: Zadovoljan sam što sam bio u pravu oko islamizma >>Licemjerni Trump želi doći na Alijev sprovod, a zalaže se za zabranu ulaska muslimanima u SAD 