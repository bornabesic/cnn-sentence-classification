Potpredsjednik Hrvatskog sabora Milijan Brkić (HDZ) razgovarao je danas u Frankfurtu na Majni s predstavnicima hrvatske zajednice u Njemačkoj i obećao hrvatskim iseljenicima punu potporu u rješavanju njihovih pitanja u odnosima s domovinom. "S hrvatskim iseljenicima sam razgovarao o tomu što hrvatska država može učiniti kako bi se olakšao povratak u Hrvatsku i omogućilo olakšano ulaganje u hrvatsko gospodarstvo", rekao je Brkić. Hrvatski iseljenici su izrazili zanimanje i za poreznu reformu u Hrvatskoj i pitanja vezana uz oporezivanje mirovina nakon povratka u Hrvatsku. Iseljenici su Brkića pitali i zašto Hrvatska radiotelevizija nema dopisništvo u jednoj tako važnoj zemlji kao što je Njemačka. "Mi smo itekako dužni našim iseljenicima koji su Hrvatskoj pomagali ne samo za vrijeme rata nego i poslije", rekao je Brkić i primijetio kako se hrvatska politika iseljenika sjeti samo kad su izbori. Napomenuo je kako je u tijeku negativni proces novog egzodusa mladih iz Hrvatske. "Ono što je još pogubnije je to da se sada ne iseljavaju samo očevi i majke nego cijele mlade, dobro obrazovane obitelji koje nedostaju Hrvatskoj", rekao je Brkić i zaključio kako se u Hrvatskoj moraju pokrenuti svi procesi kako bi se stvorili uvjeti za ostanak hrvatskih građana i zaustavi egzodus mladih i sposobnih koji je najizraženiji upravo prema Njemačkoj. "Mislim da je krajnje vrijeme da hrvatska politika, bez obzira na političke opcije koje su na vlasti, zaustavi ovaj trend", rekao je Brkić. On se zahvalio Hrvatskim katoličkim misijama u Njemačkoj na očuvanju hrvatskog identiteta u ovoj zemlji. Osim s hrvatskom zajednicom Brkić se sastao i s ministrom unutarnjih poslova savezne države Hessen Peterom Beuthom te glavnim tajnikom CDU-a Hessena Manfredom Pentzom.  Brkić u Njemačkoj boravi na poziv Hrvatskog svjetskog kongresa a tijekom večeri će posjetiti i estradnu manifestaciju Hrvatska noć koja se održava u Frankfurtu na Majni. >> Hrvati koji su otišli u inozemstvo: 'Ako ne živim u Hrvatskoj, zašto bih plaćao porez?' 