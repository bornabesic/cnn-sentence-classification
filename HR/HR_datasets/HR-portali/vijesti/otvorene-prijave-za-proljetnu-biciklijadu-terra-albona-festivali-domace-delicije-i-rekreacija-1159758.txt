Službeno su otvorene prijave za 'Terra Albonu', biciklijadu koja će ove godine imati proljetni karakter, a dobrodošli su svi ljubitelji bicikliranja, kao i rekreativci.  Utrku organiziraju Grad Labin, LAG 'Istočna Istra' i Brdsko biciklistički klub 'Istra bike' zajedno s Turističkom zajednicom Grada Labina, Općinom Kršan i Turističkom zajednicom Kršan. Biciklijada će se održati 23. travnja, u nedjelju, na relaciji Park skulptura Dubrova – Nedešćina – Veljaki – Kršan – Nedešćina – Park skulptura Dubrova, a dužina rute je 25 kilometara. Polazak biciklijade je iz Parka skulptura Dubrova u 10,00 sati (okupljanje na parkiralištu Dubrova od 8,30 sati), a sudionici će obići tri obiteljska poljoprivredna imanja na području Labinštine, u Općini Kršan i Općini Sveta Nedelja, na kojima će degustirati lokalne delicije. Sudionici će posjetiti i Festival samoniklog bilja u Kršanu.  Kotizacija za biciklijadu je 30 kuna, a za djecu do 10 godina se kotizacija ne plaća. Registracija i uplata kotizacije vršit će se na dan biciklijade od 8,30 do 9,30 na parkiralištu na Dubrovi. Povratak u Labin se očekuje oko 15,00 sati, a postojat će i mogućnost da se sudionici biciklijade iz Kršana vrate u Labin organiziranim prijevozom što se svakako mora navesti prilikom prijave na biciklijadu. Prijave se zaprimaju do 20. travnja na broj telefona 099 357 6998 ili info@lag-istocnaistra.hr. >> Uz same rubove stijena: Upoznajte Dugi otok Trail utrku u 360 video tehnici >> PoKRENI i pokloni veliko srce malom srcu 