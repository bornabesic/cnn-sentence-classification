ZAGREB - Najveći uvoznik oružja iz Hrvatske su Sjedinjene Američke Države, poručio je u ponedjeljak bivši ministar obrane Ante Kotromanović, a za napise da je hrvatsko oružje završilo u sukobima na Bliskom istoku naglasio je kako je RH sve radila po propisima, te pri izvozu svoga naoružanja i vojne opreme "apsolutno" znala kome ga prodaje i u čijim će rukama završiti. "Ovo će biti interesantno čuti - najveći uvoznik oružja iz Hrvatske su Sjedinjene Američke Države. Samo prošle godine, recimo, izvezlo se na stotine milijuna kuna vojne opreme i naoružanja u SAD. I ne samo to, nego smo mi također i veliki donatori SAD-u, tako da smo i osobno donirali njihovoj vojsci, a preko njih i Afganistanu, Iraku, Maliju, zato što je to bila politika Europske unije i NATO-a u to vrijeme", izjavio je Kotromanović, ministar obrane u vrijeme vlade Zorana Milanovića, za RTL Danas. Apsolutno je sve, istaknuo je, bilo i "papirnato pokriveno", jer su četiri hrvatska ministarstva supotpisnici odluke o bilo kakvom izvozu naoružanja - MUP, MORH, Ministarstvo vanjskih poslova i Ministarstvo gospodarstva, te i krajnji korisnik, u konkretnom slučaju SAD, Saudijska Arabija i druge države. "Znači, apsolutno sve po zakonu, sve u skladu s propisima i tu je Hrvatska napravila dobar posao. Od 2012., kad smo mi došli na čelo MORH-a, strašno smo podigli našu vojnu industriju, snažno smo je podupirali, potpisali okvirne sporazume s našim proizvođačima vojne opreme i naoružanja i sačuvali, recimo, tekstilnu industriju. Drago mi je da su sadašnje strukture, i Buljević (bivši ministar obrane Josip Buljević) i Krstičević (aktualni ministar Damir Krstičević) nastavili to 'suportirati', jer to su ljudi koji sada daju plaću administraciji. Ovu konkurenciju koju imamo u svijetu danas... mi konkuriramo s našom puškom, recimo, u Iraku i mamo najbolju reklamu, nažalost u ratu", kazao je Kotromanović. Ustvrdio je kako Hrvatska i dalje mora podupirati razvoj vojnog oružja i različitih sustava, zato što je to veliki izazov, o čemu svjedoči i činjenica da je RH lani izvezla naoružanja i vojne opreme u vrijednosti preko 200 milijuna dolara. To što se srbijanski premijer Aleksandar Vučić ponovno nalazi u Moskvi, gdje dogovara novu nabavku ruskog naoružanja, po Kotromanoviću ne treba Hrvatsku zabrinjavati. "Inače, Vučić svašta priča, tome smo svjedoci već godinama i mene osobno, a mislim da ni Hrvatsku to ne treba zabrinjavati. U ovom trenutku hrvatski proračun je veći od proračuna u Beogradu, imaju veću vojsku, ali oni su tako daleko... bio sam u Beogradu, vidio sam na kojoj se razini nalazi njihova vojska. Mi smo ipak članica NATO-a, naši standardi, način opremanja, obučavanja, planiranja, to je potpuno drugačije. Ja to ne doživljavam kao ikakvu prijetnju, naprotiv, neka se ljudi naoružavaju", poručio je. "Odgovorno tvrdim da jesu", odgovorio je Kotromanović na pitanje proizlazi li iz njegovih riječi da je srbijanska vojska preslaba po ustroju i kvaliteti naoružanja. "Evo, ako me bilo tko gleda i s 'druge strane' - oni izdvajaju iz svog proračuna 94 posto za operativne troškove. Ja ne znam odakle im sredstva za ovo što misle nabaviti, ali to će biti vrlo teško. Oni nemaju ni sada sredstava za osnovno održavanje svojih sustava", ocijenio je. Upitan kako je, kada je 2012. došao na čelo MORH-a, otkrio 'aferu dnevnice' u tom ministarstvu - o čemu ovih dana piše tportal, da je tajnica u tom ministarstvu od 2004. do 2012. iz MORH-a na dnevnicama navodno izvukla 1,5 milijuna kuna - Kotromanović je odgovorio: "To je bilo jednostavno. Sjećam se, nakon mjesec dana došla mi je šefica kabineta i rekla - ministre, imamo problem. Vojna policija je vrlo brzo to utvrdila i mi smo odmah to riješili kroz sustav", rekao je. Dodao je kako je njegovim i dolaskom njegovih suradnika u MORH otkriveno "puno jako jako loših stvari u projektima od stotina milijuna kuna koji su propali". Ali, mi nismo o tome govorili javno, niti ima potrebe o tome govoriti javno. Institucije trebaju raditi svoj posao", istaknuo je Kotromanović. Dodao je da je osumnjičena djelatnica, kada je otkrivena, sve priznala te olakšala vojnoj policiji i sudu, gdje je sve i završilo. "Danas nije djelatnica MORH-a i to je u redu", zaključio je.