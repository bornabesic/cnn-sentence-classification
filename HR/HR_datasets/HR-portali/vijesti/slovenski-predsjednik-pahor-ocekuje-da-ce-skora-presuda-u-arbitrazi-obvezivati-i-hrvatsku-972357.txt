Foto: Hina  SLOVENSKI predsjednik Borut Pahor izjavio je kako očekuje da će arbitri koji odlučuju o graničnom prijeporu Slovenije i Hrvatske uskoro objaviti svoje mišljenje, dodajući da će ono obvezivati i Hrvatsku i da bi presudu trebalo implementirati u roku od šest mjeseci.  Govoreći na zajedničkoj konferenciji za novinare s austrijskim predsjednikom Alexandrom van der Bellenom, koji je boravio u svom prvom službenom posjetu Ljubljani, Pahor je komentirao i odnose sa slovenskim "južnim susjedom", rekavši da o graničnom prijeporu treba donijeti konačno rješenje kako se ne bi ponavljale incidentne situacije koje su se na granici pojavljivale u prošlosti.  "Moramo se koncentrirati na to da na miran i tolerantan način riješimo to pitanje jer ako to ne uradimo, onda bi se mogli vratiti u razdoblje incidenata, neriješenih pitanja i zaoštrenih odnosa, ne samo među političarima nego i između dva naroda, a mislima da to nitko ne želi", kazao je slovenski predsjednik. Arbitraža bila uvjet za članstvo u EU  On je, kao bivši slovenski premijer, zajedno s tadašnjom hrvatskom premijerkom Jadrankom Kosor 2009. potpisao arbitražni sporazum kojim su se zemlje dogovorile da pitanje graničnog prijepora i režima, osobito na moru, zaključe angažiranjem međunarodnih neutralnih arbitara, čime je Slovenija bila uvjetovala pristup Hrvatske Europskoj uniji.  Iako je Hrvatska odlukom Sabora i vlade prije tri godine istupila iz arbitraže zbog kompromitantnih postupaka Slovenije u tom procesu te izjavila da je arbitražno rješavanje spora prevladano i da treba potražiti bilateralno rješenje, Slovenija na to do sada nije pristala i tvrdi da će presuda arbitražnih sudaca obvezati i Hrvatsku da to rješenje prizna i primijeni.  "Obje su se države arbitražnim dogovorom sporazumjele i obvezale da će odluku arbitara poštovati. Očekujem da će arbitražni sud uskoro donijeti svoju odluku i da će ona obvezivati i Hrvatsku bez obzira na njene suprotne izjave", kazao je slovenski predsjednik koji arbitražni sporazum i danas smatra najvećim vanjskopolitičkim uspjehom postignutim u vrijeme njegova premijerskog mandata.  "Arbitražni sporazum je međunarodni ugovor koji obvezuje i Hrvatsku i glede implementacije arbitražne presude ne može biti kompromisa", kazao je Pahor. Odluku primijeniti u roku šest mjeseci  Slovenski je predsjednik kazao je kako očekuje da će arbitražni suci uskoro donijeti svoju presudu i da bi ona trebala biti primijenjena u šest mjeseci nakon objave.  Potaknut da komentira pitanje arbitražnog spora dviju susjednih zemalja austrijski je predsjednik kazao kako i on smatra da bi buduću odluku arbitara trebalo poštovati.  Na pitanje novinara što će se dogoditi ako Hrvatska, kako je najavila, arbitražni pravorijek neće priznati jer smatra da je taj postupak nepovratno kompromitiran, austrijski je čelnik kazao da bi u tom slučaju vjerojatno "sve trebalo započeti iznova", sugerirajući da je spor svakako potrebno riješiti na miran i za obje strane prihvatljiv način. Budućnost Europe  Pahor i Van Bellen razgovarali su i o budućnosti Europske unije i politici svojih država u odnosu na odluke koje u reformiranju EU-a treba donijeti, a založili su se i za veću sigurnost  Europi i stabilizaciju njenog susjedstva.  Obojica su oštro osudila teroristički napad u Manchesteru. Također su se zauzeli za još veći stupanj integracije Europe  Bilateralne odnose Slovenije i Austrije na političkom i gospodarskom polju dvojica predsjednika ocijenila su odličnima, istaknuvši visok stupanj trgovinske razmjene i značajnu ulogu austrijskog kapitala koji je u Sloveniji najveći investitor. Van der Bellen je podržao planove o gradnji dvotračne željezničke pruge iz Kopra prema Mađarskoj i Austriji kako bi se povećala uloga slovenske obale za te dvije zemlje, rekavši da je luka Koper za austrijsku trgovinu i gospodarstvo važnija čak i od sjevernoeuropskih luka u Njemačkoj i Nizozemskoj.