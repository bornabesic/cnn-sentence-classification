Mostov saborski zastupnik Ivan Lovrinović večeras se u objavi na Facebooku složio s izjavom potpredsjednika Vlade Tomislava Karamarka da bi bilo najbolje da Vladu napuste premijer Tihomir Orešković, Karamarko i potpredsjednik Vlade Božo Petrov. Lovrinović je u objavi također napao čelnika Mosta Petrova te ga istaknuo kao najodgovornijeg za ovu krizu. – Mislim da bi uistinu najbolje rješenje za trenutačnu političku krizu bio odlazak Oreškovića, Karamarka i Petrova. Voda se među njima zamutila, komunikacija je nikakva pa nije logično očekivati da bi bilo kakav novi početak među njima bio moguć – napisao je Lovrinović. – Sada, kada je jasno da Karamarko odlazi, Petrov nema argumenta da ostane. Uz to, pokazao se nekompetentan i neodlučan. Samo moraliziranje bez učinaka pokazalo se nedovoljnim jer Vlada mora djelovati, a ne filozofirati. Upravo je Božo Petrov najodgovorniji za to što je došlo do ove krize. Nakon što je Most nakon izbora uspio Milanovića i Karamarka izbaciti iz trke za premijera, na što su oni pristali, on je zbog straha, neiskustva i nedovoljnog znanja rekao da ne želi i ne može biti premijer. Zbog toga se pojavio Orešković i svi drugi problemi nakon toga. Uz to, izdao je ekonomski program Mosta na temelju kojeg smo dobili toliko mandata u Saboru – kritičan je Lovrinović. – Ako nakon odlaska Karamarka Petrov bude inzistirao na obrani Oreškovića i svom ostanku u Vladi, to će značiti da on ima neke druge instrukcije, ciljeve i namjere te da je njegova spremnost da se žrtvuje za državne i nacionalne interese bila neiskrena. Ako HDZ ne smije biti talac Karamarka, tada ni Most ne smije biti talac Petrova – poručuje Lovrinović. 