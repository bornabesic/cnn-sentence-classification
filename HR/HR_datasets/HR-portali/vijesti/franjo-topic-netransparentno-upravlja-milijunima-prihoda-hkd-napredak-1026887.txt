Dnevnik.ba došao je do saznanja kako se manipulira prihodima koje HKD Napredak Sarajevo ostvaruje kroz prihode od nekretnina u centru Zagreba. Umjesto da dio novca ide podružnici u Zagrebu, novac se gomila na računu poduzeća u kojoj je jedan od stalno uposlenih – monsinjor Franjo Topić, predsjednik HKD Napredak. Da stvar bude gora, prihodi nisu prijavljeni ni središnjici u Sarajevu! Kao jedna od glavnih podružnica, HKD Napredak u Zagrebu egzistira od 1922. godine, a nakon rada za vrijeme komunističkog režima, prolazi kroz revitalizaciju od početka 90tih godina i od tada aktivno djeluje na promicanju kulture i nacionalnog identiteta hrvatskog naroda. Unatoč financijskim poteškoćama s kojima se susreće, zagrebačka podružnica razložno se može pohvaliti aktivnošću i ostvarenim planovima za prethodnu godinu. Uspješna realizacija nekoliko tribina Napretkovog Kluba znanstvenika, humanitarna akcija za pomoć potrebitim đacima i studentima, osiguranih 40 tisuća kuna za učeničke stipendije i organizacija različitih kulturnih manifestacija u koordinaciji s ostalim podružnicama u BiH i Hrvatskoj, svakako su dokaz kontinuirane aktivnosti i uspješnog ostvarivanja bitne uloge koju HKD Napredak u Zagrebu ima. Financijski problemi Na redovnoj godišnjoj Skupštini HKD Napredak Zagreb predstavljen je plan rada za 2017. godinu te niz aktivnosti koje će bi trebale biti realizirane u znaku 25 godišnjice od ponovnog pokretanja podružnice. Ipak, za realizaciju planova i dodjelu novih stipendija potrebna su financijska sredstva, jer unatoč volonterskom djelovanju članova i njihovim donacijama, HKD Napredak Zagreb susreće se s ozbiljnim financijskim poteškoćama koji dovode u pitanje rad same Podružnice. S obzirom da je HKD Napredak u posjedu vrijednih nekretnina u centru Zagreba, nejasno je kako podružnica u Zagrebu može biti u financijskim problemima. Inače, zgrada u Bogovićevoj vraćena je u posjed Napretka još 2003. godine. Prilikom upita Upravi Napretka – Zagreb o dodatnim izvorima prihoda, dobili smo potvrdnu informaciju kako se financiraju isključivo preko članarina i donacija. Upravljanje nekretninama Na adresi Bogovićeva 1 u Zagrebu nalazi se sedmerokatna zgrada čija su četiri kata u vlasništvu HKD Napredak a kojima upravlja tvrtka „Napredak futura d.o.o.“ Kao direktorica, i jedna od troje zaposlenih u punom radnom odnosu, navodi se Slavica Mijić Lukač čije ime nismo mogli pronaći niti u jednom tijelu upravljanja HKD Napretka u Zagrebu. Također, kroz javno dostupne izvore, saznali smo da je kao vlasnik tvrtke ”Napredak Futura d.o.o.” naveden HKD Napredak Sarajevo. Poliklinika, ugostiteljski objekti, apartmani i različite trgovine trenutno koriste Napretkove prostorije i s obzirom na lokaciju, za najam izdvajaju pozamašne svote. Širok spektar usluga koje pruža tvrtka ”Napredak futura d.o.o.”, uključuje i poslovanje nekretninama te posredovanje u prometu nekretninama čime je tvrtka u 2015. i 2016. godini uprihodovala iznos od preko 5,4 milijuna kuna, dok je iz financijskih izvješća za 2015. i 2016. godinu tvrtke ”Napredak Futura d.o.o.” vidljivo kako se dobit akumulira, tj. ne isplaćuje se nikom, pa ni Središnjoj upravi Napretka u Sarajevu. Nadalje, poslovanje „Napredak future d.o.o.“ (prihodi su isključivo vezani za upravljanje objektom) u periodu od 2011. – 2017. godine je profitabilno, te je ukupna dobit tvrtke u navedenom periodu 7,3 milijuna kuna, a stanje kratkotrajne financijske imovine (novac u banci i blagajni, dani kratkoročni zajam te potraživanja) na dan 31.12.2016. godine iznosi 5,3 milijuna kuna. Očito je da uz ovakve prihode od imovine Podružnica Zagreb HKD Napredak bi mogla itekako uspješno obavljati svoju ulogu , a to je prvenstveno stipendiranje učenika, međutim ukupan prihod je dan na raspolaganje tvrtki „Napredak futura d.o.o.“ Ni u Sarajevu ne znaju o novcu U razgovoru sa članom Nadzornog odbora HKD Napredak u Sarajevu g. Josipom Muselimovićem doznali smo da na dnevnom redu nikada nije bila tema poslovanja ni prihoda od „Napredak futura d.o.o.“ niti je ikada i čuo za tu tvrtku uz napomenu da je Muselimović član Odbora tek od 2016. Kako na tijelima HKD Napredak očito nije bilo govora o „Napredak futura d.o.o“. kao i o prihodima od imovine izvjesno je da predsjednik Napretka monsinjor Franjo Topić samostalno donosi odluke o upravljanju prihodima tvrtke „Napredak futura d.o.o.“ čiji je ujedno i zaposlenik na puno radno vrijeme. Iako smo uredno poslali dopis Upravi Napretka Sarajevo da se izjasni o saznanjima za postojanje i poslovanje poduzeća „Napredak futura“, odgovor nismo dobili. Oštećen Zagreb Milijunski prihod „Napredak Future“ ostvaren iznajmljivan poslovnih prostora očigledno se gomila na računu i služi (samo) za servisiranje plaća i naknada uposlenicima, odnosno Franji Topiću. Najmanje jedna trećina novca trebala je pripasti podružnici u Zagrebu, kako je to definirano dokumentom iz 2002. godine, čiji je potpisao predsjednik HKD Napredak Franjo Topić. Tada je donesena odluka da trećina prihoda od iznajmljivanja prostorija zgrade u Bogovićevoj doznači zagrebačkoj podružnici. Ta odluka nikada nije zaživjela. Ni sama centrala Napretka u Sarajevu u za šest godina nije povukla ostvarenu dobit od imovine u Zagrebu. Aktivnosti se odvijaju preko paralelno osnovane udruge Podružnica u Zagrebu nije oštećena samo na ovaj način. Osim što ima autonomiju u upravljanju prihodima od imovine, osnivanjem paralelne udruge ”Napretkov kulturni centar” koja ima identičan opis djelovanja kao podružnica u Zagrebu, monsinjor Topić, očito je zadržao konce u rukama kada je riječ o radu HKD Napredak u Zagrebu te neometano aplicira kroz državne i ostale fondove za financiranje Napretkovih događanja. Time je lako doći do zaključka kako odnos između podružnice u Zagrebu i središnjice u Sarajevu, blago rečeno, ne funkcionira kako bi to priličilo jednoj instituciji kao što je HKD Napredak. Dnevnik.ba došao je i do prepiske između podružnice HKD Napredak Zagreb i središnjice iz Sarajeva koja u dokumentu od 27. siječnja 2017. godine s naslovom Pojašnjenja, odluke i zaključci Središnje uprave, između ostalog, navodi kako članovi zagrebačke podružnice ”trebaju prestati raspravljati i dovoditi u pitanje povrat imovine i vlasništvo imovine (…) i da se nikada više ne dogodi da netko istražuje i pregledava financije Središnje uprave na način na koji ste vi to radili”. Nekoliko dana kasnije, uslijedio je odgovor Upravnog i Nadzornog odbora HKD Napredak Zagreb u kojem članovi demantiraju bilo kakve optužbe te smatraju kako je takav ”način korespondencije (…) apsolutno neprihvatljiv”. Nije unutarnja stvar Iako se radi o unutarnjim stvarima jedne udruge, važnost HKD Napredak prelazi granice obične udruge građana. Radi se iznimno važnoj instituciji za hrvatski narod kako u BiH tako i izvan, te je u javnom interesu da HKD Napredak bude predvodnik kulturnog i obrazovnog djelovanja Hrvata. Uništenje pojedinih podružnica, kao i gašenje pojedinih aktivnosti HKD Napredak direketna je posljedica nedomaćinskog, netransparentnog, a moguće i protuzakonitog djelovanja Uprave iz Sarajeva predvođene monsinjorom Franjom Topićem o čemu bi se trebala odrediti tijela i članovi Napretka, a možda i pravosuđe.