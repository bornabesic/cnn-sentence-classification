Najmanje 65 ljudi ubijeno je u napadu islamističke militantne skupine Boko Harama blizu grada Maidugurija na sjeveroistoku Nigerije, objavili su bolnički izvori. Ostaci nekih žrtava izgorjeli su do neprepoznatljivosti  u subotnjem napadu kad su militanti otvorili vatru na stanovnike, palili domove a bomaši samoubojice su se zabili u mnoštvo, priopćili su sigurnosni izvori. Glasnogovornik nigerijske vojske Mustafa Ankas rekao je da su militanti Boko Harama napali zajednicu Dalori, oko 5 kilometara istočno od Maidugurija na sjeveroistoku zemlje. To je treći ovotjedni napad za koji se sumnja da su ga počinili pobunjenici, i najsmrtonosniji. Otkad je počeo gubiti kontrolu nad teritorijem, Boko Haram primjenjuje taktiku iznenadnih napada na sela a  bombaši samoubojice napadaju mjesta gdje se okuplja više ljudi, poput svetišta ili tržnica. U susjednoj državi Adamavi, bombaš samoubojica za kojeg se sumnja da je pripadnik Boko Harama ubio je deset ljudi u petak,  a najmanje je 12 ljudi ubijeno u srijedu u napadu na mjesto Čibok na sjeveroistoku zemlje, gdje je 2014. oteto 200 učenica. Ankas je rekao da su militanti u dvama automobilima i na motoru upali u Dalori, počeli pucati po mještanima i paliti im domove. "Dok su ljudi trčali spašavajući život... tri bombašice samoubojice  zaletjele su se u mnoštvo ljudi i raznijele se ", rekao je.