Screenshot: Index U NASTAVNOM zavodu za javno zdravstvo Splitsko-dalmatinske Županije danas je održan sastanak na kojem su zdravstveni radnici pokušali utvrditi postoji li neki poseban faktor koji utječe na povećanu smrtnost u Splitu, naročito od gripe, jer je ove sezone u KBC-u Split umrlo šest pacijenata, a u cijeloj Hrvatskoj 11. Dr. Kaić: Nema razloga za paniku  "Došli smo podijeliti podatke s kolegama iz Splitske županije. Zaključak je da je svugdje u Hrvatskoj više gripe nego zadnjih nekoliko sezona. To što se može stjeći dojam da je u splitskoj županiji nešto veći teret na temelju broja prijava i poslanih uzoraka na pretrage, najvjerojatnije posljedica bolje suradnje epidemiologa i većeg prijavljivanja nego što je to u ostatku Hrvatske. Za sada ne vidimo veći intezitet gripe. Svake godine umiru ljudi od gripe. Procjenjuje se na zemlju veličine Hrvatske da u sezoni gripe umre oko 200 do 550 osoba. Ove sezone očekujemo oko 350 do 400 osoba. Što više netko misli na gripu ima veću mogućnost detektirati umrle od gripe. Stvar je senzibiliziranosti liječnika i javnosti na koju utječu i mediji. Ne mislim nikoga kritizirati što ne šalje uzroke i ne misli na gripu koliko u Splitu. Sustav je takav kakav jest sa svojim slabostima. I takav je koristan za donositi neke procjene. Ne želimo ga na silu mijenjati. Ako zbog povećanog interesa dođe do aktivnijeg pristupa, to ćemo prihvatiti. Da li će biti gore, ne možemo znati. Mjere koje se svake godine preporučuju za smanjenje gripe moraju se ponavljati, od cijepljenja, neodlaska na posao kada je osoba bolesna. Razloga za paniku nema", kazao je dr. Bernard Kaić, voditelj epidemiologije Hrvatskog zavoda za javno zdravstvo.  Dr. Draženović: Pojavio se novi soj virusa, najveći je problem što se 94 posto ljudi ne cijepi  Vladimir Draženović, voditelj referentnog centra, kazao je kako se u Hrvatskoj pojavio novi soj virusa koji se prema mjestu izolacije zove Bolzano virus. "Dokazan je krajem prošle sezone u šestom mjesecu, pokazao se kao dominantni soj ove sezone. Naša populacija je imunološki naivna za taj soj, nemamo protutijela, zbog toga je povećan broj oboljelih, i sa težim komplikacijama i smrtnim slučajevima. Cjepivo donekle štiti protiv tog soja, naš je najveći problem što se 94 posto ljudi u Hrvatskoj ne cijepi. Nakon pandemijske godine, stvorila se negativna kampanja te je došlo do izrazitog pada cijepljenja", kazao je dr. Draženović.  Zasad još ne mogu komentirati smrt dvije beba u splitskoj bolnici. Kod jedne je nađen virus gripe, ali i RSV virus.  "To je izrazito opasan virus za malu djecu, za njega ne postoji cjepivo. Uz virus gripe, to je smrtonosna kombinacija. Općenito možemo reći da roditelji pripaze da djecu s temperaturom ne šalju u školu. Normalno da prehlađene osobe ne bi trebale biti oko male djece, to malo dijete bi trebalo staviti u posebnu sobu da je ne zaraze inficirani ukućani. Ne možemo sa sigurnošću potvrditi da su obje bebe imale gripu", kazao je dr. Draženović.  Sutra će, kazao je, biti poznat uzrok smrti beba iz Splita. Pozvao je ljude da već sada razmišljaju o cijepljenju za iduću sezonu.  Dr. Lukšić: I dalje imamo zabranu posjeta zbog velikog broja oboljelih  Dr. Boris Lukšić, predstojnik Klinike za infektologiju KBC-a Split, iznio je aktualne podatke.  "Do jutros je pregledano 480 bolesnika, 73 ih je hospitalizirano. Šesnaest ih je na Klinici s komplikacijama od gripe, uglavnom se radi o upalama pluća. Dominira starija dobna populacija, preko 65 godina, ali bilo je i osoba srednje životne dobi. Svake godine imamo epidemiju gripe manjih ili većih razmjera. 2009. tijekom sezone bolnički smo liječili 120 bolesnika, a ove godine na polovici epidemije imamo ih 73", kazao je dr. Lukšić. Potvrdio je da je u bolnici i dalje zabrana posjeta zbog velikog broja oboljelih. Preporučio je svima da se u slučaju temperature duže od tri dana i probadanja u prsištu jave liječniku koji će ih uputiti na Kliniku za infektologiju  Još uvijek je zabrana posjeta zbog velikog broja oboljelih. Epidemija je na vrhuncu. Boris Lukšić, predstojnik Klinike za infektologiju  Ninčević: Nema razloga za zabrinutost, mi samo dobro radimo svoj posao  Dr. Jasna Ninčević, ravnateljica Nastavnog zavoda za javno zdravstvo Splitsko-dalmatinske županije istaknula je da Splićani nemaju razloga za zabrinutost.  "Mi smo zaključili da Split nije pogodio veći val epidemije nego ostatak Hrvatske i Europe. Ni smrtnost nije veća. Imamo izvrsnu suradnju KBC- a i Zavoda, što je rezultiralo time da smo isplivali kao područje koje oblijeva više od ostalih. Ako je cijela Hrvatska poslala samo pet uzoraka, a mi šest, jasno je zašto je smrtnost veća u Splitu. To je zaključak ovog sastanka. Nema razloga za zabrinutost, mi samo radimo dobro svoj posao. Od gripe se treba čuvati, treba je ozbiljno shvatiti", kazala je dr. Ninčević.