Kao što je javno i najavljivao, bivši ministar unutarnjih poslova Ranko Ostojić podnio je nekoliko tužbi na zagrebačkom Općinskom kaznenom sudu, i to protiv glasnogovornika Mosta Nikole Grmoje, direktora zaštitarske tvrtke General Security Enimarka Ponjevića te glavnog savjetnika u toj tvrtki, čije je usluge koristio Most, bivšeg čelnika SZUP-a Smiljana Reljića, a tužbu zbog klevete Ostojić je podnio i protiv HDZ-ova tajnika Odbora za branitelje Josipa Vidovića kao i voditelja emisije Bujica Velimira Bujanca. Povod tužbama protiv Grmoje, Ponjevića i Reljića njihovi su javni istupi u kojima su Ostojića optužili za praćenje čelnika Mosta Bože Petrova, što je nakon provedene istrage demantirao USKOK. Konkretno, Grmoja će se na optuženičkoj klupi naći zbog izjava da je Petrova nakon izbora pratio i prisluškivao PNUSKOK, a za svoje optužbe nije ponudio nikakve konkretne dokaze, već je samo rekao kako ima indicije. Ročište za mirenje Kada ga je USKOK ispitao o njegovim saznanjima o praćenju i prisluškivanju, Grmoja je rekao i kako sumnja da je Ostojić zloupotrijebio svoj položaj. Izjave o praćenju i prisluškivanju čelnika Mosta predmet su i Ostojićeve tužbe protiv direktora General Securityja, a on je svoje tvrdnje iznio na Facebook profilu. U tom je predmetu za danas na Općinskom kaznenom sudu zakazano ročište za mirenje. Bivšeg čelnika SZUP-a Reljića ministar policije u Vladi Zorana Milanovića tužio je zbog njegovih izjava u emisiji Otvoreno kada je na pitanje voditelja zašto je Ostojića nazvao lopovom odgovorio da bezočno laže. Rekao da je lažljivac – Kako drugačije nazvati čovjeka koji, koristeći trenutačnu funkciju, iznosi notorne laži da bi obmanuo i dezinformirao hrvatsku javnost. I, ako hoćete, ponovit ću vam ovdje u kamere, gospodin Ostojić naprosto bezočno laže – rekao je Reljić. Svoje tvrdnje da je Ostojić lažljivac glavni savjetnik u General Securityju ponovio je i na RTL televiziji rekavši da je bivši ministar “najobičniji, sitni lažljivac”. U svojoj tužbi Ostojić je sudu predložio da Reljiću izrekne novčanu kaznu od 400 dnevnih dohodaka. Istu je kaznu Ostojić predložio i u tužbi podnesenoj protiv HDZ-ovca Vidovića. On je pak, gostujući u emisiji Studio 4, Ostojića optužio da je napravio plan za likvidaciju generala Ante Gotovine. – Sjećate se da su generala Gotovinu proganjali, da je 2002. Ranko Ostojić napravio plan kako uhititi generala Gotovinu, ako ga se ne može uhititi, da ga se likvidira – izjavio je Vidović. Bivši ministar policije tužio je i voditelja Bujanca, pravomoćno osuđenog jer je kokainom ‘plaćao’ prostitutku, no ta je tužba prebačena na Općinski sud u Osijeku.   >>Grmoja: Ne bojim se Ostojićeve tužbe >>Grmoja dao iskaz u USKOK-u: 'Sumnjam da je Ostojić zloupotrijebio svoj položaj. No, nemam dokaze za to'