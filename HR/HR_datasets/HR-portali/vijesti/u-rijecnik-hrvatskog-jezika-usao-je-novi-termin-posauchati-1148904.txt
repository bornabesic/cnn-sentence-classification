SUBOTA, 4.2. Ako čovjeku treba brza lova, najbolje mu je da se okuša u Uredu predsjednika Vlade. Tamo uzmeš putni nalog pečat, pa napišeš jedan za Bobija, drugi za Rudija, lupiš pečat, fino potpišeš, lovu ti daju na ruke, onda ruke staviš u džep i nastaviš koračati krupnim koracima u svijetlu budućnost. Problem nastaje, ako ti treba sve više love, pa se malo razbahatiš i onda te, čak i u Hrvatskoj, ulove. Dakle, ako ti treba ozbiljnija količina, bavi se privatizacijom, ubaci se u kakvu državnu tvrtku, ostavi se pečata... NEDJELJA, 5.2. Nije lako Donaldu Trumpu. Čovjek donese odluku o zabrani ulaska par milijuna muslimana u zemlju, a onaj dosadni sudac iz Seattlea, odmah je poništi. Trumpu se odmah zacrnilo pred očima, ali suca je podržalo i ministarstvo. “Mi smo država prava... ...ova se odluka neće svidjeti predsjedniku, ali njegov je posao da je poštuje i pobrinut ću se za to da to i učini”, poručuje lideru ministar pravosuđa države Washington Bob Ferguson. Lijepo je vidjeti da Hrvatska nije jedina zemlja u kojoj je pravosuđe neovisno... PONEDJELJAK, 6.2. Laici postavljaju pitanje zašto je DORH-u trebalo nekoliko mjeseci za otvaranje istrage o aferi u uredu bivšeg premijera Milanovića. Baš zločesto zaključuju da su se pokrenuli tek kada su aferu otkrili mediji. Pa dobro ljudi, znate li vi koliko DORH ima posla? Sanader, Kalmeta, Mamić, Bandić, Vidošević... i sada bi se oni trebali baviti nečijim dnevnicama... Opet, ima i onih koji tvrde da će dnevnice nekoga barem odvesti u zatvor, za razliku od ovih višemilijunskih prevara i krađa. UTORAK, 7.2. Otvaraju se komunistički arhivi i dosjei! Ajde, baš super! Dosadna struka priprema posao za Ministarstvu kulture, ali Most zna bolje. Posao prepušta Romanu Leljaku istraživaču amateru, nekada profesionalnom šifrantu JNA s kriminalnim dosjeom. Leljak je odležao kaznu zatvora u JNA zbog krađe, a 2005. je osuđen i u Sloveniji zbog skandala vezanog za uvoz automobila. Oštetio je oko 450 ljudi u tom poslu. Dakle, s jedne strane imamo struuku a s druge Leljaka. Život katkad zbilja piše romane. SRIJEDA, 8.2. Svaki dan se nešto novo nauči. Ma koliko ti neka lekcija u tom trenutku, izgledala nevažno, zapamti je, nikada ne znaš za što će ti trebati. Evo, recimo, u Hrvatsku se uvede ponovo vojni rok. Dođeš na regrutaciju, pitaju te od čega boluješ, a ti se sjetiš lekcije koju si naučio ovih dana i kažeš – talasemija minor! Liječnici ti se ispričaju što su te uopće zvali i ideš kući. Nema za tebe marševa, nema atomskog ni zdesna, ni slijeva, nema spavanja s kolegom u šatoru za dvoje. Otpust do daljnjeg! ČETVRTAK, 9.2. Konačno prava rasprava u Saboru! Tko čeka, dočeka! Ajde sada recite da su neradnici i da izbjegavaju obaveze... Cijeli dan i pola noći oni raspravljaju, iako među njima ima i anemičnih i slabovidnih, ali ne napuštaju položaj. Deseci saborskih radnih sati, utroženi su za raspravu o povjerenju ministru Barišiću. Je li plagijator ili je samo malo pogriješio? Stazić Pernar, Glasovac udaraju slijeva, Tuđman, Culej i ostali odgovaraju zdesna. Saborska se šijavica otegla u noć, iako smo još ujutro znali da Barišić ostaje. Neka, dobro je da se ljudi malo i zabave. >> Zašto Most nije HDZ-u pokazao zube u slučaju Barišić PETAK, 10.2. Pošten, iskren, odan, napredan, istrajan, radišan. Takav treba biti svaki pionir. Do jučer su mnogi mislili da je takav bio i SDP-ov pionir Tomislav Saucha. Ali, avaj! Tomislava, bivšeg predstojnika Ureda premijera Zoke, DORH optužio da je on taj koji je opljačkao stotine tisuća kuna na račun fiktivnih putnih naloga. U riječnik hrvatskog jezika tako je ušao novi termin – posauchati. Određen mu je pritvor od mjesec dana. S druge strane, ako je kriv, malo je osramotio i struku. Mislim, u pritvor zbog putnih naloga, halo? Da je opljačkao par tvrtki, ajde, ali putni nalozi... amater. >> Smrtić prijavio Sauchu, koji tvrdi: Nikada nisam zvao Smrtića 