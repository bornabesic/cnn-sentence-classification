Nezavisna lista Brune Esih, koju snažno podržava i bivši HDZ-ovac Zlatko Hasanbegović, jedan od kandidata na nedjeljnim lokalnim izborima u Zagrebu, ostvarila je veliki uspjeh osvojivši pet vijećničkih mandata. Njihovi glasovi mogli bi biti presudni Milanu Bandiću prilikom okupljanja većine u Gradskoj skupštini.   Već tijekom izborne noći promjena imena Trga maršala Tita, spominjala se u stožeru Esih kao uvjet za bilo kakvu suradnju. Godinama ime Trga maršala Tita predstavlja trn u oku desničarskim skupinama koje traže promjenu njegova imena u Kazališni trg.   Iako je Bandićev 'ministar financija' Slavko Kojić izjavio da, ako je to uvjet za suradnju, promjena imena ne bi trebala biti problem, ubrzo je stiglo i pojašnjenje gradonačelnika.   Bandić smatra da se o promjeni imena trga treba odlučiti na referendumu jer bi u suprotnom odmah poslije dolaska neke lijeve opcije na vlast ono bilo vraćeno.   Na upit tportala je li mu prihvatljiva opcija da o promjeni imena Trga maršala Tita odluče građani na referendumu Hasanbegović je odgovorio: 'Naravno da nije jer nije ni imenovan na referendumu.'