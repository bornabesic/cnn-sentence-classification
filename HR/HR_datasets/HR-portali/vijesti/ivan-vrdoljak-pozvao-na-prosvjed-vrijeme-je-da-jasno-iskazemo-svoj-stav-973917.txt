Screenshot: Facebook IVAN VRDOLJAK pozvao je građane putem kratkog videa na Facebooku da sutra izađu na prosvjed za obrazovnu reformu. "Nakon godinu i pol dana ideoloških udara na najvažniju reformu u hrvatskom društvu, došlo je vrijeme da jasno kažemo stav, a stav je da kurikularnu reformu, reformu našeg obrazovanja, reformu koja će donijeti šansu našoj djeci da budu bolji od nas, vode ljudi koji vode ljudi koji imaju emociju za budućnost, a ne emociju za prošlost. Zato se vidimo u 18 sati na prosvjedu koji će reći 'Da' budućnosti, a 'Ne' prošlosti", poručio je Vrdoljak u kratkom videu i dodao kako će i on biti tamo sa svojim klincima. Osim toga, u objavi na facebooku stoji i kako se Vrdoljak nada da će se građani pridružiti njemu i njegovoj obitelji kako bi "poslali jasnu poruku ekstremnoj desnici da maknu kandže s najvažnije reforme hrvatskog društva". Prosvjed u šest gradova  Podsjetimo, prosvjed započinje sutra u 18 sati u Zagrebu, Splitu, Rijeci, Zadru, Poreču i Karlovcu, a prosvjednici zahtijevaju razrješenje ministra obrazovanja Pave Barišića te razrješenje i ponavljanje natječaja u stručnim tijelima za provedbu kurikularne reforme.  Prosvjed naziva "Čekajući tramvaj zvan obrazovna reforma", a održava se točno godinu dana nakon prosvjeda pod sloganom "Hrvatska može bolje".  Ranije danas građane je na prosvjed pozvao i Mile Kekin uz poruku kako trebaju doći na prosvjed ako ne žele da nam obrazovnu reformu provode plagijatori i inkvizitori.