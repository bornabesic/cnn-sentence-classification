Foto: FaH  KAKO je Indexu potvrdio odvjetnik Anto Nobilo, jutros je suvlasnik CIOS-a Petar Pripuz uhićen, odnosno lišen slobode.  Pripuz se trenutno nalazi u bolnici gdje se, prema Nobilovim saznanjima, Pripuz nalazi zbog problema sa srcem koji su povezani s nedavnom operacijom srca na kojoj je Pripuz bio u inozemstvu. Pripuz je u bolnici lišen slobode i oduzet mu je mobitel, ali nije izveden iz nje, a pred njegovom bolničkom sobom dežuraju policajci.  U tijeku je pretres Pripuzove kuće, ali i CIOS-a te tvrtki povezanih s CIOS-om, baš kao i tvrtki-kćeri CIOS-a koje se nalaze izvan Zagreba. Kad se iz Pripuzove kuće i ostalih prostorija koje pretražuje policija izuzmu svi dokazi, sudac istrage odlučit će o daljnjim koracima.  Tereti ga se za utaju poreza  Prema Nobilovom riječima, Pripuza se tereti za kaznena djela iz sfere utaje poreza. Konkretno, tereti ga se da je CIOS izdavao fiktivne račune tvrtkama s kojima surađuje po pitanju otkupa metalnih sirovina, odnosno da je CIOS na taj način izvlačio novac, a da sirovina nikad nije faktički otkupljena.  Iako je nakon uhićenja u aferi Agram 2104. godine Pripuz najavio da se povlači sa svih upravljačkih funkcija u CIOS-u, te je formalno - a što nam je povrdio i Nobilo - samo član Nadzornog odbora tvrtke, policijski istražitelji uvjereni su da poznati prijatelj zagrebačkog gradonačelnika Milana Bandića i dalje suvereno drži sve konce poslovanja CIOS-a u svojim rukama.   "Oni tvrde da je prodaja bila fiktivna, mi imamo dokaze da je sva plaćena sirovina i ušla u CIOS, a dalje ćemo vidjeti", potpuno smireno kaže Nobilo koji pretpostavlja da će s Pripuzom biti u mogućnosti razgovarati vrlo brzo. Bit će mu, kaže, dovoljno pola sata prije nego to učini sudac istrage.  Podsjetimo, Petar Pripuz je u listopadu 2014. godine uhićen zajedno s Mirom Lacom u aferi Agram, a iz zatvora su pušteni nakon što su platili jamčevinu.  Uskoro opširnije...