Razvoj novog ruskog višenamjenskog borbenog zrakoplova Suhoj T-50 PAK FA naišao je na novu zapreku, piše Dave Majumdar za National Interest. Već su početkom prošle godine mnogi mediji pisali kako problem u razvoju ovog borbenog zrakoplova pete generacije predstavlja činjenica da mnoge komponente na T-50 još nisu razvijene do kraja te se na njemu koriste sustavi koji su već instalirani na Suhoju Su-35S, lovcu 4++ generacije. Naime, iako su Rusi specifično za ovaj zrakoplov razvili novi AESA radar N036 Bjelka, infracrvene senzore i nove sustave za elektronsko ratovanje, većina tih komponenti još nije uklopljena u PAK FA, zbog čega je program, na koji je dosad utrošeno preko 10 milijardi dolara, već u zaostatku u odnosu na originalno predviđeni raspored. Naravno, u usporedbi s minimalno 400 milijardi dolara i godine kašnjenja u razvoju američkog višenamjenskog lovca F-35, ovo se čini kao sitnica, ali svejedno predstavlja problem za državu čija je ekonomija znatno slabija od SAD-a, a vojni budžet višestruko manji. Uz to PAK FA još uvijek nema fiksnih narudžbi (iako bi Indija zajedno s Rusijom trebala razviti svoju varijantu ovog zrakoplova), za razliku od F-35 koji je naručen u 10 država i čije su isporuke počele. Rulexip / Wikimedia Creative Commons Suhoj PAK FA   Posljedni u nizu novih/starih problema u razvoju Suhoja PAK FA leži u testiranju novih motora, koje je trebalo početi ove godine, ali je odgođeno za 2018. godinu.  - Testiranja zrakoplova su u tijeku. Planiramo započeti drugi stadij testova sljedeće godine - rekao je Sergej Korotkov iz državne Ujedinjene zrakoplovne korporacije, pod čijim se kišobranom nalazi i Suhoj. Očekivalo se da novi motor, Saturn izdeliye 30 , poznat i pod oznakom izdeliye 129, bude instaliran u zrakoplov u zadnjem kvartalu 2017., rekli su službenici Ujedinjene zrakoplovne korporacije ranije ove godine za rusku agenciju TASS, ali do toga očito neće doći. Ovaj motor je također specifično razvijen za PAK FA, a o njemu je za sada poznato vrlo malo detalja, osim da bi trebao razvijati 106,8 kN suhog potiska i 176 kN potiska s naknadnim sagorijevanjem. S tim onim motorima PAK FA bi trebao imati performanse usporedive s onima trenutno jedinog potpuno operativnog višenamjenskog borbenog zrakoplova pete generacije, američkog F-22 Raptora -  dakle, brzinu krstarenja bez korištenja naknadnog sagorijevanja veću od 1,5 Macha i maksimalnu brzinu veću od 2 Macha na visinama oko 18 kilometara. Maxim Shemetov / REUTERS Suhoj PAK FA   Što se tiče naoružanja, ono još nije definirano, ali može se očekivati da će PAK FA u početku koristiti postojeće zrak-zrak i zrak-zemlja projektile koje koriste Su-35 ili Su-27, što znači da će se i novi projektili koji su trenutno u razvoju također prolaziti kroz određeno razdoblje prilagodbe prije nego budu kompatibilni sa sustavima PAK FA. Sve u svemu, novi ruski višenamjenski borbeni zrakoplov pete generacije daleko je od dovršenog i zasad uglavnom koristi stare sustave, motore i naoružanje koje već postoji na modelima poput Suhoj Su-35S ili starijem Suhoju Su-27. Nadalje, čini se da su Rusi stavili puno manji naglasak na "Stealth" tehnologiju zrakoplova, nego na manevarske mogućnosti i sirove performanse.  - Ukupno gledano riječ o prilično sofisticiranom dizajnu koji će u najmanju ruku biti jednak, ako li ne i superioran američkim višenamjenskim zrakoplovima. Sa svojim kombinacijama usmjeravanja potiska, pomicanjem površina na repu zrakoplova i odličnim aerodinamičkim dizajnom sigurno je agilniji nego naš F-35 - rekao je prije nekoliko godina bivši šef obavještajnih službi američkih zračnih snaga, general Dave Deptula. Jedini problem je što još dugo neće biti u potpunosti dovršen, prema sadašnjim procjenama barem do 2025. godine.