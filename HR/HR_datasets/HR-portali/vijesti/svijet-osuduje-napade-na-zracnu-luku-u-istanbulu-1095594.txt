Svjetski čelnici snažno su osudili terorističke napade na istanbulsku zračnu luku Ataturk, u kojima je ubijeno 36 a ozlijeđeno gotovo 150 ljudi u utorak navečer, i poslali su poruke sućuti i solidarnosti Turskoj, javljaju u srijedu agencije. Glavni tajnik NATO-a  Jens Stoltenberg snažno je osudio napade na istanbulsku zračnu luku Ataturk, priopćio je ured NATO-a za odnose s javnošću. "Snažno osuđujem užasavajuće napade na istanbulsku zračnu luku Ataturk. Moje su misli s obiteljima žrtava, onima koji su ozlijeđeni i turskim narodom", rekao je Stoltenberg. "Nema opravdanja za terorizam. NATO saveznice izražavaju solidarnost s Turskom, ujedinjene u odlučnosti da se borimo protiv terorizma u svim njegovim oblicima", istaknuo je. Glavni tajnik UN-a Ban Ki-moon pozvao je na jačanje suradnje u borbi protiv terorizma. On je rekao da "čvrsto stoji uz Tursku" i naglasio je potrebu "jačanja regionalnih i međunarodnih napora protiv terorizma i nasilnog ekstremizma", kazao je njegov glasnogovornik. Američkog predsjednika Baracka Obamu o napadima je brifirala njegova savjetnica za domovinsku sigurnost i borbu protiv terorizma Lisa Monaco. “Naša najdublja sućut obiteljima i voljenima ubijenih, a ozlijeđenima želimo brzi oporavak. Ostajemo čvrsti u našoj potpori Turskoj, našoj saveznici u NATO-u i partneru zajedno sa svim našim prijateljima i saveznicima diljem svijeta dok se nastavljamo suočavati s prijetnjom terorizma", rekao je Obama. "Želim reći turskom narodu da se smatramo ujedinjeni s njima u borbi protiv terora", izjavila je njemačka kancelarka Angela Merkel. Francuski predsjednik Franocis Hollande također je snažno osudio napade, a pridružio mu se i njegov premijer Manuel Valls. "Želim snažno osuditi taj napad", rekao je Hollande. "Mi moramo djelovati, to radimo i u Europi i Francuskoj, i koordinirati naše službe sigurnosti te provesti potrebne akcije protiv terorizma..." Belgijski premijer Charles Michel objavio je poruku na Twitteru: "Podli teroristički napad. Stojimo uz turski narod." Predsjednik Europskog vijeća Donald Tusk usredotočio se na žrtve i njihove obitelji. "Dopustite da izrazim svoju najdublju sućut obiteljima i voljenima žrtava noćašnjih napada u međunarodnoj zračnoj luci Ataturk u Istanbulu. U ovakvim trenucima trebamo svi biti ujedinjeni", kazao je. “Terorizam neće prevladati", poručio je na Twitteru Paul Ryan, predsjednik Predstavničkog doma američkog Kongresa. Pakistanski premijer Nawaz Sharif, koji se oporavlja u Londonu od operacije srca, također je snažno osudio trostruki napad na istanbulskom aerodromu. Turski premijer Binali Yildirim je rekao da postoje "inicijalni dokazi da iza napada stoji Islamska država", ali satima nakon napada koji je počeo nešto prije 21 sat nijedna skupina nije preuzela odgovornost. Napad međutim nosi obilježja onih koje je već izveo IS, poput bruxelleskog napada u ožujku Zračna luka Ataturk je ponovno otvorena za letove u srijedu ujutro, ali je jedna trećina letova otkazana, a mnogi kasne.   