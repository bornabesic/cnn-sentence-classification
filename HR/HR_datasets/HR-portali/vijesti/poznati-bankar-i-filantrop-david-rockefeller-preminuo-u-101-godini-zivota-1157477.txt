Milijarder filantrop i predsjednički savjetnik David Rockefeller umro je u ponedjeljak od zatajenja srca u 102. godini života, objavio je glasnogovornik obitelji Rockefeller. Rockefeller je umro mirno u snu u svojem domu u Pocantico Hillsu, zaseoku u državi New York, rekao je glasnogovornik Fraser Seitel. U lipnju bi napunio 102 godine. David Rockefeller bio je bivši predsjednik i glavni direktor banke Chase Manhattan i glava jedne od najpoznatijih i najutjecajnijih američkih obitelji. Bio je sin Johna D. Rockefellera Jr.-a, koji je sagradio newyorški Rockefellerov centar i bio zadnji unuk naftnog magnata Johna D. Rockefellera, osnivača Standard Oila i obiteljske dinastije. Dok je bio na čelu Chasea od 1969. do 1981., Rockefeller je stvorio takvu mrežu bliskih odnosa s vladama i multinacionalnim korporacijama da su neki promatrači tvrdili da banka ima vlastitu vanjsku politiku. Ime obitelji Rockefeller postalo je simbolom nepopularnih američkih bankarskih politika u dužničkim zemljama. Na ljevici je bio prezren zbog suradnje s Augustom Pinochetom i iranskim šahom, dok mu desnica nije odobravala zagovaranje otvaranja trgovine s Kinom i Sovjetskim Savezom tijekom Hladnog rata. Trilateralna komisija, koju je osnovao 1973. radi snaženja odnosa između Sjeverne Amerike, Japana i zapadne Europe, postala je česta meta kritika krajnje desnih aktivista i teoretičara zavjere koji je optužuju da želi uspostaviti svjetsku vladu. Časopis Forbes procijenio je njegovo bogatstvo na 3,3 milijarde dolara. Seitel je rekao da je za života donirao gotovo dvije milijarde dolara, uključujući Muzeju moderne umjetnosti u New Yorku i Sveučilištu Rockefeller. Banka Chase Manhattan povećala je svoju vrijednost s 4,8 milijarda dolara koliko je vrijedila kada joj se pridružio 1946. na 76,2 milijarda dolara kada se povukao u travnju 1981. Danas je dio banke JP Morgan Chase &Co. David Rockefeller cijeloga je života bio umjereni republikanac. Diplomirao je na Harvardu 1936. Studirao je englesku povijest i književnost. Poslijediplomski iz ekonomije pohađao je na Harvardu i Londonskoj školi ekonomije, a doktorat iz ekonomije stekao je na Sveučilištu u Chicagu 1940. Sa suprugom Margaret McGrath imao je šestero djece i desetero unučadi. >> ‘Trebate kredit od 50 $? Može ako odgovorite na 10 pitanja na mobitelu’ >> Todorićev Agrokor čeka restrukturiranje i vlasničko preslagivanje 