Zoran Mamić nije se pojavio ni drugog dana suđenja na Županijskom sudu u Osijeku iako je rasprava bila upravo po točkama optužnice za koje ga se tereti da je potaknuo i dao mito prvookrivljenom Milanu Pernaru, inspektoru Porezne uprave u Sesvetama, kako bi mu ovaj umanjio obveze za porezna davanja. USKOK ih tereti da su time oštetili državni proračun za 12,2 milijuna kuna. Svjedočile su Pernarove bivše kolegice i kolege iz sesvetske ispostave Porezne uprave, među kojima i Jasna Vizec, inspektorica koja je 2010. obavljala porezni nadzor nad mlađim Mamićem i utvrdila njegovu obvezu plaćanja poreznog duga. Zbog toga su se jednom prigodom ona i Pernar sastali s Mamićem i njegovim odvjetnikom Krešimirom Ćurkovićem. Tada je vidjela da je Pernar na komadu papira napisao neke brojke, njih 4-5, i dao papir Mamiću, na što mu je ovaj odgovorio: "Može". Zaključila je da "Pernar od Mamića traži novac za pozitivan ishod poreznog nadzora, što mu je ovaj pristao dati", a Pernar joj je rekao da je napisao broj dresa koji će mu Mamić pokloniti za kumče. Na pitanje Mamićeva odvjetnika Čede Prodanovića rekla je da ne zna je li Pernar dobio dres, ali da je ona dobila dva dresa. Pernar je od nje tražio da donese rješenje kojim Mamić ne bi imao nikakvu obvezu. Odbila je i donijela rješenje zbog kojeg je Mamić protestirao. Sumnje za mito prijavila je svom nadređenom, koji joj je rekao da o tome nikome ne govori, a nije našla shodnim o tome obavijestiti Područni ured. Na novo rješenje Mamić je opet protestirao, rekavši da "poznaje ljude na višim položajima u Poreznoj upravi i Ministarstvu financija". Vizec je govorila i o Pernarovu predmetu u kojem je Mamića nadzirao Pernar, kada se u ispostavi govorilo da bi se za utvrđivanje Mamićeve imovine trebala tražiti međunarodna pravna pomoć zbog navodnih 14 stanova u Njemačkoj, što je na sudu promijenila, rekavši da se govorilo o stanovima u Hrvatskoj. Napomenula je da međunarodnu pravnu pomoć nije dopustio središnji ured i da će zbog toga "nadrapati", na što ju je Prodanović upitao zašto to misli. - Jer mi je to rekla Štefica Škarec, dodajući da sam na crnoj listi pa su me smjestili u Zelinu. Međunarodnu pravnu pomoć nije dopustila pomoćnica ravnatelja Marijana Vuraić Kudeljan - izjavila je Vizec. Mamićev odvjetnik Čedo Prodanović prigovorio je njezinu iskazu, a Pernarov odvjetnik Mijo Golub je za iskaz Sanje Habijanić rekao da je pristran i neistinit. Zdravko Mamić opet je bio u središtu pozornosti u sudnici jer je prijetio napuštanjem sudnice ako se suradnici branitelja ne dopusti da s njima sjedi, no ipak se vratio, a gospođica je ostala u zadnjem redu. Zbog upadanja u riječ sudac Darko Krušlin zaprijetio je izbacivanjem iz sudnice. - Stranke su dužne pokoravati se nalozima suda. Imate pravo postaviti pitanje kada vam to sud odobri. Prije toga nema da se muha čuje. Je l' vam to jasno? Nemojte da vas moram udaljiti - rekao je sudac. No, Mamić je ubrzo imao eskapadu tako što se nakon završetka svjedočenja Dijane Sokolović s njom izljubio, što je opet iznerviralo suca Krušlina, ali ni to upozorenje nije ga spriječilo da svjedokinju Vizec dotakne po leđima i kaže joj: "Ne bojte se!", na što mu je sudac rekao: "Nemojte to raditi. Ovo je nedopustivo. Nemate pravo ni fizički ni verbalno komunicirati sa svjedokom". Mamić je na to teatralno ustao i krenuo prema izlaznim vratima govoreći: "Evo, ja idem van. Ne smijem ni disati!", ali se pred njima zaustavio i vratio na mjesto, dok su ga odvjetnici smirivali.