Screenshot: Lockheed Martin/YouTube  PRIJE nekoliko dana tvrtka Lockheed Martin objavila je promotivni video svog koncepta borbenog helikoptera SB-1 Defiant, koji bi u budućnosti trebao zamijeniti slavni AH-64 Apache.  Radi se o borbenom helikopteru kojeg zajednički razvijaju Boeing i Sikorsky (tvrtka u vlasništvu Lockheed Martina) u sklopu programa FVL (Future Vertical Lift). Naime, američka vojska već neko vrijeme razmišlja o novoj generaciji helikoptera koja bi trebala zamijeniti letjelice koje se koriste već desetljećima, naročito AH-64 Apache i UH-60 Black Hawk.   U kratkom promotivnom videu kojeg je prije par dana objavio Lockheed Martin ističe se kako je cilj dizajnirati borbenu letjelicu koja će biti duljeg dometa i brža od dosadašnjih, s vrhunskim performansama pri lebdenju i još boljom pokretljivošću.  Očekuje se da će SB-1 Defiant letjeli maksimalnom brzinom od 464 kilometara na sat, što je gotovo 100 km/h brže od maksimalne brzine leta modela AH-64 Apache. Defiant bi također trebao imati sposobnost lebdenja u mjestu na visinama do 1,800 metara. Trebao bi biti i većeg dometa od postojećih borbenih helikoptera, a trebao bi moći nositi i više naoružanja.  Koncept Defiant baziran je na koaksijalnom sustavu dva rotora, koji će pogoniti napredna turbina. Novi helikopter bit će znatno tiši, što je ključno u operacijama iskrcavanja vojnika na neprijateljskom području, navode američki mediji.