Iz bolnice i policije očito su htjeli zataškati slučaj. Događaj je bio 19. travnja, između 3.05 i 3.30 sati. Do podne je soba u kojoj je ležao moj sin bila obojena, nestali su pokrivači i madrac s kreveta te njegova pidžama. Sve su to učinili prije bilo kakvog očevida. Sve pacijente iz te sobe su razmjestili u druge, piše Vecernji.ba.  Digao bolnicu na noge  Jedan od njih, a kojega sam zamolio da mi kaže što se zapravo zbilo, rekao mi je: ‘Imao bih ja štošta reći, ali se bojim da me ne izbace iz bolnice?!’ Još su mi rekli da je Gabrijel vrištanjem digao bolnicu na noge te da su morali pacijente smirivati pljuskama jer su bili u šoku”, priča Ilija Trbara iz Novog Travnika koji je podnio kaznenu prijavu Tužiteljstvu SBŽ-a protiv djelatnika Odjela neurologije i psihijatrije JU Bolnica Travnik u kojoj je njegov sin Gabrijel Trbara zapaljen dok je bio čvrsto, preciznije dvostrukim pojasom, vezan za bolnički krevet.  Zbog zadobivenih teških opeklina po rukama i trbuhu, 45 do 50 posto tijela, nesretni Gabrijel je odmah prebačen u Kliniku za plastičnu i rekonstruktivnu kirurgiju UKC Sarajevo. Liječnička pomoć je zbog opeklina pružena i medicinskom tehničaru. Ilija ističe da će ponovno otići u Sarajevo u posjet sinu te dodaje kako nisu istiniti medijski napisi da je Gabrijelu amputirana cijela desna šaka, nego samo dio. Prema Ilijinim riječima, Gabrijel je u komi i priključen je na uređaje za umjetno disanje.  “Ima probleme s plućima zbog dima koji je udahnuo. Samo ga je snažno srce održalo. Ni meni nije jasno kako se sve to dogodilo, ali ćemo to još utvrditi”, ističe Ilija dodajući da Županijsko tužiteljstvo u Travniku nije odmah bilo obaviješteno o događaju, što znači, kako kaže, da je i MUP na neki način sudjelovao u zataškavanju događaja. Postao agresivan  “Jer, kako objasniti drugačije da je istraga bila pokrenuta tek 24. travnja, nakon što su se mediji oglasili. Svi koji su sudjelovali u zataškavanju slučaja napravili su sebi medvjeđu uslugu. Oni su morali znati da se nije dogodio mali nespretni incident, nego je izgorio čovjek zavezan za krevet. Ići ću do kraja s tim da se sutra ne dogodi neki drugi Gabrijel”, zaključuje Ilija Trbara.  Inače, Gabrijel je godinama psihički bolesnik, povremeno je prekidao uzimanje terapije te je dobivao napade, a obitelj ga je u takvim situacijama u više navrata smještala u bolnicu. Kako je došlo do zapaljenja mladića još nije poznato. Njegov otac napominje kako je Gabrijel postao agresivan u bolnici i kritične večeri “postrojavao” pacijente određujući tko može, a tko ne može gledati Dnevnik na TV-u.  