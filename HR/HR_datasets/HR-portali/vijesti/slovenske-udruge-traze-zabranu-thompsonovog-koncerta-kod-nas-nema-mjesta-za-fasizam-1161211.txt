Više slovenskih nevladinih udruga zatražilo je zabranu nastupa Marka Perkovića Thompsona na najavljenom koncertu u Mariboru 20. svibnja iako organizatori ponavljaju kako je riječ o glazbenom događaju bez ikakve političke pozadine. Neke nevladine udruge i političke skupine tražile su zabranu prvog koncerta kontroverznog hrvatskog pjevača od ministarstva vanjskih i unutarnjih poslova koji su se za to proglasili nenadležnima, ali će koncert vjerojatno biti otkazan jer mu se protivi i aktualna lokalna vlast u Mariboru, prenose slovenski mediji. Gradonačelnik Maribora Andrej Fištravec izjavio je tako za Slovensku tiskovnu agenciju STA da u tom gradu ne smije biti prostora za podjele koje izaziva Thompson svojim nastupima te da mu je bio zabranjen nastup i u nekim drugim europskim gradovima. "Kod nas nema mjesta za simboliku koja izaziva podjele nakon II. svjetskog rata, niti za fašizam", kazao je Fištravec upozorivši na to da se u Thompsonovim pjesmama spominje zabranjeni ustaški pozdrav "Za dom spremni" te da je na repertoaru znao imati i pjesme povezane s fašizmom i ustaškim pokretom. Organizatori koncerta u mariborskoj dvorani Lent, mariborski poduzetnici Milan Trol i Stojan Auer ustvrdili su da ih vode isključivo poslovni, a ne politički razlozi, te da Perković službeno nema zabranu nastupa u Sloveniji, gdje bi mariborski nastup bio njegov prvi koncert u samostalnoj Sloveniji. "Zato mi se problematiziranje koncerta čini suvišnim, a na njemu ne očekujemo incidente", navode organizatori, a prenose slovenski mediji. Unatoč tome, internet peticiju protiv Perkovićeva mariborskog koncerta do sada je potpisalo više stotina potpisnika, a mladež Socijalnih demokrata (SD), juniorska sekcija jedne od vladajućih stranaka, pozvala je ministricu unutarnjih poslova Vesnu Gjerkeš Žnidar da dolazak Perkovića u Maribor spriječi, prenijeli su slovenski mediji. Kako prenosi slovenska tiskovna agencija STA, pozvali su je da "spriječi ustaški miting" i "veličanje fašizma, nacizma i netolerancije". >> Thompson održao koncert u Švicarskoj, više ga ne optužuju da veliča fašiste >> Marko Perković Thompson na turneji u Kanadi 