Natječaj za izvođače radova za gradnju Pelješkog mosta bit će objavljen u petak 17. lipnja, doznajemo u Ministarstvu pomorstva, prometa i infrasturkture. Tako će se ostvariti plan Vlade o zacrtanim rokovima za realizaciju projekta povezivanja Hrvatske. U petak 10. lipnja, kako je bilo i planirano, poslana je u Bruxelles aplikacija za sufinanciranje tog projekta iz fondova EU. Natječaj za izvođače radova odvijat će se u dva kruga. U prvom krugu bit će pozvani potencijalni izvođači radova da iskažu interes za taj posao vrijedan oko 1,5 milijardi kuna. U drugi krug će ući oni koji zadovolje uvjete. Bude li sve išlo bez žalbi, izvođač radova trebao bi sklopiti ugovor s Hrvatskim cestama kao investitorom potkraj ove godine. Natječaj će biti raspisan samo za gradnju mosta, a naknadno će se tražiti izvođači radova za gradnju pristupnih cesta. Europska komisija će, pak, odluku o tome hoće li i u kojem postotku sufinancirati gradnju Pelješkog mosta donijeti u roku od tri mjeseca nakon što zaprimi aplikaciju. Iz fondova Europske unije najviše se može dobiti 85 posto od vrijednosti projekta.  >>Orešković: 10 novih naftnih polja ulaganje je vrijedno milijardu