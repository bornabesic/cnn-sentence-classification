Predsjednik Vlade Andrej Plenković je na sastanku s članovima i predsjednikom Uprave INA-e Zoltanom Aldottom održanom u utorak na inicijativu Vlade, istaknuo da je INA strateška nacionalna kompanija čiji je razvoj Vladin prioritet, priopćeno je iz Vlade.   Predsjednik Vlade Andrej Plenković naglasio je da je INA za Republiku Hrvatsku strateška nacionalna kompanija. Istaknuo je kako su održiv sustav proizvodnje nafte i plina, obnova rezervi, širenje poslovanja u jugoistočnoj Europi te moderni rafinerijski sustav, koji će osigurati energetsku sigurnost, prioriteti Vlade, kaže se u priopćenju.   Uprava INA-e je, kako se navodi, predsjednika Vlade izvijestila da ne postoji odluka o prestanku poslovanja rafinerije u Sisku te da će odluke o budućnosti Rafinerije nafte Sisak i cjelokupnog poslovanja u INA-i biti usklađene s međudioničarskim ugovorom između strateškog partnera i Republike Hrvatske.   Usuglašeno je da će se ključne odluke, uključujući i razvoj rafinerijskog poslovanja, donositi u partnerstvu i koordinaciji s Vladom Republike Hrvatske, navodi se u priopćenju.   Na sastanku su sudjelovali i potpredsjednik Vlade i ministar vanjskih i europskih Davor Ivo Stier, potpredsjednica Vlade i ministrica gospodarstva, malog i srednjeg poduzetništva i obrta Martina Dalić, ministar zaštite okoliša i energetike Slaven Dobrović i ministar u Vladi Goran Marić.   Riječ je o prvom takvom sastanku na najvišoj razini Vlade nakon niza godina, na kojem je Uprava INA-e Vladi prezentirala financijski položaj, vanjsko okruženje, ključne izazove te poslovne planove društva.     Predsjednik Uprave Ine Zoltan Aldott ocijenio je u utorak svoj susret s predsjednikom Vlade Andrejom Plenkovićem kao vrlo važan sastanak jer je Uprava Ine nakon nekoliko godina imala priliku izravno izvijestiti Vladu o stanju u Ini.   Upitan je li premijer na sastanku iskazao zadovoljstvo smjerom kojim ide Ina Aldott je odgovorio da treba "pitati Vladu kako oni to vide" te je ponovio kako je sigurno "vrlo pozitivan korak da možemo informirati Vladu o našem položaju, poslovanju i projektima".   Na upit o planovima Uprave Ine oko Rafinerije Sisak kazao je da ne može "više reći o takvim stvarima", a na opetovani upit planiraju li je zatvoriti, odnosno što će biti s ulaganjima u riječku rafineriju, ponovio je da je na današnjem sastanku bilo riječi o poslovanju, financijskom stanju i sveukupnom biznisu.