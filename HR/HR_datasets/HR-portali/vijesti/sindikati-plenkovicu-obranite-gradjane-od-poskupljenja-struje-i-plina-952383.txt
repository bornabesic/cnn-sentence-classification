Foto: FAH NEZAVISNI hrvatski sindikati danas su se putem priopćenja očitovali o najavama poskupljenja struje i plina te apelirali na Vladu da učini sve kako bi iste spriječila.  Njihovo priopćenje u nastavku prenosimo u cijelosti. "Poštovani gospodine Plenkoviću, ususret današnjoj sjednici Vlade RH, na kojoj se očekuje donošenje odluke o novoj, većoj cijeni plina i struje, tražimo Vladu RH, ulaganje maksimalnih napora kako struja i plin ne bi poskupjeli. Većina građana već i ovako ulaže krajnje napore i odricanja kako bi svojim mjesečnim prihodima pokrila svoje redovite mjesečne rashode u kućanstvu. Bilo kakvi izvanredni rashodi za te iste građane prava su „noćna mora“. Taman kad se oporavak kućnih proračuna počeo lagano očekivati i kad su prošlogodišnje niske cijene nafte i deflacija otvorili građanima prostor za lagani rast potrošnje u područjima gdje ih je nužda tjerala da ne kupuju ni ono što im osnovno treba, slijedi novi šok – najava poskupljenja plina i struje. Ne trebamo Vas podsjećati kako je 2012. godine, nakon što je vlada Zorana Milanoviaća otpustila osigurače i dopustila poskupljenje plina i struje, to izazvalo snažan udar na kućne proračune građana. Nakon što je u 2011. godini udio troška hrane i bezalkoholnih pića u ukupnim troškovima kućanstava iznosio 31,7%, a udio troškova stanovanja i energenata 15,7%, u 2013. godini bilježimo pad udjela troška hrane i bezalkoholnih pića na 29,4%, a troškova stanovanja i energenata porastao na 17,89%. Građani morali otkidati od usta Budući nije došlo niti do osjetnijeg rasta primanja u kućanstvima, niti je hrana pojeftinila, jasno je da su građani morali doslovno „otkidati od usta“ kako bi podmirili te povećane troškove stanovanja i energenata, jer se na svemu drugome odriču već od ranije. Situacija je ostala gotovo identična i danas. Pojeftinjenje plina i jeftinije gorivo dali su u 2016. godini neke rezultate pa je udio troška hrane ostao na gotovo istoj razini, ali je udio troška stanovanja i energenata ipak spušten na 17,05%.  Iz ovih brojki jasno je kako bilo kakva nova poskupljenja struje i plina znače novi ozbiljan udar na standard i kupovnu moć građana. Ne trebamo Vas niti podsjećati kako je Vaša vlada optimistične prognoze rasta BDP-a izdašno gradila i na prognozama rasta potrošnje kućanstava. A sada? Moguća poskupljenja struje i plina udarit će ponajprije na većinu umirovljenika, jer je prosječna mirovina tek nešto veća od 2.200,00 kn. Neto minimalnu plaću (2.620,30 kn) ili niže od nje prima nešto više od 75.000 radnika. Više od 9.000 radnika za svoj rad ni ne prima plaću. Na žalost ni prosječna neto plaća (5.805,00 kn) nije dovoljna za dostojno življenje. Stopa rizika od siromaštva kod onih koji rade iznosi gotovo 6%. Prema zadnjim dostupnim podatcima u Hrvatskoj je bilo 327.176 blokiranih građana, sa dugom većim od 41.16 mlrd. kn. Na današnji dan u Hrvatskoj bilježimo 240.442 nezaposlenih.  Prosječno je u 2016. godini neki iznos naknade za nezaposlene primalo tek 16,5 % nezaposlenih. Do poskupljenja ne smije doći Poštovani gospodine Plenkoviću, bez obzira što mnogi gospodarski analitičari ukazuju kako se socijalna politika ne vodi kroz cijene energenata i što su cijene plina zbog oštre zime povećane na svjetskom tržištu (no ne zaboravimo i udio plina iz „hrvatskih njedara“) i što Hrvatsku sustižu obveze vezane uz obnovljive izvore električne energije, Vaša vlada mora prepoznati dovoljno razloga zbog kojih građanima plin i struja ne bi smjeli poskupjeti. I to ne zbog približavajućih lokalnih izbora, nego ponajprije zbog građana. Jednostavno se ne smije dogoditi niti poskupljenje plina niti struje. Kad je riječ o struji, pomalo bi bilo i neozbiljno i neodgovorno  najprije smanjiti PDV na isporuku električne energije i tako struju pojeftiniti, a onda je, već koji mjesec kasnije, poskupjeti zbog povećanja naknade za obnovljive izvore. Očekujemo da danas upotrijebite sve Vladi raspoložive mehanizme i mogućnosti te sačuvate građane cjenovnog udara poskupljenja struje i plina. Vjerujte, svako pa i minimalno poskupljenje za većinu građana predstavlja ozbiljan udar", stoji u priopćenju koje potpisuje Krešimir Sever.