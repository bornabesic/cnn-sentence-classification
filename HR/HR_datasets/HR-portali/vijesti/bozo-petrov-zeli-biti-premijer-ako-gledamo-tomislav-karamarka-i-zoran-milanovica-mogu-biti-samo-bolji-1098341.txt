Čelnik Mosta i prvi potpredsjednik tehničke Vlade Božo Petrov danas je potvrdno odgovorio na pitanje može li se prihvatiti funkcije premijera. - Da, ako ćemo gledati koga imam za usporedbu, gospodina Karamarka i Milanovića, mogu samo reći da mogu biti samo bolji - rekao je Petrov u razgovoru za televiziju RTL. Petrov je rekao da sadašnji tehnički premijer Tihomir Orešković, kojega Most želio u svojim redovima, treba sam odlučiti hoće li se nastaviti baviti politikom. - On tu odluku još nije donio - rekao je Petrov. Komentirao je i medijske navode da Most ima tri kandidata za premijera. - To ćemo još ostaviti za dalje. Očekujemo prvo odluku gospodina Oreškovića, a nakon toga ćemo moći razgovarati o drugim kandidatima - rekao je Petrov. Petrov je odbacio medijske navode i poručio da Most ne radi apsolutno ni na kakvom preslagivanju većine u Saboru. - Mi nikada nećemo prevariti birače - rekao je Petrov. Nije htio govoriti o predizbornim koalicijama. - Nadam se da su građani vidjeli što su i jedna i druga stranka napravili, jedni za vrijeme postizbornih dogovora, a drugi za vrijeme lade. Nema smisla razgovarati s njima dok sami ne pročiste svoje redove - rekao je Petrov, dodajući da nije stvar u samo jednom čovjeku, već u izvršnom dijelu predsjedništva stranaka i saborskim zastupnicima. - SDP i HDZ puno bolje surađuju u Saboru nego što je HDZ s nama surađivao u Vladi - rekao je Petrov. Za SDP-om predvođenu Narodnu koaliciju rekao je da je to za njega trgovačka koalicija. Pozvao je sve političke igrače da sami izađu na izbore pa da ih građani sami ocijene. Na pitanje hoće li ovaj put, kao uoči prošlih izbora, ovjeriti izjavu kod javnog bilježnika odgovorio je niječno. Petrov je za Dnevnik HTV-a rekao da u ovom trenutku ne postoji mogućnost koaliranja s HDZ-om ili SDP-om.  - Ja bih zabranio predizborne koalicije - rekao je Petrov. Petrov je, uspoređujuću sadašnju predizbornu kampanju s prošlom, rekao da mu je drago da je Most nametnuo program, da je strahovito promijenio način i stavove koji se koriste. Rekao je i da je SDP tijekom ove vlade napadao program na koji su sami pristali tijekom postizbornih pregovora. >> Utvrdu HDZ-a, 9. jedinicu, mostovci planiraju napasti Buljem i Grmojom 