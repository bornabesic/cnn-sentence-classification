Foto: 123rf EGIPAT je zabranio 21 web stranicu, uključujući i glavnu internetsku stranicu katarskog televizijskog kanala al Jazeera zbog "potpore terorizmu", objavili su lokalni mediji i sigurnosni izvori. Reuters je objavio da je pokušao pristupiti na pet web stranica egipatskih novina i radiotelevizijskih kuća, uključujući i internetsku stranicu Al Jazeere, i sve su bile nedostupne.  O tome nije bilo dostupnih službenih komentara. Službenik Nacionalnog regulatornog tijela za telekomunikacije tu vijest nije mogao potvrditi ili opovrgnuti, ali je rekao: "Pa što ako je istina, to ne bi trebalo biti problem", prenosi Reuters. Blokirani i neki inozemni portali  Egipatski privatni telekomunikacijski CBC i novine Al-Watan citirali su sigurnosne izvore da su web stranice, među kojima su i neki inozemni portali namijenjeni egipatskim čitateljima poput Masr Al Arabiya, blokirani zbog podrške terorizmu.  Dva sigurnosna izvora rekla su za Reuters da su web stranice blokirane zbog povezanosti sa zabranjenim Muslimanskim bratstvom ili zbog financiranja iz Katara.  Kairo optužuje Katar da podupire Bratstvo koje je svrgnuto s vlasti u Egiptu 2013. godine, kada je vojska uklonila izabranog islamističkog predsjednika Mohameda Mursija nakon masovnih prosvjeda protiv njegove vladavine.