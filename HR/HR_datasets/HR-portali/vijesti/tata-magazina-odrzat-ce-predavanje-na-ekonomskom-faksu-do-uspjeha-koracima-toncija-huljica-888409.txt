Foto: Press TATA Magazina održat će sutra predavanje na zagrebačkom Ekonomskom fakultetu i to pod nazivom "Na put do uspjeha koracima Tončija Huljića". Poznati glazbenik i skladatelj odazvao se pozivu Debatnog kluba EFZG-a u sklopu projekta "Uhvati me za riječ", koji je osmišljen kao ciklus predavanja renomiranih pojedinaca iz javnog života koji su svojim trudom i dosljednošću ostvarili izniman uspjeh u području u kojem djeluju. Takva praksa već je uobičajena na prestižnijim svjetskim sveučilištima kao što su Cambridge, Harvard, Stanford, a cilj predavanja je da govornici prenesu svoja iskustva i motiviraju studente, kako bi oni krenuli na put ka uspjehu, stoji u najavi događaja.  "Na četvrtom predavanju ciklusa 'Uhvati me za riječ',  poznati hrvatski tekstopisac, skladatelj, glazbenik i producent – Tonči Huljić na 45-minutnom predavanju prenijet će svoja iskustva iz bogate karijere.  Krajem 70-ih godina, osnovao je poznatu grupu Magazin. U 90-im godinama počeo se baviti klasikom, te je otkrio jednog od najboljih svjetskih pijanista Maksima Mrvicu.  Bio je vlasnik Croatia Recordsa, te se okušao u producentskim vodama na televizijskim ekranima. Prošle godine bio je jedan od članova prvog regionalnog talent show-a 'X Factor Adria', dok sada priprema svoj prvi mjuzikl 'Pacijenti'", ističe se u pozivu.   "Raspravljat će se i o onome što je studentima najzanimljivije: prepreke koje su ga dočekale na njegovom putu te kako ih prebroditi. Nakon izlaganja, studenti imaju priliku ravnopravno diskutirati s govornikom", najavljuju organizatori.