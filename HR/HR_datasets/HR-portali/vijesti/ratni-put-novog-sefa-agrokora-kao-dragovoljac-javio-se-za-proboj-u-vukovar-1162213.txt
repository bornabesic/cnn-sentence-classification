Petar Lovrić,  ratni zapovjednik 83. bataljuna u Domovinskom ratu i ratni zapovjednik Ante Ramljaka, danas imenovanog posebnog izaslanika za Agrokor, ispričao nam je ratni put novog čelnog čovjeka najveće hrvatske kompanije.   Splićanin Ante Ramljak kao dragovoljac javio se za proboj u Vukovar. – Priključio se na poziv generala Antona Tusa i kriznog stožera grada Zagreba. S velesajma je u onaj famozni proboj krenulo 400 dragovoljaca. Nakon što proboj nije uspio, Ante Ramljak ostao je na vinkovačkom ratištu, na položajima prema Ostrovu – kazao nam je Lovrić. "Hrabri dečki"  – Zanimljivo je što je on kao Splićanin, mladi dečko, otišao na ratište u Slavoniju te je 1991. i 1992. godinu sa svojim kumom proveo na tom ratištu. Bili su super normalni i hrabri dečki – kazao je Lovrić te dodao kako se Ramljak hrvatskim snagama priključio na "najtežem mjestu", na istoku Slavonije. Lovrić je objasnio i kakva je situacija 1991. i 1992. godina bila na tom ratištu. – U istočnoj Slavoniji srpske snage prodrle su samo 20 kilometara u ravnicu. A Srbi su imali goleme snage u zaleđu. Oklopnih vozila bilo je gotovo od Beograda do Šida, a mi smo mi krenuli samo s puškama u dva navrata u četiri autobusa – objasnio je kakav je odnos snaga bio na ratištu u istočnoj Slavoniji, gdje je ratovao danas imenovani posebni povjerenik za Agrokor Ante Ramljak.  "Smrzavali su se" Lovrić je kazao i da je Dalmatincima na tom ratištu bilo teže nego "kontinentalcima" jer su se morali prilagoditi na niske temperature. – Smrzavali su se, ali fascinantno je da su uvijek imali sunčane naočale – zaključio je Lovrić.  Podsjetimo, Antu Ramljaka na današnjoj sjednici Vlada je predložila za izvanrednog povjerenika za Agrokor. Premijer Andrej Plenković kazao je da je Ramljak iskusni financijski i gospodarski stručnjak. – Dokazao se u svojoj karijeri i bankara i konzultanta. Jako dobro poznaje prilike u hrvatskom gospodarstvu, upoznat je sa svim dionicima tog procesa. Mislim da smo odabrali osobu koja će svojim iskustvom, u zreloj fazi svoje životne dobi, ali i s puno energije, htijenja i entuzijazma, moći kvalitetno obavljati zadaću izvanrednog povjerenika – kazao je Plenković i zahvalio Ramljaku što se prihvatio tako velikog izazova. >>Sedam dana drame u Agrokorovu tornju. Todorićevi sinovi: Tata, bankrotirali smo >>Kako je dječak iz Božjakovine gradio veliko poslovno carstvo 