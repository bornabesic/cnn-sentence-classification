 Ideju sustavne skrbi o ljudskim potencijalima i poticanju izvrsnosti učenika u Zagrebačkom računalnom savezu su počeli ostvarivati u ljeto 1999. godine. Projekt "Za hrvatsku darovitost" počeo se postupno ostvarivati, da bi već nakon nekoliko godina okupljao stotine sjajnih programera i matematičara koji su prolazili kroz njihove programe za darovitu djecu i mladež. Već nakon šest godina zagrebački programeri počeli su postizati najbolje rezultate u povijesti svih učeničkih natjecanja u Republici Hrvatskoj. Nakon blijedih i nezapaženih nastupa koje su naslijedili, stigla su godine izvanserijskih rezultata, a potom i najviša priznanja Grada Zagreba za prinos hrvatskoj darovitosti. Grad Zagreb prepoznao ih je kao udrugu od posebnog interesa te im dodijelio i prostor od 320 m2 u Vlaškoj 81/F kao dodatnu nagradu za njihov rad i zalaganje za hrvatsku darovitost. Projekt sanacije preuređenja zaokružili su prije dvije godine te ujedno objavili kratki tehnički promo film. Projekt se sastoji od tri faze, nakon čega slijedi namještanje i opremanje, ukupna vrijednost projekta procijenjena je na 1.500.000,00 Kn. - Suglasnost za izvođenje radova dobili smo prije godinu dana, a elektičnu energiju u travnju, rekao nam je Mario Somek, organizator u savezu. U temeljima pobjedničkog mentaliteta svake države nalaze se darovite osobe, a poboljšanje uvjeta za njihov razvoj valja spremno poticati te sustavno i energično podupirati. Ovaj projekt je očito jedan od onih za koje se s pravom može reći da su spremni i da uistinu zaslužuju potporu. U studenom započinje prva faza radova - Prva faza izvodit će se vlastim sredstvima, i započinje u studenom, rekao nam je Zdravko Škokić, tajnik saveza i dodao kako su u tijeku završne aktivnosti kako bi se formalizirala potpora Grada Zagreba za izvođenje 2. faze: "Na taj način projekt bi dobio i svoj prirodni vjetar u leđa te ključnu potporu sa snagom da i mnoge druge subjekte potakne na djelovanje." Projekt je nastao u arhitektonskom studiju "4PLAY" pod vodstvom Ratka Lipovšćaka. - Osmislili smo dva sektora, veliki učioničko-natjecateljski dio sa zajedničkim predvorjem za roditelje, posjetitelje i polaznike te maleni uredsko administrativni dio, te ujedno sagledali i nužne zahvate na pročelju i okolišu. U prostoru će se održavati i raznovrsne radionice, programerska natjecanja i vježbe te svečanosti posvećene njihovim postignućima, a svoje mjesto u četiri učionice s više od šezdeset mjesta, naći će svi, od učenika razredne nastave i osnovaca, do srednjoškolaca i studenata. - Postoji i teretno dizalo koje je zapušteno te s godinama zubom vremena uništeno. Potrebno je zamijeniti adekvatnim dizalom kako bi se našim sugrađanima smanjene pokretljivosti omogućio pristup i nesmetano kretanje u prostoru, rekao nam je gospodin Lipovšćak, koji je i osobno jedan od donatora ovog projekta, i dodao kako su dizalo, pristupni put i pročelje predmetom treće faze. Osobe smanjene pokretljivosti, umirovljenici i građani Time bi se i djelovanje saveza u novom centru, osim rada s darovitima, otvorilo i za osobe smanjene pokretljivosti te snažnije proširilo na umirovljenike i građane. U predvorju centra će na poseban način biti predstavljena učenička postignuća, ali i njihova povezanost s djelima ratnika - čuvara domovine - koja se nalaze u temeljima moderne hrvatske države. Grad je prepoznao potrebu da se pomogne savezu kako bi daroviti programeri, koji su vrlo često ujedno i vrhunski logičari i matematičari, fizičari i kemičari, dobili i odgovarajući prostor za svoje specijalističko središte. Nakon iskazane potpore predsjednice RH, gospođe Kolinde Grabar Kitarović, ZRSovci su se obratili i ministrastvu ... - Učinit ćemo sve da nas napokon prepozna i vrh obrazovne piramide, rekao nam je predsjednik saveza Rikard Dimić. Brojna poduzeća su se nedavno iskazala svojim potporama te u protekloj izbornoj kampanji ukupno izdvojila dvadesetak milijuna kuna za izbornu promidžbu i tako dala prinos svojim političkim favoritima.Većina njih itekako razumije da se i put prema porastu broja programera, kao nezaobilaznog elementa nacionalne politike, zasigurno može izgraditi sustavnim i čak dvadest puta manjim ulaganjem u temelje razvoja našeg programerskog pokreta. Zagrebački računalni savez se na svoj osobit način za programerski pokret bori već sedamnaest godina. Njihova formula za bolju Hrvatsku je +1 izvrstan. Čini se da će upravo u godini kada postaju punoljetni, ovaj dokazani rasadnik mladih programera napokon dobiti i vrhunske uvjete za svoj rad. -Optimisti smo, jer iskustvo nas uči da valja biti strpljiv. Kad vrijedna informacija dođe u prave ruke, potpora ne izostaje, rekao nam je Zdravko Škokić. 