Američki kongresnici iz odbora za obavještajni sustav izjavili su u srijedu da ne raspolažu nikakvim dokazima koji bi potkrijepili optužbe predsjednika Donalda Trumpa da je bio prisluškivan po naređenju njegova prethodnika Baracka Obame. "Nemamo nikakva dokaza da se to dogodilo", rekao je Devin Nunes, republikanski predsjednik odbora Zastupničkog doma koji istražuje navodno upletanje Rusije u američke predsjedničke izbore. Nunes je nakon razgovora o toj temi rekao kako ne misli da je "bilo stvarnog prisluškivanja u Trump Toweru" u New Yorku, gdje je Trump boravio prije izbora. "Dosad nisam vidio nikakav dokaz koji bi potkrijepio navode predsjednika Trumpa da je njega i njegove bliske suradnike u njegovu tornju prisluškivao" Barack Obama, dodao je čelnik demokrata u tom povjerenstvu Adam Schiff na zajedničkoj tiskovnoj konferenciji. Donald Trump je u nizu poruka objavljenih na Twitteru 4. ožujka optužio Baracka Obamu da je prisluškivao njegove telefonske linije prije izbora 8. studenoga. Obamin glasnogovornik ustvrdio je da predsjednik nije naredio prisluškivanje nijednog američkog državljanina. "Ni predsjednik Obama ni bilo koji dužnosnik Bijele kuće nikada nisu naredili nadziranje nijednog američkog državljanina", rekao je Kevin Lewis. Trumpove optužbe odbacio je direktor FBI-a James Comey. Ben Rhodes, Obamin savjetnik za vanjsku politiku rekao je da "Nijedan predsjednik ne može narediti prisluškivanje". Prema američkom zakonu, savezni sud je morao imati osnovanu sumnju da je meta prisluškivanja "agent strane sile" kako bi odobrio zahtjev za elektronički nadzor Trump Towera.