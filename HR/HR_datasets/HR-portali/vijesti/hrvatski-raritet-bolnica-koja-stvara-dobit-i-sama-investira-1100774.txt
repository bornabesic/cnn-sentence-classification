Svjetsko tržište zdravstvenog turizma, prema projekcijama, za pet godina vrijedit će 150 milijardi dolara. Stručne organizacije i udruge redovito ističu da su zdravstveni turisti bolji potrošači od prosječnog turista te da njihov posjet nekoj destinaciji ne ovisi o sezoni ni vremenu. U toj priči Hrvatska kaska, prošla administracija osnovala je Zavod pri Ministarstvu zdravlja, najavila 25 milijuna eura vrijednu investiciju turskog ulagača, ali vrata te bolnice i dalje su zatvorena, dok su najave o čarterima stranih “pacijenata turista” ostale na obećanjima. Administracija je napravila i svojevrstan katalog ulaganja u nositelje lječilišnog turizma (toplice i specijalne bolnice), no dalje od papira nije otišlo. Za to vrijeme, dok se Hrvatska uzda u more i moli za sunčano vrijeme, na zdravstvenom turizmu zarađuju Slovenija, Austrija, Mađarska... Naše toplice suviše “mirišu” na bolnice, a i većinu turista u njima čine oni s uputnicom HZZO-a. Sve suprotno od onog u spomenutim zemljama. Da se neće moći još dugo čekati novac iz proračuna i statirati, na vrijeme su nanjušili u Daruvaru. U centru tog mjesta Daruvarske su toplice nezamjenjivog okoliša koji je besprijekorno održavan, obnovljene infrastrukture i sa štihom – odmarališta. Otkad su se okrenuli tržištu, počeli su zarađivati, privlačiti sve više gostiju (među njima i inozemne) te za prvih šest mjeseci ove godine već broje 1,6 milijuna kuna dobiti! A takva tržišna priča Daruvarskih toplica kao rijetko uspješnog primjera među hrvatskim lječilištima započela je kad im je država – skresala davanja! – Bili smo u situaciji da za isti broj pacijenata od HZZO-a imamo svaki mjesec 600 tisuća kuna manje. Pa kako zadržati isti nivo?! Shvatili smo da se moramo okrenuti tržištu i da se ne može više računati na sigurnost ugovora s HZZO-om. I evo, prvi put smo ostvarili više prihoda na tržištu nego od HZZO-a – govori Bruno Marić, član Upravnog vijeća toplica kojeg će većina prvo povezati s nogometnim terenima gdje je prvoligaški sudac. I Daruvarske imaju nogometni teren, ali i terene za minigolf, tenis, paintball..., dva bazena, wellness-centar, umjetno jezero, zdrave menije, programe mršavljenja i prevencije bolesti. – Bez obzira na to jesu li pacijenti ili turisti, želimo ljude zainteresirati za njihovo zdravlje. Našim gostima ponudimo kompletnu ponudu Daruvara, od vinskih cesta do OPG-a, terapijskog jahanja... – objašnjava ravnatelj te Specijalne bolnice Marcel Medak dok pokazuje izdvojeni obnovljeni objekt u kojem su sobe kategorizirane s tri hotelske zvjezdice. Ponosno ih pokazuje i spremačica koju smo susreli, a upravo su zaposlenici jedna od glavnih briga kako ravnatelja tako i Marića. Ljudi, kažu, rade iznad svojih mogućnosti, a oni četiri godine nisu dobili suglasnost da mogu nekoga zaposliti. Očekuju promjene, kažu imaju podršku županije, a oni će po svojoj strategiji dalje. U planu je postavljanje punionice za električne aute. To je stil koji žele da dominira u centru Daruvara. – Mi još uvijek imamo naziv Specijalna bolnica, pa kada se to prevede i pošalje u Austriju ili Ameriku, kažu nam: “Vi ste bolnica, a ja nisam bolestan.” No, zakon kaže da se tako moramo zvati – poručuje Marić. >> Skandinavci se vole kupati u našoj ljekovitoj nafti, ali zašto bismo mi razvijali lječilišni turizam?!