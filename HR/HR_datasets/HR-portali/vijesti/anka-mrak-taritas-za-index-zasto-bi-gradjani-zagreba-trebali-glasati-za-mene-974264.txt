Foto: Press, Zeljko Lukunic, Robert Anić, Igor Soban, Damir Spehar/PIXSELL Index je kandidatima za zagrebačkog gradonačelnika ponudio da napišu tekst u kojemu bi građanima Zagreba objasnili zašto baš on ili ona zaslužuju vaš glas. Tekstove objavljujemo bez ikakvih izmjena i u cijelosti kako su nam poslani. > MILAN BANDIĆ ZA INDEX "Zašto bi građani Zagreba trebali glasati za mene" IZBORI su najvažniji i najvrjedniji dio života u demokraciji. Zato bi građani i građanke na izbore trebali izlaziti i to u što većem broju. Time svoju sudbinu držimo u svojim rukama i dajemo do znanja da nam je stalo do nas samih i naše zajednice. Svaki su izbori stoga važni, no ovi izbori su prijelomni, jer nas s jedne strane vode u toliko potrebne i željene promjene, dok nam s druge strane osiguravaju opstanak bahatog, nepoštenog i opasnog sustava, koji se ne fokusira na javni, nego samo na vlastiti interes. S obzirom na to ovo su izbori na kojim se glasa ZA, ali i izbori na kojima se glasa PROTIV. Zašto biste svojim glasom trebali poduprijeti moj tim i mene osobno? Zašto biste trebali glasati ZA? Trebali biste glasati ZA, ako Vam je stalo do poboljšanja prometa u Zagrebu! Neovisno je li riječ o rasterećenju prometnica, izgradnji novih cesta i mostova, proširenju i modernizaciji tramvajskog prijevoza ili ozbiljnom fokusu na uvođenje biciklističkih staza, moj će gradonačelnički staž biti posvećen jasnom i stručnom rješavanju ovoga gorećeg problema za građane Zagreba. Trebali biste glasati ZA, ako Vam je stalo do uspješnoga, potpuno financiranog i kvalitetnog predškolskoga odgoja! Fokusom na otvaranje novih vrtića, rasterećenje odgajateljica i odgajatelja, osiguranjem financiranja svježe i kvalitetne hrane za naše najmlađe građane, pobrinut ću se da grad Zagreb bude ne samo istinski grad prijatelj djece, nego grad koji čini sve da pomogne obiteljima stvoriti dobru bazu za ostanak u Zagrebu i Hrvatskoj. Trebali biste glasati ZA, ako napokon želite kvalitetno riješiti problem otpada u Zagrebu! Obvezujem se riješiti problem neadekvatnog upravljanja otpadom u gradu, naglašavajući važnost plaćanja otpada po količini, a ne po kvadraturi, razvrstavanja otpada s ciljem zaštite okoliša, te naposljetku rješavanja golemog problema odlagališta u Jakuševcu, koje je ne samo ruglo grada, nego i izvor potencijalne zdravstvene ugroženosti Zagrepčana i Zagrepčanki koji ondje žive. Trebali biste glasati ZA, ako Vam je interes da sve ono na što od grada imate pravo dobiti uistinu i ostvarite! To ćemo učiniti stvaranjem jasnoga sustava u sklopu strategije Pametnoga grada, u kojem će svaki stanovnik Zagreba znati koja mu prava pripadaju te koja je gradska institucija zadužena da mu ta prava ostvari. Neće više biti potrebno obijati vrata gradonačelnikova ureda niti ga povlačiti za rukav, kako biste dobili ono što ste platili i ono na što imate pravo. Trebali biste glasati ZA, na samome kraju, ako želite zajedno sa mnom i mojim timom aktivno sudjelovati u upravljanju našim gradom! Od samog ću početka svojega mandata naglasak staviti na uključivanje građana u sve faze procesa donošenja odluka. Aktiviranjem građana kroz sudjelovanje u građanskim forumima organiziranima oko specifičnih tema, njihovim djelovanjem kroz mjesne odbore i gradske četvrti, poticanjem referendumske demokracije oko konkretnih važnih gradskih pitanja, te uključivanjem građana u određivanje proračunskih prioriteta, pokazat ću da su za uspješan grad aktivni građani prednost, a ne smetnja. Zašto biste, pak trebali u nedjelju dati svoj glas meni, ako glasate PROTIV? Svoj biste glas trebali dati meni, ako ćete u nedjelju glasati PROTIV 17 godina neispunjenih obećanja Milana Bandića– od proširenja tramvajske mreže, preko izgradnje žičare do Sljemena, sanacije Jakuševca, uređenja Zagrepčanke, metroa, tunela kroz Medvednicu, pokrivanja maksimirskog stadiona, do nikad otvorenih novih vrtića i umirovljeničkih domova. Sve su to ostali pusti snovi dosadašnjega gradonačelnika, koji ih se sjeti samo mjesec dana pred izbore. Svoj biste glas trebali dati meni, ako ćete u nedjelju glasati PROTIV bahatih odluka Milana Bandića, koje nisu uzimale u obzir javne interese stanovnika, već jedino privatne interese njegovih podupiratelja. Od Cvjetnog, Britanca i podsljemenska zone jučer, do Savice danas i tko zna čega sutra, gospodin Bandić je pokazao da nema namjeru slušati one koji su najvažniji – građane i građanke. Tome treba stati na kraj. Svoj biste glas trebali dati meni, ako ćete u nedjelju glasati PROTIV nestručnosti kojom Milan Bandić pristupa rješavanju postojećih problema i ispunjavanju vlastitih (a ne gradskih) projekata. Da se u postojećoj upravi išta pita struku i profesionalce, onda nam se ne bi događali kružni tokovi na koje je nasađena još jedna fontana, ali oko kojih ne mogu proći gradski autobusi. Niti bismo imali raspad prometnoga sustava, bez ideje kako riješiti najgore prometne točke u gradu, ali zato uz pregršt „ideja“ o tome gdje postaviti sve više i više stupića, koju ulicu ugušiti prometom radi pogodovanja privatnim vlasnicima podzemnih garaža i na koji način uvjeriti građane i građanke da u gradu postoji biciklistička infrastruktura samo zato što se povuklo nekoliko stotina metara uske crvene trake, koja je opasnost za svakog tko je se usudi koristiti. Svoj biste glas trebali dati meni, ako ćete u nedjelju glasati PROTIV čovjeka koji izbore predstavlja smetnjom njegovu obavljanju posla. Odbacivanje potrebe za izborima, i za kampanjom kao njihovim sastavnim dijelom, opasno je za jačanje demokracije u Zagrebu i Hrvatskoj. Ne dozvolimo mu da obezvrjeđivanjem izbornoga procesa pasivizira birače, jer malena izlaznost pogoduje održanju stanja u kojem je on neupitni gazda. Svoj biste glas trebali dati meni, ako ćete u nedjelju glasati PROTIV ideje da nam je u 21. stoljeću uopće potreban GAZDA. Milan Bandić pokušava predstaviti svoju vladavinu Zagrebom uspješnom, ističući da je on toliko toga Zagrepčanima dao. Istina je sasvim suprotna. Sve što imamo danas, platili smo sami. Sve što je izgrađeno, izgradili smo mi. Sve što stvoreno, stvorili su građani i građanke ovoga grada. Zapitajmo se koliko je grad mogao biti bolji, koliko smo toga mogli još imati, da nije bilo Milana Bandića i njegovih netransparentnih odluka o izravnim pogodbama, nejasnih financiranja sumnjivih aktivnosti i preplaćenih radova kojima se naveliko hvali. I na kraju, svoj biste glas u nedjelju trebali dati meni, ako ste PROTIV ideje da najveći grad u Hrvatskoj vodi čovjek koji je bio u pritvoru, protiv kojeg su državne institucije digle čitav niz optužnica, čiji najbliži suradnici redovito završavaju na policijskim ispitivanjima i koji je u 17 godina vlasti stekao bogatstvo čije porijeklo ne može objasniti. Zagreb zaslužuje bolje. Zagreb treba bolje. Zagreb može bolje. U modernom, uređenom, sigurnom gradu 21. stoljeća, glavnom gradu države članice Europske unije, bilo bi dovoljno navesti razloge zbog kojih bismo trebali glasati ZA. Ti razlozi su važni, oni čine život boljim, a njihovo ostvarenje pokazatelj je uspješnosti nečijega mandata. Nažalost, mi se moramo fokusirati i na ove druge razloge – razloge PROTIV. Jer da bi projekti bili uspješni, da bi građani ostvarivali svoja prava, a grad funkcionirao kako treba, da bismo osigurali financiranje prehrane u vrtićima, udžbenika u školama i učeničkog prijevoza, da bismo izgradili nove umirovljeničke i učeničke domove, da bismo uspostavili nove kilometre biciklističkih staza, mostove i tramvajske tračnice, da bi svi dijelovi Zagreba imali vodovod i kanalizaciju, da bismo se pobrinuli za naše najugroženije, najdiskriminiranije i najsiromašnije sugrađane, moramo s vlasti skinuti onoga koji je fokusiran na stvaranje sustava ovisnih, a ne ravnopravnih i zadovoljnih građana. Zato je važno da Vi izađete na izbore u nedjelju, zato je važno da Vi svoj glas date meni i Mrak timu i zato je nužno u ovom trenutku pokazati da smo Zagreb mi, a ne on. Jer mi u nedjelju glasamo PROTIV, da bi iduće generacije mogle glasati ZA. Zajedno za promjene!