Foto: Twitter DENIS Voronenkov, ruski političar koji je pobjegao u Ukrajinu, prije samo četiri dana u intervjuu je rekao da je u opasnosti. Manje od 72 sata kasnije bio je mrtav. >> Ubijen Denis Voronenkov, ruski zastupnik koji je od Putina pobjegao u Kijev "Zbog naše osobne sigurnosti, ne možemo im reći da smo ovdje", rekao je Voronenkov kad je sa svojom suprugom sjeo s novinarima Washington Posta za intervju u luksuznom Hotelu Premier Palace u Kijevu. Voronenkov je jučer dvaput upucan u glavu usred dana, ispred istog tog hotela. Njegova supruga Maria Maksakova u suzama je identificirala njegovo tijelo. Ovaj posebno drski atentat podsjeća na posebno kaotično razdoblje devedesetih u Rusiji, ali i na nedavno ubojstvo još jednog oporbenog političara, Igora Nemcova, ispred Kremlja. Ukrajinski predsjednik Petro Porošenko samo nekoliko sati kasnije nazvao je ubojstvo "činom državnog terorizma od strane Rusije". Atentator također ubijen Samog atentatora ubio je Voronenkovljev tjelohranitelj, koji je i sam ranjen u razmjeni vatre. Ukrajinska policija još uvijek nije otkrila identitet atentatora. Glasnogovornik ruskog predsjednika Vladimira Putina, nimalo neočekivano, nazvao je optužbe o ruskoj umiješanosti "fabrikacijama". No Voronenkov, član ruske Komunističke partije, rekao je u posljednjih nekoliko tjedana i svojim prijateljima da je u opasnosti. Hakeri su pokušali upasti u njegov Twitter račun i e-mail račun njegove supruge. Također je čuo glasine da ga prisluškuju. Voronenkov pobjegao u Ukrajinu krajem prošle godine Bivši zastupnik koji je neko vrijeme bio lojalan Kremlju pobjegao je sa suprugom u Kijev prošlog listopada i iznenada postao jedan od najglasnijih Putinovih kritičara, nakon što se našao pod istragom zbog korupcije, što je uobičajena metoda obračuna Kremlja s političkim protivnicima. Voronenkov je tada otišao tako daleko da je usporedio eskalaciju nacionalizma u Rusiji s nacističkom Njemačkom. Štoviše, odrekao se ruskog državljanstva u znak protesta. Rekao da će se vratiti tek kad Putin ode Ni u intervjuu za Washington Post nije štedio vlasti u svojoj domovini: "To je potpuno amoralan sustav i u svom bijesu mogao bi pribjeći ekstremnim mjerama. Provodi se demonizacija usmjererena protiv nas. Teško je reći što će se dogoditi. Sustav je sišao s uma. Tvrde da smo izdajnici." Dodao je da će se vratiti u Rusiju "tek kad Putin ode".  Trenutno kruži više teorija o atentatu na njega, a kao mogući organizatori navode se ruske obavještajne službe, ukrajinski nacionalisti i oligarsi. Međutim, koliko god ovo ubojstvo bilo obavijeno nepoznanicama, činjenica je da je Voronenkov samo posljednji u nizu Putinovih kritičara koji je završio mrtav.  Navodno imao saznanja o kriminalu l ruske elite A kako javlja CBS News, još jedan kritičar Kremlja, Ilija Ponomarev, Voronenkov je znao previše o "nedjelima ruske elite", uključujući ilegalno krijumčarenje i pranje novca.  "Mislim da je primarni motiv bio pokazati drugima u Rusiji da će svatko tko promijeni stranu i podrži Ukrajinu biti kažnjen", izjavio je Ponomarev za CBS. Voronenkov je također svjedočio u istrazi koju vode ukrajinske službe.