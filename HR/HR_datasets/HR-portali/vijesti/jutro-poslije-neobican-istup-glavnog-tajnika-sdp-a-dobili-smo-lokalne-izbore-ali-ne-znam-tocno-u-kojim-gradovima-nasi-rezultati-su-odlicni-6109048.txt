Rezultate lokalnih izbora komentirao je za televiziju N1 glavni tajnik SDP-a Zvane Brumnić. - SDP je obranio dvije županije, imate gore sjever koji tradicionalno naginje lijevom centru, imate Istru. Ja mislim da smo lokalne izbore dobili. Sve što smo imali smo zadržali, a HDZ se još mora pokazati, rekao je Brumnić koji je, na upit novinara, rekao kako ne smatra da je njegova stranka ostvarila loš rezultat. Na zamolbu novinara da prokomentira poraz u Splitu i Dubrovniku, Brumnić je pojasnio: - Imali smo prije godinu dana problema, vidjelo se to na rezultatu. Ni novi kandidat ni lista se ne mogu izgraditi preko noći. Na pitanje novinara hoće li se nakon lokalnih izbora raspravljati o vodstvu stranke, rekao je: - Lokalni izbori odgovornost su lokalnih organizacija. Kad pogledate koje su organizacije radile četiri godine, tamo smo polučili odlične rezultate. Krapinsko-zagorska županija, Međimurska županija, Zagrebačka županija... Grad Zagreb mislim da nije bio loš rezultat, rekao je Brumnić. Komentirao je i mogućnost velike koalicije u Zagrebu. - Mislim da o tome nema razgovora. Ja ne znam što bi to u Zagrebu bila velika koalicija. Hoće li gradski zastupnici raditi za projekte koje smatraju dobrima - da, to smo i dosad radili. Ali nekome bianco dati podršku, ne. Teško da bismo mogli s HDZ-om. Mislim da se neće niti razgovarati o tome, poručio je. Plenković je sinoć jasno rekao da su prije četiri godine u prvom krugu osvojili 25 gradova, a sada 37. Imaju i 11 županija. Brumnić je to prokomentirao riječima: - Ja ne vidim da je HDZ dobio 11 županija. Na pitanje novinara da precizira koliko je SDP dobio gradova, odgovorio je: - Ne znam, ne znam potpuni broj. Tražio je novinar televizije N1 od glavnog tajnika SDP-a i da istakne gdje je njegova stranka dobila u prvom krugu, rekao je: - Tamo gdje smo bili. Konkretan broj ne znam.