Bolnice diljem Engleske u petak su prisiljene preusmjeriti sve hitne slučajeve zbog kibernetičkog napada velikih razmjera te su otkazale brojne  zakazane preglede i pozvale pacijente da u bolnice dolaze samo ako se radi o hitnim stanjima. Među 16 institucija koje su napadnute je grupa Barts Health koja upravlja glavnim londonskim bolnicama, uključujući The Royal London i St.Bartholomew's. "U tijeku je pad sustava i obustava rada u svim našim bolnicama", rekli su iz te tvrtke. "Aktivirali smo plan za hitne situacije kako bi svi naši pacijenti bili sigurni. Hitne pomoći preusmjeravamo u druge bolnice", dodali su. Britanska nacionalna agencija za borbu protiv kriminala izvijestila je da je upoznata s napadom, u Nacionalnoj zdravstvenoj službi (NHS) kažu da odgovaraju na incidente, a u ministarstvu zdravstva zasad nemaju komentara. Španjolska vlada upozorila je ranije u petak da je velik broj tvrtki pod kibernetičkim napadom virusa "ransomware" koji zaključava računala dok korisnici ne plate određeni iznos novca. Među metama napada je Telefonica, najveća nacionalna telekomunikacijska tvrtka, dok su preventivne mjere uvele energetske kompanije Iberdrola i Gas Natural. "Ransomware" je podvrsta virusa WannaCry koji dešifrira povjerljive podatke korisnika. Prema računalnim stručnjacima NHS britanski zdravstveni sustav u petak je izložen napadu "ransomwarea". Napad je ugrozio rad odjela radiologije, bazu rezultata analize patohistoloških uzoraka, telefonske sustave i funkcioniranje baze podataka o pacijentima. NHS vjeruje da virus nije uspio 'ući' u podatke pojedinih pacijenata.     