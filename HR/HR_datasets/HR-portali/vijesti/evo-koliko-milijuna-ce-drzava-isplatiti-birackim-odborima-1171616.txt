Četrdesetak milijuna kuna bruto, odnosno 20,5 milijuna kuna neto, iznosit će "trošak" rada biračkih odbora na nedjeljnim lokalnim izborima, a sredstva za pokriće izbornih troškova osiguravaju se u proračunima lokalnih jedinica. Hrvatska Vlada utvrdila je, naime, da će predsjednik i potpredsjednik biračkog odbora za svoj rad dobiti naknadu od po 350 kuna, a članovi po 300 kuna neto. Uzme li se u obzir da je svaki birački odbor, a u nedjelju ih je bilo 6.618, imao po osam članova i da svakom pripada po 300 kuna, dolazi se do iznosa od 15, 8 milijuna kuna. Kad se tome doda 4, 6 milijuna za naknade 13. 236 predsjednika i potpredsjednika biračkih odbora, dolazi se do iznosa od 20,5 milijuna kuna neto, odnosno 40-ak milijuna kuna bruto. Spomenuta naknada bit će isplaćena posebno za prvi, a posebno za drugi krug glasovanja te eventualno za treći krug, ako se dogodi da u drugom krugu izbora oba kandidata dobiju jednak broj glasova.