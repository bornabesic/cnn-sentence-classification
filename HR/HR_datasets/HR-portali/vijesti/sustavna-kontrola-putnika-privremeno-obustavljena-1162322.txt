Slovenija je samo privremeno obustavila striktnu kontrolu putnika na granici s Hrvatskom, koja je i vanjska granica Schengena, i to na podlozi vlastite sigurnosne analize, ali će mjere pojačane kontrole koje predviđa izmijenjeni schengenski zakonik i dalje provoditi, objavio je u ponedjeljak slovenski MUP u izjavi za javnost koju su prenijeli mediji. Policija je temeljem analize rizika i ocjene prilika na granici donijela odluku da privremeno obustavi sustavni nadzor onih putnika koji predstavljaju manji sigurnosni rizik, pri čemu je uvaženo načelo srazmjernosti tih mjera, naveo je u priopćenju slovenski MUP. Kako se navodi, time Slovenija ne odstupa od primjene važećih šengenskih pravila koja su i do sada predviđala mogućnost sužavanja kontrolnih mjera prema situaciji na terenu i profilu putnika. Slovenska policija objašnjava da je Ljubljana i prije upozoravala da će striktna primjena kontrole svih putnika, bez obzira jesu li europski državljani ili državljani trećih zemalja, izazvati zastoje i kolone pa će to ponoviti i u informaciji za Europsku komisiju, koju je najavio i premijer Miro Cerar, uoči sastanka koji se, prema slovenskom državnom radiju, na tu temu s predstavnicima Europske komisije može očekivati u utorak ili srijedu. "Provjera svih putnika bez logičkih izuzetaka po našoj ocjeni nije mjera koja bi bila u skladu s ciljem schengenske uredbe", naveli su u slovenskom MUP-u koji će predložiti da se za predstojeće uskršnje praznike i ubuduće od sustavne kontrole i skeniranja dokumenata izuzmu putnici u malograničnom prometu, djeca do 12 godina i maloljetne osobe s pratnjom roditelja, starije osobe na organiziranim putovanjima, učenici na ekskurzijama i slične kategorije putnika kod kojih je sigurnosni rizik zbog kojih su mjere donesene manji nego kod ostalih kategorija. Kako je u ponedjeljak objavila Slovenska tiskovna agencija STA, u Bruxellesu je danas najavljeno da će Europska komisija još ovog tjedna sazvati poseban sastanak sa stručnjacima država članica EU-a o tome kako olakšati probleme koji su se pojavili u vezi s primjenom - Cilj je predstojećeg  sastanka stručnjaka Europske komisije da se  provjerom provođenja mjera do sada, a u suradnji s nacionalnim organima država članica, iznađu najbolja rješenja koja će istodobno biti u skladu s pravnom stečevinom Europske unije, navodi Slovenska tiskovna agencija. Slovenski premijer Miro Cerar, koji danas boravi u posjetu BiH, izjavio je u nedjelju da će Slovenija i Hrvatska Europskoj komisiji zajedno predložiti odgovarajuće izmjene spornih mjera jer se stanje na granici koje su one prethodnih dana izazvale pokazalo neprihvatljivim pa je potrebno da se prilagode životu i budu srazmjerne stvarnim potrebama sigurnosne situacije. >> Pogledajte stanje na granicama! Na Bregani se na ulazak čeka i 3,5 sati! >> Putujete li u Sloveniju? Policija ima važnu obavijest 