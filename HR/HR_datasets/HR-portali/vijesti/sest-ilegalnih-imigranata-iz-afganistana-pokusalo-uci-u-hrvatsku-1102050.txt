Carinski službenici Službe za mobilne jedinice, Odjela za mobilne jedinice Zagreb, Varaždin i Osijek, u postupku kontrole putničkog i teretnog prometa, pronašli su ilegalne imigrante i oduzeli duhan. Ovlašteni carinski službenici Odjela za mobilne jedinice Osijek, u postupku kontrole putničkog i teretnog prometa, na RGP Bajakovo, prilikom ulaska u Hrvatsku i carinsko područje Zajednice (EU) zaustavili su teretno vozilo bugarskih registracijskih oznaka.  Pregledom navedenog vozila, pronašli su u tovarnom prostoru šest ilegalnih imigranata iz Afganistana, koji su zajedno s vozačem predani djelatnicima granične postaje PP Bajakovo na daljnje nadležno postupanje. Zapljena velike količine duhana  Također su obavljajući redovne mjere carinskog nadzora, ovlašteni carinski službenici Odjela za mobilne jedinice Varaždin u suradnji s policijskim službenicima PU Bjelovarsko bilogorske, Službe kriminalističke policije, u mjestu Prespa, zaustavili osobno vozilo u kojem je pronađeno 154 kilograma duhana u listu, sušenog i prešanog u blokove. Zbog počinjenja prekršaja prekršitelju je uručen prekršajni nalog te je podnesen zahtjev za naknadni obračun trošarine u ukupnom iznosu od 84.700,00 kuna. Roba i vozilo koji su predmet prekršajnog djela su oduzeti. Isto tako, dana 22. srpnja tijekom provođenja nadzora cestovnog prometa na autocesti A3, odmorište Stari Hrastovi, carinici su zaustavili osobno vozilo Mercedes E 320, njemačkih registracijskih oznaka, u kojem je pronađeno 60 kilograma sitno rezanog duhana na koji nije plaćena trošarina. Zbog počinjenja prekršaja prekršitelju je uručen prekršajni nalog u iznosu od 21.000,00 kuna te je podnesen zahtjev za naplatu trošarine u ukupnom iznosu od 33.000,00 kuna. Roba koja je predmet prekršajnog djela je oduzeta, a kao mjera osiguranja naplate trošarine privremeno je oduzeto i vozilo. 