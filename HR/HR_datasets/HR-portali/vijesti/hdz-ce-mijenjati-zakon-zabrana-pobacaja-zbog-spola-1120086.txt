“Pobačaj na zahtjev ne treba zabraniti jer se ova nepoželjna pojava ne može smanjiti zabranom, nego edukacijom. Zakon o zdravstvenim mjerama za ostvarivanje prava na slobodno odlučivanje o rađanju djece iz 1978. potrebno je osuvremeniti i regulirati pravne praznine u vezi s pobačajem koje trenutačno postoje, poput osiguravanja psihološke potpore ženi, zabrane pobačaja u svrhu odabira spola i prava na priziv savjesti.” Nije prioritet Odgovor je to koji smo dobili iz HDZ-a na pitanje o stajalištu HDZ-a o pobačaju, odnosno o tome imaju li namjeru taj zakon mijenjati. To se ključno svjetonazorsko pitanje ponovno aktiviralo kad je krenuo novi moliteljski ciklus pred hrvatskim bolnicama, a zaoštrilo se zbog skandaloznog poziva preko društvene mreže da se dođe moliti u točno zakazani termin pacijentice, što upućuje na curenje zaštićenih podataka o pacijentici. “Svaki čovjek ima svoje neotuđivo dostojanstvo te pravo na život, u skladu s člankom 21. Ustava Republike Hrvatske. Život ljudskog bića započinje začećem”, stoji također u odgovoru HDZ-a. U HDZ-u nisu željeli detaljnije govoriti o navedenim intervencijama uz objašnjenje da trenutačno to nije prioritet. HDZ je i ranije imao nekoliko pokušaja uvođenja obveznog savjetovanja za žene koje zatraže pobačaj. U svom su programu 2014. godine imali zakonsku obvezu pripreme žene u toj situaciji, i to s liječnikom, psihologom, socijalnim radnikom i svećenikom. Prof. Ante Ćorušić tada je objašnjavao da na razgovor s duhovnikom neće morati žene koje nisu vjernice. Svojedobno je sličnu inicijativu imao i dr. Andrija Hebrang. Na koji bi se način točno uvela zabrane pobačaja u svrhu odabira spola, nitko od liječnika s kojima smo razgovarali nije htio kalkulirati. – To se događa u nekim drugim kulturama, ali ne i kod nas – kaže prof. Milan Kujundžić, kako se priča, najizgledniji kandidat za novog ministra zdravlja. Ono na što neki ginekolozi upozoravaju jest da je prenatalnom analizom majčine krvi moguće utvrditi spol fetusa ranije nego što je to u većini slučajeva moguće ultrazvukom. Mnogi parovi nakon začeća zatraže kromosomsku sliku djeteta kako bi bili sigurni da nema genetskih bolesti, a fetalni DNK iz krvi majke neinvazivan je zahvat i kao takav prihvatljiviji od amniocenteze. Praksa je DNK laboratorija da spol djeteta ne utvrđuje prije 14. tjedna trudnoće, odnosno kada je već prošao zakonski rok od deset tjedana u kojem je moguć pobačaj na zahtjev. “Na to nas navode etički razlozi – saznanje o spolu ne može biti motivator za prekid trudnoće”, objašnjenje je s web stranice jednog DNK laboratorija. Pobačaj zbog spola fetusa zaista je neprihvatljiv razlog, ali je teško povjerovati i da se netko u Hrvatskoj odlučuje za pobačaj samo kako ne bi dobio, primjerice, djevojčicu. Nije to praksa, ali ima različitih ljudi koji bi mogli zloupotrijebiti kromosomske testove, mišljenja je dr. Trpimir Goluža. Protiv takve zloporabe – Ako bi se išlo isključivo na onemogućavanje takve eventualne zloporabe, onda bih takvu zakonsku odredbu podržao – govori i dr. Ratko Matijević, uz ogradu da ne zna kako je sročen novi HDZ-ov zakonski prijedlog. Na pobačaj zbog odabira spola upozoravao je Krešimir Planinić iz U ime obitelji. – Te su pojave uočene svuda u svijetu, parovi se, kada otkriju da je riječ o ženskom djetetu, odluče na pobačaj. Iako kod nas to nije česta praksa, važno je spriječiti mogućnost – kaže Planinić. >> Pogledajte kako se mole protiv pobačaja u gradovima diljem Hrvatske 1. Psihološka potpora ženi HDZ ponovno aktivira inicijativu za psihološko savjetovanje za ženu koja se odluči na pobačaj         2. Zabrana pobačaja radi odabira spola Želi se onemogućiti da se pobaci fetus samo zbog spola koji par ne želi 3. Priziv savjesti liječnika Iako je pravo na priziv savjesti liječnicima omogućeno u Zakonu o liječništvu, ta se opcija želi jasnije razraditi      – Uopće, protiv sam prava na priziv savjesti u medicini, ali kako je ta opcija u praksi zaživjela, onda sam za to da se priziv savjesti svakako treba precizno regulirati. Sada može svatko na komadiću papira napisati da se poziva na savjest i taj papirić dati svom šefu! Treba precizirati što, kada i kako se može aktivirati priziv savjesti, kao što je to definirano u vojsci. Ovako svi imaju priziv savjesti kad je u pitanju pobačaj, ali isti ginekolozi nemaju priziv savjesti kad je riječ o asistiranoj oplodnji – kaže dr. Dubravko Lepušić, ginekolog iz KBC-a Sestre milosrdnice. 