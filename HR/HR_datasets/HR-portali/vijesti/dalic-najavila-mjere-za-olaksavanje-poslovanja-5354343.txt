Ministarstvo gospodarstva za iduću godinu priprema niz mjera za poboljšanje administrativnog i regulatornog okruženja s ciljem smanjivanja prepreka poslovanja, kazala je u utorak potpredsjednica Vlade i ministrica gospodarstva, poduzetništva i obrta Martina Dalić, na radnom ručku s članovima Hrvatske udruge poslodavaca. Glavnu mjeru koja bi trebala olakšati poslovanje poduzetnicima vidi u projektu koji će, kako je rekla, biti usmjeren na sistemski pregled zakonskih propisa s ciljem analize i izrade novih, jednostavnijih odredbi. Taj pregled trebao bi, kako je kazala, smanjiti prenormiranost, ali i ponekad kontradiktorne odredbe te pitanja koja se tiču načina na koji je europska pravna stečevina prenesena u domaće zakonodavstvo. Negdje je, naime, istaknula je Dalić, ta stečevina samo nadograđena na ovdašnje pravne odredbe pa poduzetnici posluju u okruženju koje je kombinacija EU propisa i domaćih pravila naslijeđenih iz prošlih vremena. Sistemski pregled zakonodavnih propisa iznimno je složen, ali jednokratan proces i tijekom prve polovice 2017. očekuje se njegova priprema, a konkretne izmjene u trećem ili četvrtom kvartalu 2017., najavila je Dalić. Okupljenim poslodavcima rekla je da će do kraja godine njezino ministarstvo predložiti niz mjera koje se tiču olakšavanja otvaranja obrta, zdravstvenih i sanitarnih uvjeta, energetske učinkovitosti u gradnji, trgovini, posredovanju u prometu nekretninama. Pored toga, Vlada će, kako je rekla, uvesti procjenu troškova propisa, kao sastavni dio odlučivanja o novim zakonskim i podzakonskim aktima. Poduzetnici, po njezinim riječima, iduće godine mogu očekivati i internetski portal gdje će moći pisati o svojim problemima. Ministrica gospodarstva istaknula je da, usprkos brojnim pozitivnim gospodarskim trendovima, nije zadovoljna dinamikom rasta investicija i izvoza. Navela je kako je porezna reforma stanovništvu i poduzetnicima ostavila 2,5 milijardi kuna više, a državi, koja se bori s velikim javnim dugom, isto toliko novca manje. Najavila je i izmjene Zakona o strateškim investicijama u smjeru njegove veće operativnosti. Promjene će, kazala je, obuhvatiti moguće slabljenje kriterija za jamstva i depozite. Predsjednik Udruge malih i srednjih poduzetnika pri HUP-u Petar Lovrić istaknuo je da od nove Vlade očekuje smanjenje prenormiranosti, kao i donošenje zakona o prekršajnim odredbama zakona, kojim bi se ukinula mogućnost, kako je rekao, suludih represivnih članaka kojima se poduzetnici zbog bilo čega mogu kazniti s 3.000 do milijun kuna. HUP je u povodu održavanja današnjeg skupa priopćio kako pozdravlja poreznu reformu i izmjene Zakona o javnoj nabavi, uz poruku da poslodavci očekuju i druge promjene. "Ova porezna reforma donosi određeno rasterećenje gospodarstva i građana, ali ono nije dovoljno. Poduzetnici su suočeni i s nizom drugih tereta i barijera koje treba rješavati da bismo povećali konkurentnost i omogućili snažniji gospodarski rast. Očekujemo da se Vlada ozbiljnije pozabavi proračunskim rashodima. Osim što bi i dalje trebalo ograničavati njihov rast nužno je raditi i na većoj efikasnosti u raspolaganju proračunskim sredstvima" poručio je glavni direktor HUP-a Davor Majetić.