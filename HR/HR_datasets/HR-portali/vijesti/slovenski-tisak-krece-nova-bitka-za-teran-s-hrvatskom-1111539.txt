Slovenija je odlučila zaoštriti svoja upozorenja Europskoj komisiji da se u Hrvatskoj i dalje prodaje vino teran koje je kao svoj vinski brend na razini EU-a zaštitila Slovenija, piše ljubljansko "Delo", pozivajući se na izvore u slovenskom ministarstvu poljoprivrede. Teran je zaštićeno ime za vino sa slovenskog Krasa koje se proizvodi iz grožđa refošk, a i Europska komisija izjasnila se službeno da ga hrvatski vinari nakon što je Hrvatska ušla u EU više ne smiju upotrebljavati, pišu utjecajne slovenske dnevne novine. Slovenija ponovno šalje obavijest Hrvatskoj U slovenskom ministarstvu poljoprivrede, navodi "Delo", kazali su da će ponovno obavijestiti Hrvatsku da više ne smije prodavati vino pod imenom teran, no da će o tome obavijestiti i  Europsku komisiju jer dosadašnja upozorenja Zagrebu nisu dala rezultate koje su očekivali. U Hrvatskoj su se i ove godine u vrijeme uspješne turističke sezone u Istri i na području Kvarnera  prodale vrlo velike količine vina s tom oznakom iako bi prodaja hrvatskog terana nakon 30. lipnja trebala prestati, navodi "Delo". Hrvatska to vino ne bi smjela prodavati pod tim imenom od 30. lipnja ove godine jer joj je EU dala rok od tri godine nakon stupanja u članstvo da rasproda sve svoje stare zalihe terana, tvrde u Ljubljani. Riječ je o vinskom sporu s Ljubljanom koji se pojavio prije nekoliko godina, a do sada nije riješen jer obje strane brane svoju poziiciju. Bezuspješni pregovori Hrvatski eurozastupnik Ivan Jakovčić (IDS) razgovarao je u Strasbourgu prije tri godine s povjerenikom EK za poljoprivredu Philom Hoganom o slovenskoj zaštiti imena teran, te kazao da je Slovenija taj brend zaštitila prijevarom jer je zaštitila sortu iako vinske sorte  ne poznaju granice, a vino teran se tradicionalno proizvodi i u Italiji i u Hrvatskoj. Do kompromisnog rješenja o vinskom sporu sa Slovencima je pokušao preko Buxellesa i u neposrednim kontaktima doći  raniji hrvatski ministar poljoprivrede Tihomir Jakovina. No, Ljubljana odlučno izjavila da tu nema prostora za popuštanje, te da je teran slovenska vinska sorta zaštićena na razini EU-a. Hrvatska na slovensku registraciju terana nije uložila prigovor iako je to mogla učiniti i prije nego što je postala članicom EU-a, zato ga mora prestati proizvoditi, reklamirati i prodavati, a za bilo kakav kompromis je prekasno, tvrde u Ljubljani. Slovenski tisak ipak navodi da je možda posrijedi nova runda u "bitci za teran" između Hrvatske i Slovenije u Bruxellesu.