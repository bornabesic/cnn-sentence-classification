Bruna Esih ide na zagrebačke izbore i već je formirala stožer u kojem su njezini suradnici, a za zamjenike su predviđeni Krešimir Kartelo i Ana Lederer. Direktor kampanje je Igor Gerenčer, a stožer će biti smješten u samom centru grada, na uglu Frankopanske i Ilice. Kako Jutarnji doznaje, u cijeli projekt uključen je i Zlatko Hasanbegović koji se kao član HDZ-a ne želi javno eksponirati, ali navodno dolazi na mnoge sastanke i dogovore. Uostalom, u samom vrhu stožera je i Ana Lederer, bivša Hasanbegovićeva zamjenica iz Ministarstva kulture. “Bruna Esih svjesna je da će vrlo teško ući u drugi krug, ali očekuje da će imati podršku 15 posto građana. Želja joj je da nakon izbora postane ozbiljan faktor u Skupštini”, rečeno nam je iz kruga njezinih suradnika gdje se procjenjuje da bi Esih mogla dobiti više glasova od HDZ-a. Navodno ju je nedavno zvao Milijan Brkić da bude na listi HDZ-a, što je odbila. U HDZ-u su nam demantirali da je stranka ostvarila kontakte s Brunom Esih, a sve se više osjeća i nezadovoljstvo ponašanjem Zlatka Hasanbegovića. Naime, mnogi visokopozicionirani članovi HDZ-a smatraju da bivši ministar igra “na dvije stolice”, dok istovremeno stranka vrlo oprezno vuče poteze kada je riječ o kadrovima za Zagreb. Procjena je mnogih da Hasanbegović nije želio preuzeti rizik i da zato iz sjene podržava Brunu Esih, očekujući rasplet kako bi se mogao odlučiti hoće li ostati u HDZ-u ili pristupiti njezinu projektu. Hasanbegović održava i dobre odnose s Mostom, a navodno se vrlo često čuje s Grmojom. Želja je Brune Esih da s malo novca ima što atraktivniju kampanju pa će članovi stožera koristiti bicikle kako bi obišli sve gradske četvrti. Očekuje se da će u stožeru biti i Tomislav Jelić i Hasanbegovićev odvjetnik i prijatelj Tomislav Jonjić. Sada se razgovara i s povjesničarkom Andreom Feldman, što bi dalo i liberalnu notu kampanji i projektu. Krešimir Kartelo kolumnist je portala direktno.hr, a radi na Vinkovačkoj televiziji. Ana Lederer je teatrologinja, a iz vremena kada je bila intendantica HNK državna je revizija imala prigovore na poslovanje vodeće kazališne kuće u Hrvatskoj. Direktor kampanje Igor Gerenčer voditelj je projekta broda kulture i ploveće knjižare, projekta koji je naišao na veliki interes u Hrvatskoj. Suradnici Brune Esih procjenjuju da će mnogi građani, nezadovoljni velikim strankama, pa i HDZ-om, u novom projektu koji dolazi s desnice prepoznati inicijative koje očekuju u ovom trenutku i u Zagrebu.