Slovenski premijer Miro Cerar ogradio se u ponedjeljak od postupaka Joška Jorasa, slovenskog državljanina koji živi u Hrvatskoj, a već niz godina provokacijama izaziva neprilike lokalnim vlastima u općini Buje, tvrdeći da se nalazi na slovenskom teritoriju.  Na pitanje novinara što misli o tome što da je protiv Jorasa u Hrvatskoj ovih dana uložena prekršajna prijava jer je iskopao 20 metara kanala na javnom putu uz granični prijelaz Plovanija, gdje ima kuću, navodno se pokušavajući spojiti na slovenski vodovod, Cerar je kazao da Slovenija nikoga ne potiče na izazivanje incidenata. "Ako  se na granici nešto događa, u tome Slovenija kao država ne sudjeluje. Zadnje što bismo napravili je bilo kakvo izazivanje incidenata", kazao je Cerar. "Borac za slovensku južnu granicu", kako su Jorasa svojedobno nazivali slovenski mediji, za kuću je sve dozvole u vrijeme Jugoslavije dobio od hrvatskih vlasti u općini Buje, ali je nakon osamostaljenja počeo govoriti da se radi o spornom teritoriju i da granice nema jer nije sklopljen granični sporazum.  Na svoju je kuću svojedobno stavio veliki natpis "Tudi tukaj je Slovenija" (I ovdje je Slovenija) i izvjesio slovensku zastavu, u čemu ga je podržavala tada jaka Slovenska pučka stranka (SLS).  Kako su u ponedjeljak objavili slovenski mediji, nije točno da se Joras pokušava spojiti na vodovod u Sloveniji jer slovenski priključak već ima, nego želi postaviti nove cijevi jer su stare dotrajale, a to su potvrdili i u Piranskom vodovodu. 