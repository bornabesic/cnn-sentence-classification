Foto: HGSS JOŠ od 16.11. traje intenzivna potraga na Velebitu (područje Libinje, južni Velebit) za nestalim 81-godišnjakom, kojemu se nakon što je dovezao sina na paraglajding gubi svaki trag. Od tada do danas, nestalu osobu HGSS je tražio svaki dan ali na žalost bez pozitivnih rezultata. Jutros je na terenu bilo čak 250 ljudi. Na terenu se uz 206 članova HGSS-a potrazi priključilo 46 planinara, mještana i prijatelja nestalog, koji su uključeni u pretragu po sektorima. U 14.30 potraga i dalje traje. "Ljudi na terenu su visoko motivirani i radit će se do prvog traga ili pada noći kada mogućnost pronalaska na nepristupačnom i škrapovitom terenu bude minimalna. Trenutno je na terenu preko 260 ljudi, uglavnom članova HGSS-a i 50-tak članova planinarskih društava i prijatelja nestalog. Traga se po zonama redoslijedom kako su voditelji potraga izglasali na sinoćnjem konsenzusu i vjerojatnosti pronalaska nestale osobe. Pretražuju se i svi speleološki objekti i napušteni bunari, traži se sa potražnim psima, bespilotnim letjelicama i drugim raspoloživim resursima. Do 13h pretraženo je cca 350ha prostora.", objavili su iz GSS-a. Ujutro u 6,30h napravljen je kratki brifing i timovi su upućeni na teren. U pretrazi terena uz spašavatelje sudjeluje i 9 potražnih timova s psima, tri bespilotne letjelice, tim za pretragu speleoloških objekata i napuštenih bunara, a u planu je i pretraga iz zraka helikopterom HRZ-a. Na terenu se nalaze tri zapovjedna vozila, sa pripadajućim timovima i dodijeljenim im zonama potrage. Njihovim radom koordinira bazni stožer smješten u kući HGSS-a u Starigrad, Paklenici, objavili su iz GSS-a.  Nestao je prije 11 dana Podsjetimo, Josip Cindrić iz Bibinja prije desetak dana popeo se na Velebit sa svojim sinom Josipom. Josip mlađi je paraglider, a otac je s njim išao asistirati mu. Mlađi Josip je poletio i to je posljednji put da je vidio oca.  Obavijestio je HGSS, pokrenuta je potraga za ocem - ali bez uspjeha. Sredinom tjedna je objavio i nagradu od 100 tisuća kuna za onoga tko mu nađe oca. Ne zanimaju ga informacije, kaže, nego samo pronalazak.  "Nakon što sam poletio s Velebita, otac me trebao čekati na dnu. Nije ga bilo. Čekao sam, vratio se na mjesto gdje smo se rastali, ali nije ga bilo. Ni ljudi koji su ga trebali vidjeti da se spušta prema dnu, rekli su mi da ga nisu vidjeli. Ne znam što se dogodilo", rekao nam je Josip.