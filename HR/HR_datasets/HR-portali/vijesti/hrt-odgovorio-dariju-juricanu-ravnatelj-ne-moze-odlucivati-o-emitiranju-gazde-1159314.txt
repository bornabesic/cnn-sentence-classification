Vodstvo HRT-a izvijestilo je danas da je Hrvatska radiotelevizija zaprimila ponudu za otkup dokumentarnog filma 'Gazda', redatelja Darija Juričana, o usponu i problemima Ivice Todorića, i tu je ponudu proslijedilo mjerodavnim službama. Redatelj filma "Gazda"  Juričan jučer je, naime, uputio otvoreno pismu ravnatelju HRT-a Kazimiru Bačiću, u kojem ga pita zbog čega javna televizija ne želi prikazati dokumentarac "Gazda" o tranziciji, privatizaciji i korporacijama u Hrvatskoj, a dotiče se i povijesti najveće hrvatske korporacije Agrokor. Iz HRT-a u odgovoru HRT-a ističu da glavni ravnatelj HRT-a nema uredničkih ovlasti i ne može utjecati na odabir programskih sadržaja. O tome, navode iz HRT-a, odlučuju glavni urednici televizijskih programa i ravnatelj programa Hrvatske radiotelevizije. S HRT-a naglašavaju i kako postupak javne nabave za otkup djela neovisnih proizvođača još nije proveden jer je u tijeku izrada novoga pravilnika o otkupu.   'Ističemo kako će Hrvatska radiotelevizija s dužnom pozornošću razmotriti ponudu za otkup dokumentarnoga filma 'Gazda' nakon što završi izrada novoga pravilnika o otkupu i nakon što objavimo novi natječaj za otkup audiovizualnih djela nezavisnih proizvođača. Ističemo i kako Hrvatska radiotelevizija, kao javni medijski servis svih građana, tvrtku Agrokor prati već godinama u svojim radijskim i televizijskim programima, u različitim emisijama i tematskim prilozima te ne bježi od tema povezanih s njom, o čemu svjedoči i podatak da je autor filma u listopadu prošle godine gostovao u emisiji 'Nedjeljom u dva', jednoj od najgledanijih i najcitiranijih emisija javnoga medijskog servisa', zaključuje se u priopćenju HRT-a. Redatelj filma 'Gazda' Juričan u otvorenom pismu ravnatelju HRT-a Bačiću, uz upit zbog čega javna televizija ne želi prikazati dokumentarac 'Gazda' naveo je kako je riječ o "filmu koji se dotiče i povijesti koncerna Agrokor, trenutno najvažnije teme u ovoj zemlji". Ustvrdio je i da ga "zanima zašto hrvatski gledatelji nemaju pravo pogledati taj film, pa čak niti doznati zašto ga HRT ne želi prikazati'. Juričan je izrazio nadu da će film biti uvršten u program HRT-a te napomenuo da je rađen javnim novcem i u javnom interesu. 'Sam predsjednik Hrvatskog sabora Božo Petrov po gledanju filma izjavio je kako je 'film edukativan i da bi ga svatko trebao vidjeti'. Vi ste taj, gospodine Bačiću, koji treba omogućiti da hrvatsko gledateljstvo pogleda taj film. Podsjećam da Vam je ponuda za prikazivanje Gazde poslana prije više od dva tjedna, a u međusobnoj komunikaciji potvrđeno je da ste ponudu dobili', naveo je Juričan. >> Redatelj filma Gazda: Država se neće naplatiti od Todorića za otok, on traži način da im plati kompenzacijom >> Moramo li svi kihnuti ako je gazda prehlađen? 