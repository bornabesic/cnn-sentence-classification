Centrist Emmanuel Macron izabran je u nedjelju u drugom krugu za novog predsjednika Francuske, pobijedivši uvjerljivo Marine Le Pen, ekstremno desnu političarku koja je prijetila izvući Francusku iz Europske unije, pokazale su prve projekcije. Odmah po zatvaranju birališta u 20.00 sati, prve projekcije pokazale su da je Macron dobio oko 65 posto glasova, a čelnica Nacionalne fronte oko 35 posto, što je veća razlika nego su bilježile predizborne ankete. Emmanuel Macron (39), bivši bankar koji je bio i dvije godine ministar gospodarstva, postat će najmlađi predsjednik u povijesti Francuske od Napoleona. Bit će to veliko olakšanje, ocjenjuje Reuters, za zemlje Europske unije koje su strahovale od još jednog populističkog naleta, nakon Brexita i pobjede Donalda Trumpa u SAD-u. Unatoč uvjerljivoj pobjedi, radi se o rekordnom rezultatu za Nacionalnu frontu, protuimigrantsku, protuglobalizacijsku  i protueuropsku stranku. Rezultat Le Pen (48) vjerojatno će u konačnici biti i dvostruko bolji nego onaj njezina oca, Jean-Marie Le Pena, koji je ostvario 2002. kada ga je u drugom krugu izbora pobijedio Jacques Chirac. Čelnica francuske Nacionalne fronte Marine Le Pen u nedjelju navečer nakon objave prvih projekcija razgovarala je telefonski s novoizabranim francuskim predsjednikom Emmanuelom Macronom i čestitala mu na pobjedi, zaželjevši mu uspjeh pred brojnim izazovima. Izvori bliski Macronu kažu da su on i Le Pen "kratko i srdačno" razgovarali. Marine Le Pen rekla je da su Francuzi izabrali kontinuitet, a rezultat svoje stranke pozdravila je kao "povijesni". Nacionalna fronta je "prva oporbena snaga", rekla je Le Pen u kratkoj izjavi. Macron je, kako su pokazale prve procjene, pobijedio s oko 65 posto naspram 35 posto koliko je dobila Le Pen. "Bit ću na čelu bitke" na parlamentarnim izborima 11. i 18. lipnja, najavila je. Francuski predsjednik na odlasku Francois Hollande uputio je u nedjelju navečer "srdačne čestitke" svom budućem nasljedniku i bivšem ministru gospodarstva Emmanuelu Macronu na "velikoj pobjedi" u utrci s kandidatkinjom krajnje desnice Marine Le Pen, priopćila je Elizejska palača. "Nazvao sam večeras Emmanuela Macrona i uputio mu srdačne čestitke na izboru za predsjednika Republike", rekao je predsjednik na odlasku, navodi se u priopćenju iz predsjedničke palače. Ubrzo nakon objave prvih procjena po kojima je Emmanuel Macron pobijedio na francuskim predsjedničkim izborima, prve čestitke stigle su mu iz Njemačke, Velike Britanije i Europske unije, javile su u nedjelju navečer agencije. Glasnogovornik njemačke kancelarke Angele Merkel, Steffen Seibert čestitao je Macronu na Twitteru istaknuvši da je "vaša pobjeda pobjeda snažne ujedinjene Europe i francusko-njemačkog prijateljstva". Njemački ministar vanjskih poslova Sigmar Gabriel izrazio je zadovoljstvo zbog Macronove pobjede ocijenivši da će Francuska tako ostati "u srcu Europe". "Francuska je bila, jest i bit će u srcu Europe" nakon uspjeha kandidata centra u natjecanju s kandidatkinjom Nacionalne fronte (krajnja desnica) Marine Le Pen, poručio je socijaldemokratski čelnik putem Twittera. Glasnogovornik britanske premijerke Therese May uputio je "srdačne čestitke" Emmanuelu Macronu.  Francuzi su izabrali "europsku budućnost", istaknuo je predsjednik Europske komisije Jean-Claude Juncker u čestitci Macronu na Twitteru. "Sretan što su Francuzi izabrali europsku budućnost", objavio je Juncker na društvenoj mreži, a predsjednik Europskog vijeća, Donald Tusk izrazio je zadovoljstvo što su se Francuzi odlučili za "Slobodu, jednakost i bratstvo". Predsjednik hrvatske vlade Andrej Plenković ocijenio je u nedjelju navečer kako je pobjeda Emanuela Macrona na francuskim predsjedničkim izborima dobra za Francusku, Europu i Hrvatsku, ali je i upozorio kako francuski predsjednički izbori pokazuju trend porasta populističkih stranaka te da je taj trend vidljiv i u Hrvatskoj. "Pretpostavljam da će Macron pobijediti a pobjeda Macrona je dobra za Francusku, Europu pa i Hrvatsku", izjavio je Plenković u nedjelju navečer novinarima u Splitu prije no što su bile objavljene prve projekcije koje su pokazale da je Macron dobio oko 65 posto glasova a čelnica Nacionalne fronte Marine Le Pen oko 35 posto. Po Plenkovićevim riječima, izvjesno je kako rezultati ovih predsjedničkih izbora u Francuskoj neće biti kao oni 2002. kada je Jacques Chirac pobijedio omjerom 80:20 posto protukandidata Jean-Marie Le Pena, oca sadašnje Macronove protukandidatkinje Marine Le Pen. "To je pitanje o kojem svi moramo voditi računa kako bismo odgovorno tražili rješenja na nacionalnoj, europskoj i globalnoj razni," dodao je Plenković. Ovi izbori u Francuskoj, smatra on, simboliziraju trend koji postoji u brojnim europskim zemljama ali i šire a to je rast populističkih stranaka. "Za mene je ono čemu smo nedavno svjedočili u Hrvatskoj u biti, ne bih rekao bitka, ali jedna prilika za fino razabrati tko su ozbiljne i odgovorne stranke, a tko su stranke koje imaju prosvjednu logiku. Tu je ključ", rekao je Plenković, odgovarajući na novinarska pitanja u Splitu nakon predstavljanja HDZ-ovih kandidata Splitsko-dalmatinske županije za predstojeće lokalne izbore. Želite li da hrvatskim institucijama upravljaju oni koji imaju široku bazu kadrova, potrebne filtere i donose odluke, ili "oni koji su vrlo propusni i čija je logika, nažalost, u većem dijelu rušilačka", upitao je premijer Plenković.     