U Novinarskom domu u 11 sati započela je konferencija za novinare Ekspertne skupine Cjelovite kurikularne reforme predvođena bivšim voditeljem Ekspertne radne skupine Borisom Jokićem. Na samom početku Jokić je zahvalio još jednom svima na podršci koju su pružili kurikularnoj reformi. – Htjeli bismo se zahvaliti još jednom svima koji su radili s nama, svim građanima koji su nam dali podršku u procesu. Ovdje se radi o demokratskom procesu u kojem je puno ljudi moglo reći što misli o tome – kazao je Boris Jokić. Jokić je kazao i da prihvaća razrješenje ministra Šustara. – Želimo naglasiti da prihvaćamo razrješenje ministra Šustara, i ovo nije vezano uz osobne obračune – kazao je. Predstavljajući rezultate rada na kurikularnoj reformi, naglasio je da je na njoj radilo 470 ljudi i 280 konzultanata iz škola. – Od prvog sastanka s ministrom Šustarom zagovaramo mogućnost proširenja Ekspertne skupine. Nije nam bio cilj zadržati nas kao kompaktnu cjelinu, nego što učinkovitije obaviti zadatke. Naglašavamo da smo se nakon 1.6., tj. prosvjeda u Zagrebu, i 31.5. – sastanka s predsjednicom, obratili predsjednici s voljom da se nastavi dijalog. Nije bilo nikakvog dogovaranja i nagovaranja da mi nastavimo s poslom. Ministarstvu smo pak predložili i dokumente za nastavak rada, i nakon razrješenja objavili sve dokumente na našim mrežnim stranicama – kazao je Jokić.  Objasnio je i zašto su zatražili razrješenje Ekspertne radne skupine. Jedan od glavnih razloga je taj što Hrvatska nema preduvjete za uvođenje kurikularne reforme u škole. – Ovo je djelo u koje smo uložili profesionalni i osobni život. Nikada ne bi odstupili da nismo bili primorani odstupiti, ne zbog snažnih pritisaka, nego zbog kompromitacije onoga što smo htjeli napraviti. Prvo, Republika Hrvatska nije pristupila izradi zakonskog okvira koji bi uopće omogućio uvođenje kurikuluma u škole. Dakle, kurikulume nije niti moguće uvesti u škole u ovom trenutku. Izrada normativnog okvira je preduvjet funkcioniranja države i obrazovanja. Činjenica je da se ovaj proces nije mogao nastaviti. Na to smo pozivali i prošlu i novu Vladu. Drugi je razlog nepostojanje sredstava i projekata koji bi izvlačili novac iz EU fondova – otkrio je Jokić. – Mi kao osobe nismo mogli drugo, nego pokušati dobiti odgovore na ova pitanja – ide li ova zemlja u tu reformu, kada, ima li novca za provođenje reforme, ima li zakonski okvir, ima li Hrvatska šanse da kao društvo krene u provođenje ove reforme? Na ta pitanja nismo dobili odgovore – otkrio je Jokić. Rekao je i da su i on i članovi Ekspertne radne skupine nakon intenzivnijeg pojavljivanja u medijima od kojih su neki prenosili neistine dobivali prijetnje fizičkim napadima.  – Prvog travnja u prostorije radne skupine došla je jedna osoba i prijetila, tada su tamo bili pripravnici. Tražili smo od policije povećanje sigurnosti. Reakcije na to nije bilo. Na određenim portalima se zaziva na to da se na nas reagira, čak i do toga da su neki prijetili metkom – dodao je. Na kraju je zaključio da Hrvatska treba reformu, da ju može i treba izvesti. – Izvest će je uz nas ili bez nas. Hrvatskoj treba ova reforma. Od početka je bila samo jedna iskrena želja, a to je da je ovo jedan iskren pokušaj poboljšanja odgoja naše djece – kazao je Jokić i konstatirao da je njihov rad bio "iskren, stručan i sa dobrim namjerama".  >>Jokić: Neću u politiku, nisam za igre 