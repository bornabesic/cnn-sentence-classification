Foto: FAH AMERIČKI State Department izdao je upozorenje za sve Amerikance koji planiraju putovati u Europu, osobito za vrijeme sezone blagdana i vezanih događaja. Amerikance se upozorava na povišeni stupanj rizika od terorističkih napada diljem Europe. "Državljani SAD-a trebaju biti osobito oprezni na blagdanskim festivalima, događajima, sajmovima i slično", ističe se. "Amerikanci također moraju biti svjesni mogućnosti napada od strane simpatizera ekstremista ili samoradikaliziranih ekstremista, koji bi u tom periodu mogli izvesti napad, a sve to bez ikakvih znakova upozorenja. Teroristi se mogu koristiti nizom taktika i metoda pri vršenju napada, a to uključuje konvencionalno i nekonvencionalno oružje te napade na službene i civilne mete", navodi se. Podsjetimo, njemačka policija objavila je da je u napadu kamionom na božićni sajam u Berlinu poginulo dvanaestero ljudi, a najmanje 48 je ozlijeđeno, od kojih neki teže. Napad se dogodio u ponedjeljak navečer, u vrijeme kada se najviše ljudi okupilo pored tradicionalnih štandova s božićnim proizvodima, hranom i pićem.