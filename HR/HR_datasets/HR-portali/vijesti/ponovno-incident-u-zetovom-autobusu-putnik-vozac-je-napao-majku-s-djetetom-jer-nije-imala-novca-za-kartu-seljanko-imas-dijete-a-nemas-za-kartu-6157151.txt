Na liniji ZET-ovog autobusa 268 koji vozi na relaciji Zagreb - Velika Gorica i obrnuto svako malo događaju se incidenti, uglavnom od strane vozača. Jedna od scena s kakvima se putnici susreću gotovo na dnevnoj bazi dogodila se i jučer. Naime, vozač autobusa ovog je puta napao ženu s djetetom u kolicima jer nije imala novca za kartu. Incident je na Facebooku opisao putnik koji je ženi priskočio u pomoć. 'Ovaj nečovjek, vozač zetovog busa na relaciji V. Gorica - Gl. kolodvor linija 268 na stanici Sv. Klara (kod benzinske) oko 17:40 napao je ženu s djetetom u kolicima jer nije imala kartu, žena je izjavila da nema za kartu na što je dotični gospodin izašao van svog onog prostora i stao kao šerif iz western filmova govoreći da neće krenut dok ne kupi kartu, pritom je nagradivši s salvom uvreda između ostalog 'SELJANKA IMAŠ DIJETE NEMAŠ ZA KARTU', napisao je Zagrepčanin koji je na svom profilu objavio i fotografiju vozača. On i nekolicina putnika potom se ponudila da kupe kartu gospođi, na što je vozač i dalje neukusno i krajnje degutantno nastavio s uvredama. - Kad sam ga upitao kako bi bilo da neko tako njegovoj kćeri govori i tako postupa prema njoj odgovorio je da on to može - napisao je putnik i dodao kako ga je potom krenuo uslikati, a vozač ga je upitao s kojim pravom ga slika i rekao mu da time neće ništa postići jer je on 'siguran'. - Nakon što sam izašao iz busa htjevši snimiti tablicu, on je s busom krenuo prema meni i doslovno me busom odgurivao... možda netko ima snimak od dotičnih putnika pa ćete sve vidjet uskoro! Molim sve prijatelje da podijele sliku dotičnog HEROJA da se vidi jer to mu služi na čast!! Hvala! - napisao je mladić koji je odlučio krenuti u rat s bezobraznim vozačima. Njegova objava na Facebooku zaradila je mnoštvo lajkova i komentara, no bilo je i onih koji su mu i prijetili. Iz ZET-a su kazali kako su nakon dojave o incidentu pokrenuli internu istragu te kako se ispričavaju ako je incident njihova krivnja.