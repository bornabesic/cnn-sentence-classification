Foto: Screenshot JUVENTUS je izgubio rekordno sedmo finale Lige prvaka, te peto zaredom. Ni nakon 21 godine Stara dama nije uspjela stići do trećeg naslova europskog prvaka, a sinoć je ponovno bila na korak ali je pobijedio Real s 4:1 u Cardiffu i još jednom srušio njene snove.  Velikan iz Torina ima rekordna službena 33. Scudetta, već šest sezona dominira talijanskim prvenstvom, a tri godine uzastopno stigao je i do duple krune uz osvojen Kup.  Međutim, dok briljira na Apeninima, u Europi ne uspijeva napraviti iskorak, pa su njegov novi poraz u finalu poput voleja dočekali talijanski navijači ostalih klubova i urnebesnom pjesmom nastavili likovati zbog njegovog novog posrtaja.  Navijači ostalih talijanskih klubova već desetljećima tvrde kako Juve dominira prvenstvom zbog suradnje sa sucima, zbog čega je 2006. nakon afere Calciopoli i izbačen u Serie B. Međutim, vratio se i ponovno zauzeo mjesto apsolutnog kralja Serie A, što se nikako ne sviđa tifosima Milana, Intera, Rome, Lazija, Napolija, Fiorentine, Torina... Zanimljivo, među navijačima, koji na videu nose dresove talijanskih klubova i sudaca, izdvaja se i onaj Hrvatske, dok jedan akter nosi i dres Milana s brojem 10 Zvonimira Bobana. Dio pjesme, koja se zove "Rubentino" (igra riječi od Juventino - "Lopov Juventino"), glasi ovako... "U povijesti si poraza. Završen, završen je tvoj san. Htio si tripletu i nisi uspio. Samo te podsjećam nakon sinoćnjeg prebijanja  - Torino je glavni u gradu. Žao mi je, nećeš slaviti Torinom, slave oni u Španjolskoj s Florentinom. Ti, koji u Italiji si lopov,, u Europi ne možeš ništa protiv Reala. U Europi si luzer, mrzi te cijela Italija. Koliko Scudetta zapravo imaš? Oni osvajaju Ligu prvaka, ti plačeš, a ja se smijem. Izgubili ste finala koliko ih je Milan dobio. Gotovo je, gotovo, završen je tvoj blijedi san. Želio si tripletu, ali nisi uspio".