Samo par dana nakon što je USKOK podigao drugu optužnicu protiv Božidara Kalmeta zbog počinjenja kaznenog djela zlouporabe položaja i ovlasti radi naručivanja filma „Prometna renesansa Hrvatske“, nakon što mu je zagrebački Županijski sud potvrdio optužnicu u slučaju Remorker, zadarski gradonačelnik dobio je dug i gromoglasan pljesak na svečanoj sjednici Gradskog vijeća u povodu Dana grada Zadra. Nakon što mu je dugo pljeskala cijela dvorana, Kalmeta je održao prigodan govor u kojem je podsjetio na sve projekte koji su ostvareni tijekom 25 godina koliko HDZ upravlja gradom – autocesta, brza cesta, Luka Gaženica, Sveučilište, Sportski centar Višnjik, Muzej antičkog stakla Kneževa palača i najavio gradnju Centra za mlade i mnoge druge projekte koji će se financirati novcem iz EU fondova. Zadar je, naime, jedan od gradova koji je na temelju izrađene Strategije razvoja urbanog područja do 2020. godine dobio na raspolaganje 35 milijuna eura za financiranje niza komunalnih, društvenih i gospodarskih projekata. Istaknuo je da je snaga Zadra u zajedništvu svih građana i rekao da je cijelo vrijeme svjestan da gradonačelnik bez građana ne znači ništa. To zajedništvo se opet očitovalo kroz pljesak potpore prvom čovjeku grada, koji su Zadrani još jedino uputili generalu Anti Gotovini. Na novinarsko pitanje jesu li njegove optužnice teret za grad Zadar, Kalmeta je odgovorio da nisu teret gradu, već njegova osobna stvar i od toga ne bježi, ali isto tako vjeruje da grad vodi odlučno i efikasno te da je sa suradnicima „vjetar u leđa svim projektima“.