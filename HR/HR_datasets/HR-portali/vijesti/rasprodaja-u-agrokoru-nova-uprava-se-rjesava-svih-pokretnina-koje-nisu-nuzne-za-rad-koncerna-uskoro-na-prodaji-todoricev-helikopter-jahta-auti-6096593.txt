Makar gotovo na simboličnoj razini, u ponedjeljak u Agrokoru počinje proces rješavanja imovine koja nije neophodna za poslovanje tvrtke prodajom luksuznih jahti, helikoptera i automobila. Nakon što je Martina Dalić, potpredsjednica Vlade, prije par dana ustvrdila kako smatra da bi Agrokor, u kontekstu kreiranja dodatne likvidnosti, trebao početi prodavati imovinu koja nije potrebna za poslovanje proizvodnih i maloprodajnih kompanija, uputili smo upit uredu izvanrednog upravitelja o tome razmatraju li mogućnost prodaje tvrtki koje nisu u tom segmentu poslovanja, kao i nekretnina i pokretnina Agrokora i njegovih tvrtki, te smo dobili odgovor koji upućuje na to da taj proces počinje prodajom pokretnina. “U ovom trenutku izvanredna uprava Agrokora razmatra prije svega prodaju pokretnina koje nisu neophodne za poslovanje Agrokora d.d. i operativnih kompanija u sustavu Agrokora. Kao prvi korak, izvanredna uprava Agrokor d.d. priprema javni poziv za prikupljanje iskaza interesa potencijalnih kupaca moguće zainteresiranih za kupnju helikoptera i jahte koji su u vlasništvu Agrokora d.d., koji će biti objavljen sljedeći tjedan. Također, izvanredna uprava radi na smanjivanju voznog parka Agrokora d.d. te se u kontaktu s leasing kućama rješava pitanje najluksuznijih automobila iz tog voznog parka, prije svega marki Mercedes, Range Rover i Audi, koji nisu neophodni za poslovanje kompanije”, glasi odgovor koji smo dobili od izvanredne uprave Agrokora. Napominju da će se “sve prodaje provoditi u skladu sa Zakonom o postupku izvanredne uprave u trgovačkim društvima od sistemskog značaja za RH te u skladu s jasnim pravilima koja garantiraju maksimalnu otvorenost procesa, a koja će biti objavljena na web stranicama kompanije”. Kao prve pokretnine za koje će se objaviti javni poziv naći će se, neslužbeno doznajemo, motorna jahta Riva 85 Opera, dužine 23,86 metara, s godinom proizvodnje 2006., te helikopter Bell 427 VFR, godine proizvodnje 2006. Kada je u pitanju smanjenje broja automobila u koncernu, radi se o više auta modela Audi A8, Mercedesima S 600 i GLS, Range Roveru, te drugim automobilima, a na koncu tog procesa vozni park Agrokora trebao bi se smanjiti za 60 posto, kada svi dogovori s leasing kućama, koji su u tijeku, budu gotovi. Neslužbeno se moglo doznati i da će se nakon prodaje pokretnina, u dogledno vrijeme, kada se za to steknu uvjeti, krenuti u prodaju nekretnina za koje se procijeni da nisu potrebne za poslovanje koncerna i njegovih kompanija, a nakon toga i u eventualnu prodaju tvrtki koje ne pripadaju portfelju proizvodnih, prerađivačkih i maloprodajnih poduzeća. Jednako tako se može doznati da bi se od prodaje jahte i helikoptera mogao uprihoditi prvi milijun eura od prodaje imovine, što je sukladno i zakonskim propisima o prodaji imovine Agrokora. Naime, Zakon o postupku izvanredne uprave nad tvrtkama od sistemskog značaja (lex Agrokor) u članku 12 stavku 8 navodi kako “izvanredni povjerenik ne može bez suglasnosti vjerovničkog vijeća donijeti odluku niti poduzimati radnje s ciljem raspolaganja nekretninama dužnika, dionicama ili udjelima u ovisnim i ostalim društvima te prijenosa gospodarske cjeline, ako vrijednost prelazi 3,500.000,00 kuna”. U tom se članku ne spominju pokretnine, pa se može zaključiti da izvanredni povjerenik može sam donijeti odluku o prodaji pokretnina ukupno vrijednih više od 3,5 milijuna kuna. Stoga se prodaji pokretnina može pristupiti na način koji je brži u odnosu na ostalu imovinu jer se za prodaju nekretnina i druge vrste imovine za iznos veći od 3,5 milijuna kuna mora tražiti suglasnost Vijeća vjerovnika. Doduše, može se pretpostaviti da će Vijeće vjerovnika blagonaklono gledati na prodaju one imovine koja nije “produktivna” i koja ne pridonosi produktivnosti Agrokora i njegovih tvrtki, pogotovo u situaciji kada je koncernu potrebna svaka kuna za redovito poslovanje, a poslije, nakon postupka izvanredne uprave, i za vraćanje starih dugova i kreditnih obveza. Ipak, jasno je da će za prodaju skupljih i većih nekretnina i dionica tvrtki u vlasništvu Agrokora trebati mnogo više vremena jer se radi i o potezima koji bi trebali biti sastavni dio Plana restrukturiranja, kojeg treba potvrditi Vijeće vjerovnika. No, za početak iz Agrokora očito, i na simboličkoj razini, žele poslati poruku da se kreće u racionalnije i odgovornije poslovanje u okviru koncerna.