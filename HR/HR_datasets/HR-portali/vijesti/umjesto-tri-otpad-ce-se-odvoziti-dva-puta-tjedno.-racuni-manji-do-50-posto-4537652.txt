Ako je suditi prema najavama Zagrebačkog holdinga i gradske uprave, više od 90 posto Zagrepčana u rujnu bi trebalo dobiti niže račune za odvoz miješanog komunalnog otpada. Kako doznaje Jutarnji, niže račune građanima će se omogućiti na način da Čistoća smanji odvoz otpada na području cijelog grada u odnosu na dosadašnji raspored, a što će prema nekim procjenama dovesti do prilično velike uštede. Prema dokumentima koje smo dobili na uvid, u 84 posto grada odvoz će, umjesto dosadašnja tri puta, obavljati dva puta tjedno što bi prema nekim izračunima trebalo smanjiti račune za prosječno 30 posto. To znači da ukoliko su građani primjerice odvoz smeća plaćali 100 kuna, u rujnu bi ga trebali plaćati 70 kuna. U 7 posto grada odvoz će se umjesto dosadašnja dva puta obavljati tek jednom što bi trebalo smanjiti račune za 50 posto, dok će raspored odvoza smeća u 9 posto grada ostati na dosadašnjoj razini odnosno tri puta tjedno. Tih 9 posto odnosi se uglavnom na centar grada. - Obavijest o promjeni rasporeda odvoza građani će dobiti uz mjesečne račune Zagrebačkog holdinga - kažu naši sugovornici iz ove gradske komunalne megatvrtke. Vrlo je jasna namjera Holdinga i Grada zbog čega se ide u ovakvu novost oko smanjenja broja odvoza smeća na tjednoj razini. Budući da sortiranje otpada među građanima nije u potpunosti zaživjelo, u Gradu smatraju kako će smanjenjem broja tjednih odvoza smeća, natjerati građane da više razvrstavaju otpad. - Naravno da smanjenje odvoza implicira važnost odvojenog sakupljanja otpada. Ovim potezom želimo pozvati građane da smanje količinu miješanog komunalnog otpada tako da papir, staklo, plastiku i tekstil odvajaju u spremnike za odvojeno prikupljanje otpada na javnim površinama – kaže naš sugovornik u Gradu. Iako se smanjenje Holdingovih računa u vrijeme kada se ulazi u razdoblje neslužbene predizborne kampanje za lokalne izbore koji su na rasporedu sljedeće godine može protumačiti i kao jedan od aduta gradonačelnika Milana Bandića, naš sugovornik iz gradske uprave napominje kako se na taj način može protumačiti svaka odluka koja ide u koristi građana. - Ovim potezom želimo motivirati građane na odgovornije ponašanje, a smanjenjem računa želimo motivirati i sve one koji dosad to nisu činili, da počnu razvrstavati otpad - kaže. Više kontejnera Ukoliko se građani toga ne budu pridržavali, već sav otpad budu ubacivali u obične kontejnere, moguće su scene od prije nekoliko godina kada je cijeli grad bio zatrpan smećem. Osim toga, građani su u više navrata tražili uvođenje više kontejnera za plastiku, papir, staklo i tekstil kako bi im bili nadohvat ruke, a ne u susjednom kvartu.             Od 1.8. na stranicama Čistoće bit će objavljen detaljan plan odvoza smeća po četvrtima u kojem će građani moći provjeriti nalazili se njihova ulica među izuzecima s brojem odvoza ili danima odvoza Donji Grad utorak, četvrtak i subota Gornji Grad Medveščak srijeda, subota  Trnje utorak i petak Maksimir ponedjeljak i četvrtak Peščenica- Žitnjak utorak i petak Novi Zagreb Istok i zapad  utorak i petak Trešnjevka Sjever srijeda i subota Trešnjevka Jug utorak i petak Črnomerec srijeda i subota Gornja i Donja Dubrava ponedjeljak i četvrtak Stenjevec srijeda i subota Podsused Vrapče srijeda i subota Podsljeme  ponedjeljak i četvrtak Sesvete ponedjeljak i četvrtak Brezovica  utorak i petak