Od posljednjeg javnog pojavljivanja nove Prve dame Amerike prošlo je 12 dana. Prema pisanju CNN-a, Melania Trump zadnji je put viđena 21. siječnja kada je u društvu supruga nazočila misi u Nacionalnoj katedrali u Washingtonu. Već sljedećeg dana, na 12. godišnjicu braka, otišla je u New York kako bi bila uz sina Barrona koji tamo pohađa školu. Glasnogovornica prve dame Amerike za CNN je izjavila kako će Melania zbog roditeljskih obveza narednih tjedana živjeti na relaciji New York - Washington, i kako se svima u Washingtonu zahvaljuje na prekrasnoj dobrodošlici koju su joj pripremili.   REUTERS     Također, glasnogovornica je demantirala glasine da gospođa Trump neće uopće preseliti u Washington te je potvrđeno da će se po završetku školske godine doseliti i pridružiti svom suprugu u Bijeloj kući. - Formalne obveze koje titula Prve dame nosi sa sobom ionako su trenutno u stanju mirovanja – objasnili su izvori iz Bijele kuće CNN-u. Sam predsjednik je prije nekoliko dana za New York Times izjavio kako će mu se supruga i sin ubrzo trajno pridružiti, a do tog trenutka u Bijeloj kući provodit će vikende. Ipak, nakon gotovo dva tjedna Melanijinog izbivanja, očekuje se da će se obitelj ovog vikenda okupiti u Trumpovom resortu Mar-a-Lago na Floridi.