– Neće se odraziti jer mita nije bilo – kazao je jučer Ivo Sanader komentirajući novu pravnu zavrzlamu koja je u Mađarskoj nastala oko Zsolta Tamasa Hernadija, šefa MOL-a, u Hrvatskoj optuženog da je Sanaderu dao 10 milijuna eura mita kako bi MOL preuzeo upravljačka prava nad Inom iako na to nije imao pravo. Nezakonita optužnica Naime, iako su Hernadijevi mađarski odvjetnici tvrdili da je Hernadi u Mađarskoj oslobođen optužbi za koje se tereti u Hrvatskoj i da mu se zbog toga ne može suditi u Hrvatskoj, jer se radi o res iudicata, odnosno već presuđenoj stvari, ispostavilo se da to nije točno. Odnosno ispostavilo se da su Hernadijevi mađarski odvjetnici obmanjivali i mađarsku i hrvatsku javnost tvrdeći da je on oslobođen optužbi za pronevjeru i prijevaru, dok je u stvari sud zbog nezakonite optužnice obustavio kazneni progon protiv Hernadija. A optužnica je, po tumačenju mađarskog Prizivnog suda, nezakonita jer je prijavu protiv Hernadija 2014. podnijela Ilona Banhegyi, jedna od dioničarki MOL-a. Tužila ga je zbog prijevare i pronevjere te davanja mita u međunarodnom odnosu zbog izgubljene dobiti od 78.000 eura. No Prizivni sud zauzeo je stav da je dio optužbe koji se odnosi na mito u međunarodnom odnosu nezakonit jer tužiteljica nije oštećena pa nije ni imala pravo podnijeti takvu tužbu. Ta prijava, koja je rezultirala optužnicom protiv Hernadija i suđenjem u Mađarskoj, u DORH-u je od početka doživljavana kao Hernadijev manevar da izbjegne suđenje u Hrvatskoj. No sve da je Hernadi u Mađarskoj i pravomoćno oslobođen po toj tužbi, to ne znači da mu se u Hrvatskoj ne bi sudilo. Naime, Hrvatska Mađarskoj nikada nije ustupila Hernadijev kazneni progon, a nakon što mu je Mađarska, kako su objasnili više puta, zbog zaštite svojih nacionalnih interesa odbila uručiti hrvatski sudski poziv i ispitati ga, zagrebački Županijski sud odlučio je da će mu se suditi u odsutnosti. Suđenje je počelo u veljači lani i zapelo je već na prvoj raspravi jer je Hernadijeva obrana tražila da se spis prevede na mađarski. Sud je taj zahtjev odbio, obrana se žalila Vrhovnom sudu koji već godinu dana nije u stanju odlučiti o tom zahtjevu. U međuvremenu je Ustavni sud ukinuo pravomoćnu presudu Sanaderu za afere Hypo i Ina-MOL pa je odlučeno da će se taj spis pripojiti Hernadijevu. No ni tako objedinjeno suđenje ne može početi dok Vrhovni sud ne odluči hoće li se spis prevesti na mađarski ili ne. Hrvatska je za Hernadijem raspisala i crvenu Interpolovu tjeralicu i europski uhidbeni nalog (EUN). Mađarska strana šuti I jedno i drugo još je na snazi iako je Hernadi uspio u dva navrata isposlovati da tjeralica na stranicama Interpola ne bude vidljiva. Uspio je isposlovati i da po EUN-u ne bude uhićen u Njemačkoj i Austriji jer je mađarsko ministarstvo pravosuđa tvrdilo da je on u Mađarskoj oslobođen optužbi pa mu Hrvatska ne može suditi. Kako se to pokazalo netočnim, bit će zanimljivo vidjeti što će se dalje s Hernadijem događati, odnosno hoće li i dalje kao i do sada nesmetano putovati, hrvatskom EUN-u usprkos. Mađarska Vlada i MOL jučer najnoviji obrat oko Hernadija nisu htjeli komentirati, a do zaključenja ovog broja nije se oglasio ni njegov mađarski odvjetnik.  >> Hernadi više nije na crvenoj Interpolovoj tjeralici