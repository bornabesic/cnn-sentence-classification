Potpredsjednik Vlade Božo Petrov rekao je za Dnevnik HRT-a da je Most, ako ne dođe do promjene, spreman izaći iz Vlade. 'Vlada je stabilna i opstat će, imamo većinu, a preslagivanja neće biti. Ne bavim se SDP-om niti Milanovićem, mogu se dogoditi samo novi izbori', rekao je. Naglasio je da Most zahtjeva početak reformi, bolju komunikaciju, više posla i manje blokiranja zakona. 'Razumijemo i mentalni sklop drugih političkih stranaka, ali i ti političari koji traju 20 godina trebaju prihvatiti model koji je dobar za državu', dodao je. Što se tiče premijera Tihomira Oreškovića i prvog potpredsjednika Vlade Tomislava Karamarka, rekao je da komunikacija postoji te da ga samo zanima tko će od njih dati više inicijativa i prijedloga. 'Komunikacijom se više bave mediji, rekao je i izrazio nevjericu time da se važnost ne pridaje činjenici da su neke reforme krenule - u pravosuđu, ministarstvu rada, javnoj nabavi, tu su poticaji za poljoprivredu. Velike reforme počinju na jesen', najavio je.Ustvrdio je da većina u Saboru postoji, a da je zadnji nedostatak kvoruma individualna odgovornost zastupnika u Saboru.Smatra da je arbitraža za Inu stvar nacionalnih interesa.