Nakon sastanka u Bruxellesu na kojemu su pronašli rješenje za primjenu nove europske uredbe na način da se ne stvaraju nepotrebne gužve na hrvatsko-slovenskim granicama, premijeri Andrej Plenković i Miro Cerar željeli su zajedno stati pred kamere i dati zajedničku izjavu. No, novinari su ih natjerali da promijene takav plan. U novoj zgradi Europskog vijeća, naime, prostor za kamere i novinare je nešto manji i gužve medijskih ekipa su veće nego prije, pa su stoga hrvatski i slovenski novinari bili udaljeni nekoliko metara, a ne na jednom mjestu. Uz najbolju volju da pokažu zajedništvo, Cerar i Plenković morali su se razdvojiti. Hrvatski novinari nagovarali su slovenske da priđu (na snimci se čuje i šala “nema kontrole između, možete”), a slovenski su nagovarali hrvatske. Ipak, dobrosusjedski odnosi nisu narušeni ovom scenom, koju možete pogledati na video snimci.     