Foto: Index  JUTROS su na glavnom ulazu u park Maksimir osvanule signalizacijske trake s natpisom da je park zatvoren, iako se u njega moglo ući. Brojni građani koji se tamo redovito rekreiraju ili koji su poželjeli prošetati parkom, javili su nam kako su ostali iznenađeni. No uskoro se oglasila svjetska organizacija za zaštitu prirode WWF koja uz podršku Javne ustanove- park Maksimir stoji iza cijele akcije s porukom Priroda danas nema vremena za tebe.  "U povodu Europskoga dana parkova željeli smo osvijestiti javnost o tome kako nema izlika za nebrigu o prirodi. Ankete pokazuju kako ljudi na pitanje zašto ne recikliraju najčešće odgovore da za to nemaju vremena. Izgovori u kojima ističemo da nemamo vremena za očuvanje prirode ili za zalaganje za održivi razvoj nisu prihvatljivi. Ovom akcijom željeli smo pokazati kako bi bilo kada priroda ne bi imala vremena za nas", kazala je Petra Boić Petrač iz WWF-a.  Istaknula je kako se WWF kao jedna od najvećih globalnih ekoloških organizacija zalaže za suživot, a ne za konflikt s prirodom.  "Nismo protiv napretka, naprotiv. Ali smo za razvoj kojim nećemo narušavati zdravlje planete, koje je temeljni preduvjet boljeg života svakoga od nas", zaključila je Boić Petrač. Ravnateljica Javne ustanove – park Maksimir, dr. sc. Biljana Janev Hutinec, ispričala se građanima za eventualne neugodnosti i kazala kako se nada da joj građani ne zamjeraju, jer su sve to napravili za dobru stvar.