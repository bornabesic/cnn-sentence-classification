John R. Schindler, analitičar Observera, osvrnuo se nedavno na odluku parlamenta Crne Gore da prihvati poziv u NATO.  - Petak je donio dobre vijesti za one koji žele da se europski jugoistok priključi sigurnosnim i političkim strukturama Zapada - napisao je Schindler u svojoj analizi objavljenoj u nedjelju. Bivši analitičar američke agencije NSA napisao je kako je ovo veliki korak unazad za Rusiju koja se jako trudila držati Crnu Goru izvan NATO-a koristeći 'punu lepezu prljavih trikova' među kojima su špijunaža, propaganda, diverzija pa čak i planiranje atentata i terorizam. Navodi i kako im je propao plan da prošle jeseni nasilnim načinom sruše vlast Crne Gore.  Piše i kako su motivacije Kremlja u ovom slučaju samo kako bi prkosili Zapadu i da tu nema 'racionalnog strateškog računa' budući da Crna Gora nikada nije bila dio njihovog carstva. Schindler piše kako će Crna Gora malo toga donijeti NATO-u jer je njihova vojska 'manja od policijske uprave Baltimorea' i nije puno bolje naoružana. Ono što je važno kod ove zemlje je njena geostrateška pozicija.  - NATO će sada kontrolirati cjelokupnu jadransku obalu koja ima realne posljedice za sigurnost Mediterana i Južne Europe - piše Schindler i dodaje kako je luka Kotor, za kojom je Moskva dugo žudjela, definitivno pozitivna za NATO. - Prije svega, pridruživanjem NATO-u strateška vrijednost Crne Gore uskraćena je Rusima - smatra Schindler i dodaje da ovo ostavlja Srbiju kopneno i politički podijeljenom između Istoka i Zapada. Piše i kako je 'rusofilija' dugogodišnja u Beogradu, posebno među nacionalistima te da će Srbija na kraju morati odlučiti hoće li se pridružiti NATO-u i Europskoj uniji ili će im Putin biti glavni partner.  Navodi kako Moskva malo toga može učiniti kada je u pitanju Crna Gora, no ozbiljna je mogućnost da agitatori i provokatori potpomognuti Rusijom mogu izazvati kaos puno veći nego u Crnoj Gori.  - Preveliki dio regije ostaje ukaljano korupcijom, kriminalom i političkom paralizom - mišljenja je Schindler koji procjenjuje kako zemlje Balkana ne mogu same pronaći rješenje za probleme.  Prema njemu, moguće je širenje kaosa jugoistočnom Europom. Kao primjer navodi Makedoniju koja je 'gorko podijeljena između slavenske većine i albanske manjine'. Veliki dio te manjine, čija brojka nije potpuno poznata, nezadovoljan je statusom quo, a 2001. godine umalo je došlo do etničkog rata. Albanci su tada, nakon borbi u predgrađima Skoplja, dobili velika politička ustupanja uključujući zajamčeno sudjelovanje u bilo kojoj budućoj makedonskoj vladi. Odnosi su se malo poboljšali, no siromaštvo, korupcija, zločin i političko nasljeđe komunističkog režima doveli su do nedavnih događaja. I dok su NATO i EU krivili desnicu za kaos, Kremlj tu vidi zavjeru Zapada protiv pravoslavnih Slavena. Schindler upozorava da ne bi trebalo puno 'tajnog ruskog poticaja' da ovaj sukob pretvori u stvarni rat.  Upozorava i kako bi nasilje između Slavena i Albanaca moglo povući i zemlje poput Albanije i Srbije. - Ako se to dogodi, Bugarska i Grčka, obje zemlje NATO-a koje se posebno zanimaju za stanje u Makedoniji - možda neće biti daleko iza. Etnički sukobi u sićušnoj balkanskoj zemlji mogli bi se proširiti u regionalni rat alarmantnom lakoćom - napisao je za Observer. Dan kasnije u novoj kolumni navodi kako je Tito držao Jugoslaviju na okupu 'kombinacijom karizme, političko talenta i tajne policije'. Smatra da je došlo vrijeme da Zapad prizna neuspjeh u jugoistočnoj Europi te da je ono što joj zaista treba su 'normalne države nacije s koherentnim granicama. BiH je za njega 'pseudo-država' koja se nije oporavila od katastrofe koja je trajala od 1992. do 1995. godine. Poručio je i da se Republika Srpska pridruži Srbiji 'kao što to odavno želi. Smatra i da bi se etnički Hrvati iz Hercegovine trebali pridružiti Hrvatskoj. Piše i kako 'Velika Albanija dolazi u svakom slučaju' te da je bolje da 'se to postigne u mirnim uvjetima'. Kosovo bi se trebalo pripojiti Albaniji, smatra, a Srbiji bi trebao pripasti regija sjeverne Mitrovice. Kosovu bi pripala Preševska dolina. Prema njegovom mišljenju, Makedonija će biti veliki gubitnik u prepravljanju mape Balkana. U zamjenu za gubitak sjeverozapadnog djela zemlje, Skoplje bi prije svih ostalih trebalo dobiti poziv za članstvo u EU i NATO kao i veliku pomoć Zapada da 'povije rane gubitka teritorija'. 