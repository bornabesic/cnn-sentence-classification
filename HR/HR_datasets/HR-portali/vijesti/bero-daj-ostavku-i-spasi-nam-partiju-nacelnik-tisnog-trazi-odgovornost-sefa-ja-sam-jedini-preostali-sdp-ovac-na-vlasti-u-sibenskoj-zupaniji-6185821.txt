- Jedini sam od načelnika i gradonačelnika SDP-a koji je trenutno na vlasti u Šibensko-kninskoj i Zadarskoj županiji što je poražavajuća činjenica za SDP, ali i za ljevicu u Hrvatskoj jer naši birači u tim županijama više nemaju oslonca, naprosto više nismo faktor na tim područjima – kaže u ponedjeljak Ivan Klarin za Šibenik.in. On je izbore za načelnika Tisnog osvojio još u prvom krugu, a ostao je jedini SDP-ovac na vlasti nakon što je njegova stranka jučer izgubila u Šibeniku, u Kaliju i na Pagu gdje su u drugi krug izašli zajedno s jednom nezavisnom listom. - Iako sam ostao jedini, predsjednik stranke Bernardić nije mi imao potrebe čestitati na izbornom uspjehu od preko 60 posto osvojenih glasova. Nije me nazvao prije dva tjedna, a nije me nazvao ni sinoć, za razliku od primjerice Zorana Milanovića koji je više puta nazvao da čestita. Bernardić, jasno, ne treba otići zbog političke nekulture koju je pokazao prema meni, nego zato što je SDP sa svojim partnerima doživio potop u cijeloj Hrvatskoj! Nazovimo stvari svojim imenom, nas par pojedinaca u Dalmaciji ostvarili smo izborni uspjeh na račun vlastitih imena, a usprkos SDP-u s Bernardićem na čelu i zato on više ne može biti predsjednik stranke – poručuje Klarin. Sve ovo što se trenutno sada događa u Hrvatskoj, loše je za ljevicu, ali i za našu mladu demokraciju, nastavlja SDP-ovac koji je odmah nakon izbora Bernardića za predsjednika te stranke, podnio ostavku na mjesto predsjednika šibensko-kninske organizacije. On se, dodaje, neće opet kandidirati za predsjednika šibensko-kninske organizacije dok god Bernardić bude vodio SDP-a. - Predsjednik stranke odmah mora otići jer svakim danom na čelu stranke ugrožava budućnost SDP-a. Ne podnese li ostavku istoga trena, kulminacija će se dogoditi na parlamentarnim izborima, kada god se oni održavali. Bernardić mora otići kako bi spasio SDP od daljnjeg urušavanja – poručuje načelnik Tisnog. Kaže da pozdravlja odluku predsjednika šibenskog SDP-a Franka Vidovića da napusti kormilo u svojoj gradskoj organizaciji. - Dobro je što je najavio odlazak s mjesta predsjednika u Šibeniku gdje trebaju doći novi ljudi i provjetriti tu SDP-ovu organizaciju. Naša kampanja u tom gradu bila je najlošija otkako SDP izlazi na izbore, a to su na kraju pokazali i rezultati, odnosno jako malen broj vijećnika u Gradskom vijeću i Županijskoj skupštini. No, ako ništa drugo, drago mi je da je HDZ kompletno izgubio kontrolu u zapadnom dijelu Šibensko-kninske županije i da se oporbenim općinama sinoć pridružio i Tribunj. Nećemo se predati. Pred nama je veliki posao, ali SDP i partneri vratit će svoje pozicije u Hrvatskoj jer HDZ-ova poplava omča je oko vrata svih naših građana – zaključio je Ivan Klarin izjavu za Šibenik.in.