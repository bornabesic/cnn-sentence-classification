Pristaše novog američkog predsjednika Donalda Trumpa, koji su u petak nazočili inauguraciji u Washingtonu, najglasniju su potporu tijekom njegova inauguralnog govora izrazili nakon što je novi predsjednik pozvao da se "kupuje američko i zapošljava Amerikance".  No taj je trenutak bio prepun ironije, jer su brojne Trumpove pristalice, koji su i u petak imali na glavama crvenu bejzbol kapu s natpisom "Make America Great Again", koja je postala zaštitni znak Trumpove kampanje, nosili kape proizvedene u Kini, Vijetnamu ili Bangladešu. Neki od njih bili su ozbiljno zaprepašteni kada su otkrili da su Trumpove kape proizvedene u inozemstvu. Rob Walker (44), koji se dovezao u Washington iz Georgije zajedno sa suprugom Abby (36), zaustavio se tijekom putovanja na odmorištu uz cestu kako bi kupio kapu s Trumpovom porukom. Ubrzo su ustanovili da je proizvedena u Kini. "Kina. Nemoj nikom reći", kazala je Abby. Originalne crvene bejzbol kape s natpisom koji predstavlja Trumpov slogan mogle su se kupiti na web stranici njegove kampanje po cijeni između 25 i 30 dolara, a prema oznaci na unutarnjoj strani proizvedene su u Americi. No te su također i mnogo skuplje od onih koje su se u petak prodavale na ulicama Washingtona za 20 dolara. Joshua Rojas (25) i Alyssa Young (28), koji su iz Teksasa doputovali na inauguraciju, neugodno su se iznenadili kad su ustanovili da je kapa koju su kupili za 20 dolara proizvedena u Vijetnamu. Slično su prošli i Victoria Scott (13) i njen brat Andrew Scott (12), koji su kupili kape, svaku za 25 dolara. Victorijina je proizvedena u Kini, a Andrewova u Bangladešu. No oni nisu od toga radili problem. U svom govoru Trump je zauzeo oštar, protekcionistički ton. "Od ovoga trenutka, vrijedit će 'prvo Amerika' ", rekao je. "Slijedit ćemo dva jednostavna pravila. Kupuj američko i zapošljavaj Amerikanca".  >> Moja ekipa ima najveći IQ od svih vlada u povijesti >> Više od 200 uhićenih prosvjednika protiv Trumpa 