- Strpit ćemo se još, izlazne ankete nisu pouzdane. Ali, dobro se osjećam jer ovo je ipak praznik demokracije, samo mi je žao što je malo ljudi izašlo na izbore. To je znak da je nešto loše u društvu, ljudi očekuju promjene a ne izlaze na glasanje. To jedno s drugim ne ide. Možda bih i imao bolji rezultat da je više ljudi izašlo na izbore, komentirao je Ivan Lovrinović, kandidat koalicije Promijenimo Hrvatsku i Živi zid. U izborni stožer stigao je tek nakon objavljenih prvih izlaznih anketa, oko 19.15 sati. Ivan Vilibor Sinčić se zahvalio građanima koji su ih podržali, no bio je suzdržan s komentarima o prvim rezultatima.- Sve ćemo znati ujutro. Treba uzeti u obzir da Živi zid prvi put izlazi na lokalne izbore i svaki glas nam puno znači - poručio je Sinčić. U svome završnom govoru, kandidat za zagrebačkog gradonačelnika Ivan Lovrinović oko 22.30 sati se zahvalio svima koji su mu dali svoj glas te istaknuo kako je zadovoljan rezultatom od 2,14 posto. - Mi smo ove izbore iskoristili za formiranje infrastrukture i upoznavanje s problemima koji muče građane. I dalje ćemo se dosljedno boriti za sve ono za što smo se zalagali. Obični ljudi su u fokusu našeg interesa, poručio je Lovrinović. Ivan Pernar iz Živog zida se posebno zahvalio biračima u Karlovcu gdje je Ivan Vilibor Sinčić dobio gotovo 15 posto glasova, no nije ušao u drugi krug. - Građani su danas nagradili hrabre ljude. A ja sam zadovoljan kako je glasala moja četvrt Stenjevec u Zagrebu kojoj pripadam, tamo smo imali najbolji rezultat, rekao je Pernar. - U Karlovcu smo ostvarili sjajan uspjeh, druga smo stranka u gradu, a cilj nam je biti druga i u županiji. Ovo su nam prvi lokalni izbori i još se razvijamo. Nismo imali niti jednog vijećnika, a sada ćemo imati od 50 do 100, možda i više. Iz ničega smo napravili nešto i idemo dalje na parlamentarne izbore, komentirao je Ivan Vilibor Sinčić oko 23.30 sati kada se iz Karlovca vratio u zagrebački stožer. Dodao je, također, kako je aktivizam kralježnica njihove stranke te da su po tome najjači u Hrvatskoj. - Rastemo polako, ali sigurno. Živjela nam Hrvatska, zaključio je Sinčić.