ZAGREB - Predsjednik Hrvatskog sabora Željko Reiner izrazio je u srijedu razumijevanje za najave da bi pacijenti koji dođu na objedinjeni hitni bolnički prijem, a nisu hitni, morali platiti dio pregleda.   "To je tako svugdje u svijetu", izjavio je Reiner novinarima na Trgu svetog Marka gdje se, u organizaciji Ministarstva zdravlja, obilježava Svjetski dan zdravlja, čija je ovogodišnja tema dijabetes.   "Ako ne morate dolaziti u hitnu bolničku službu, a dođete jer vam se prohtjelo, nigdje u svijetu to ne možete napraviti besplatno", rekao je predsjednik Sabora, akademik i ugledni liječnik, dugogodišnji šef Klinike za unutarnje bolesti KBC-a Zagreb.   Tumači pritom kako se ne radi samo o trošku, nego i o tome da pacijenti koji stvarno trebaju dobiti brzu pomoć moraju čekati jer su liječnici, medicinske sestre i dijagnostički aparati "pretrpani" onima koji su pregled mogli obaviti u neko drugo vrijeme i na drugom mjestu, ali im se prohtjelo baš taj dan u bolnici.   "Naravno, to je komotnije, ali to ima financijske posljedice i posljedice po efikasnost hitne službe u bolnicama", poručio je Reiner.   Predsjednik Sabora iskoristio je mogućnost i na Markovu trgu izmjerio šećer i krvni tlak. Donji mi je tlak malo viši, vjerojatno zbog treme pred novinarima, našalio se.