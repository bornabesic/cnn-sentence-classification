Između čvorova Sveti Rok i Maslenica, na 235. kilometru autoceste A1 u smjeru Splita, u petak se s prikolice prevrnuo brod.  Nesreća se dogodila u vrijeme kada je mnogo turista putovalo prema moru, a iz preventivnih razloga privremeno je bio prekinut promet u tunelu Sveti Rok u smjeru Splita. Ispred tunela brzo je nastala kolona automobila, a uz visoke temperature mnogi su bili nervozni. Dio vozača odlučio je probiti metalna vrata sporedne ceste te njome nastaviti putovanje prema moru. Pokazuje to i snimka koju smo dobili. U HAC-u su nam potvrdili da su od policije dobili dojavu kako je nekoliko automobila krenulo tom cestom, no u trenutku kada je ophodnja došla na to mjesto, nitko više nije prolazio tim putem. Osim što je ponašanje pojedinih vozača bilo neodgovorno, bilo je i uzaludno budući da taj put ne vodi nikamo. Odnosno vodi prema HAC-ovoj bazi, ali ne prema mjestima kamo su turisti krenuli. U HAC-u su nam objasnili kako takvi putevi služe za to da Hitna pomoć, vatrogasci i druge službe mogu brže pristupiti autocesti i doći do unesrećenih. Vozači su, ometajući takve važne puteve, ugrozili one koji su ostali na autocesti. Temperature su bile visoke i lako se moglo dogoditi da nekome pozli i zatreba mu pomoć. Prilazak hitne pomoći okolnim putevima tada bi bio otežan. >> Prevrnuo se brod na A1 u smjeru Splita, vozi se uz ograničenje i u koloni 