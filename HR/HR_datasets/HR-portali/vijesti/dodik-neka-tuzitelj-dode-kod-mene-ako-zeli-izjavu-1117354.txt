Predsjednik Republike Srpske Milorad Dodik izjavio je u četvrtak kako bi za njega bilo ponižavajuće ići u sjedište Tužiteljstva Bosne i Hercegovine koje ga je pozvalo na saslušanje te stoga traži da tužitelj koji ga istražuje dođe u Istočno Sarajevo ili Banju Luku. – Neću se ponižavati i ići u Sarajevo da me ondje slika tisuću novinara – kazao je Dodik novinarima u Banjoj Luci ostavljajući mogućnost da izjavu dade tužitelju ili u nekom od sjedišta pravosudnih tijela na teritoriju RS ili da to učini videovezom. Dodao je kako se od svega pokušava napraviti medijski spektakl, uz ocjenu kako je to i razlog zbog kojega je iz Tužiteljstva BiH u ponedjeljak poslana obavijest kako je pozvan u svojstvu osumnjičenika na saslušanje zbog provedbe referenduma 25. rujna. Tužiteljstvo BiH istragu je otvorilo na temelju činjenice da su vlasti RS-a organizirale referendum kršeći izričitu zabranu Ustavnog suda kao i sudsku odluku po kojoj je 9. siječnja neustavan kao Dan RS-a. Dodik je u četvrtak ustvrdio kako se referendum ne može osporavati jer je riječ o izražavanju narodne volje. Najavio je kako će u RS-u u predstojećem razdoblju "biti još referenduma". >> Zahlađenje odnosa: Vučić bijesan na Dodika nakon referenduma 