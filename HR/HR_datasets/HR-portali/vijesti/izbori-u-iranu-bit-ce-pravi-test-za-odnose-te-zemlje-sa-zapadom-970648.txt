PO PRVI PUT nakon sklapanja sporazuma kojim su pristali na ograničenje nuklearnog programa u zamjenu za ukidanje sankcija 2015., Iranci 19. svibnja izlaze na izbore. Otkako je Donald Trump u siječnju preuzeo fotelju američkog predsjednika, sporazum je na klimavim nogama, ali usprkos divljoj retorici novog američkog predsjednika, još se održava.   Veza Irana s međunarodnom zajednicom trenutno visi o tankoj niti. Predsjednik Hassan Rouhani, uspio je čak i izravno pregovarati s Barackom Obamom što je bilo svojevrsni tabu više od tri desetljeća. Smjer iranske vanjske politike se pod Rouhanijem dramatično promijenio, mogli bismo reći da je postao i umjeren. Svijet se pita što će biti kada dođe novi predsjednik.  U uskim krugovima bliskim vrhu vlasti može se čuti kako će Rouhanijev odlazak zemlju vratiti u krilo tvrdolinijaša i "otpuhati" reforme, piše CNN. Tko će biti novi ajatolah?  Izbori dolaze u nezgodno vrijeme za ovu azijsku zemlju. Proteklih godina, osobito od 2014. kada je vrhovni vođa zemlje, ajatolah Ali Khamenei morao proći operaciju prostate, nagađa se o njegovom nasljedniku.   Khamenei ima posljednju riječ u svim stvarima koje se tiču državnih pitanja u Iranu. U slučaju njegove smrti, predsjednik bi igrao odlučujuću ulogu do izbora ajatolahovog nasljednika, iako ne bi mogao izabrati tko će to biti.   Khamenei Iranom upravlja od 1980. i smrti svog prethodnika ajatolaha Khomeinija koji je godinu prije smrti proveo Islamsku revoluciju.