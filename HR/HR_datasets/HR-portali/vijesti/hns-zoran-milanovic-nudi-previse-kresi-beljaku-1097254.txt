Bilo je samo pitanje dana kada će se zbog “darežljivosti” Zorana Milanovića prema HSS-u koji zove u koaliciju za nove izbore kulminirati nesuglasicama između SDP-a i HNS-a. Naši izvori među “narodnjacima” smatraju kako savez sa “seljacima” lijevoj koaliciji neće donijeti ništa krucijalno te kako Milanović previše daje za savez od kojeg neće imati previše koristi. Glasovi na hrpi – Oni su međusobno podijeljeni. Pola HSS-a neće nikada glasati za lijevu koaliciju. Jednostavno, glasovi HSS-a ne idu s HSS-om. Imaju devet dožupana gdje su župani iz HDZ-a. Kako će oni sada s nama? Treba gledati cijeli koncept – kaže naš izvor iz vodstva HNS-a. S druge strane, dodaje, glasovi HNS-a uvijek su na hrpi i koaliciji daju dodanu vrijednost. I iako se dosad u HNS-u nisu negativno izjašnjavali o partnerstvu s HSS-om, očito je do problema došlo zbog raspodjele mandata, odnosno oko dogovora koliko tko “vrijedi”. Ono što se zna jest da je Zoran Milanović HSS-u za partnerstvo spreman dati i pet sigurnih mandata, ali i Ministarstvo poljoprivrede, a čelnik stranke Krešo Beljak mogao bi postati i potpredsjednik u novoj Vladi. S druge strane zadnjih su se dana iz SDP-a mogle čuti i poruke kako bi HNS trebao dobiti koji mandat manje od trenutačnih devet, ali i da u slučaju pobjede na izborima ne mogu više računati na Ministarstvo gospodarstva koje je u pretprošloj Vladi vodio šef HNS-a Ivan Vrdoljak. Kako su Vrdoljak i Milanović danas i sutra u još jednom krugu pregovora, jasno je da je počelo “bildanje mišića” i da svi žele dobiti što više za sebe. Korektni partneri – Ne smijemo dopustiti SDP-u da s nama briše pod. Svjesni smo da će pregovori biti teški, ali imamo svoje minimume ispod kojih nećemo – kažu u HNS-u. A minimum je, doznajemo, sedam sigurnih mandata i tri ministarstva. U HNS-u neki predlažu i da se energetika odvoji od Ministarstva gospodarstva, ali i da bi bilo dobro spojiti Ministarstvo graditeljstva sa zaštitom okoliša. U SDP-u pak poručuju da su oni korektni partneri koji uvijek daju više. >> HDZ na izbore možda bez HSP-a AS 