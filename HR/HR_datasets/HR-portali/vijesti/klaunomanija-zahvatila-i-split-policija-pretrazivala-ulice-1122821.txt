Klaunomanija je zahvatila i najveću dalmatinsku županiju pa je tako u samo dva dana, u četvrtak i petak, splitska policija dobila četiri dojave o klaunovima u Solinu, Trilju i Splitu no u policiji istuču da njihovi ljudi na terenu nisu vidjeli klaunove na koje su upozorili dojavljivači. Dojavu o prvom klaunu policija je zaprimila u četvrtak oko 16.30 sati kada je netko potpuno anonimno javio da je blizu hotela u izgradnju, u Sv. Kaji kod Solina vidio klauna. Policijska patrola se brzo zaputila na mjesto događaja, no tamo nisu nikoga zatekli pa tako ni klauna. Prava pošast klaunova uslijedila je u petak. Policiji je tako dojavljeno da je klaun viđen nešto prije podneva u Trilju kod osnovne škole, a navodno ga je vidio jedan učenik i nitko drugi osim njega. I tu je policija odradila posao i došla do saznanja da je jedanaestogodišnjak zapravo samo vidio čovjeka s crvenim nosom. Tek što su policajci odahnuli nove su im dojave stigle nešto prije 14 sati. Zbog jedne je policija ponovno pretraživala Trilj tražeći klauna kojeg zapravo nitko nije vidio već samo onaj koji je to prijavio, a njihove kolege u Splitu su klauna tražile u Gradskom kotaru Kamen-Šine gdje je zanimljivo da je dojavljivač, iako je klauna "vidio" jutros, to policiji prijavio tek sada. U policiji za Hinu kažu kako njihovi djelatnici provjeravaju sve dojave zbog kojih izlaze na teren. Posao su shvatili krajnje odgovorno i tvrde da nema mjesta nikakvoj panici. I MUP je u četvrtak izvijestio da zbog pojačanog interesa javnosti za pojavu klaunova koji na ulicama plaše građane provjeravaju svaku zaprimljenu dojavu. "O svakoj takvoj dojavi policija će neodložno postupiti i ovisno o utvrđenom činjeničnom stanju poduzeti mjere i radnje iz svoje nadležnosti", kažu u MUP-u.  >> Građani dojavili da dva klauna straše ljude. Policija pronašla djecu