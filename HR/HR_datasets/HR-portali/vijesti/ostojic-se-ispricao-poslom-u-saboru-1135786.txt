Zbog obveza u Saboru bivši ministar unutarnjih poslova Ranko Ostojić nije mogao jučer doći na Općinski sud u Osijeku, gdje je trebalo biti nastavljeno suđenje po njegovoj privatnoj tužbi koju je podnio Velimira Bujanca, urednika TV emisije “Bujica”. Bujancu se tako od ljetos sudi za klevetu i uvredu bivšeg ministra zbog izjava u prilogu emitiranima u emisiji u studenome prošle godine, u kojoj se Ostojića, među ostalim, nazvalo “beskrupulozni ministar Ostoja Ranković”. No to suđenje polako se pretvorilo u istragu o smrti vukovarskog branitelja Darka Pajičića. Pajičić se, podsjetimo, sukobio s policajcima ispred PP Vukovar u studenome 2013., zbog pokušaja razbijanja ćirilične ploče na toj postaji, pri čemu je ozlijeđen. Umro je dvije godine kasnije, a dio branitelja smatra policiju odgovornom za njegovu smrt. Ostojić je pak jučer preko odvjetnika zatražio da se e iz PU vukovarsko-srijemske pribave zapisnici o postupanju u slučaju Pajičić. Rasprava se nastavlja 21. veljače, a svjedočit će, među pet svjedoka, i vukovarski gradonačelnik Ivan Penava, inače Pajičićev šogor. Penava se, naime, oženio njegovom sestrom. Njega je predložila Bujančeva obrana s obzirom na to da je mogao, kao obiteljski povezan, posjećivati Pajičića u bolnici, pa tako i s njime razgovarati o spornom događaju. Sudac Ivan Sajter odbio je za svjedoke obrane pozvati Josipa Klema i Đuru Glogoškog. >> Preminuo Darko Pajičić, branitelj ozlijeđen prilikom razbijanja ćirilične ploče