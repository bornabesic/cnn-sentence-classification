U jedenoj od najburnijih sjednica u povijesti Sabora, zastupnici su danas glasali o opozivu ministra financija Zdravku Mariću. Inicijator njegova opoziva, oporbeni SDP, na kraju nije uspio skupiti 76 zastupničkih ruku potrebnih za njegov opoziv, a nedostajao im je samo jedan glas. Naime, od 151 zastupnika, za Marićev opoziv glasovalo je njih 75, isto toliko ih je bilo protiv, a suzdržan nije bio nitko, s tim da nezavisni Željko Glasnović nije glasovao, nego je izašao je iz sabornice. Svakako najzanimljiviji glas "za" Marića, to jest protiv njegova opoziva bio je onaj Tomislava Sauche, predstojnika ureda bivšeg premijera Zorana Milanovića, ujedno i osumnjičenika u aferi dnevnice. No, veliku pozornost javnosti izazvao je i glas nezavisne zastupnice, ali i članice kluba HDZ-a Brune Esih, koja se također izjasnila protiv opoziva Marića. O tome kako će glasati Esih, koja je u Sabor ušla na listi HDZ-a u prvoj izbornoj jedinici, dosta se raspravljalo posljednjih dana, a bilo je i najava da će, kao i Glasnović, napustiti sabornicu. Gospođu Esih smatra se jednom od predvodnica tvrde desnice, čija stajališta nisu pretjerano bliska s trenutnim umjerenim vodstvom HDZ-a, a kao takva izlazi na izbore za gradonačelnicu Zagreba kao nezavisna kandidatkinja. I dok je njezina popularnost posljednjih mjeseci bila vrlo postojana ili je čak rasla, čini se da je glasom protiv opoziva ministra Marića razljutila dobar dio svojeg biračkog tijela. Posljednji status na njezinoj Facebook stranici, u kojem zahvaljuje mladima na podršci njezinoj kandidaturi za gradonačelnicu, pun je negativnih komentara korisnika, od koje ćemo izdvojiti neke. - Sramota! Izdali ste Glasnovića i imali ste moj glas i moje obitelji. Više nikad - napisala je velikim slovima jedna od korisnica i skupila 25 lajkova. Na Esih je ljuta bila još jedna žena koja je napisala: - Jao Bruna, nisi protiv smjene Petrova, ali si za Marića. E, izgubila si moj glas jer ideš protiv logike, i kalkulantski - stoji u komentaru. Jedan korisnik je pak napisao: - Danas ste me razočarali! Vjerovao sam u vas! Maske su pale! - stoji u komentaru ispod kojeg je drugi korisnik je pak vrlo jednostavno i kratko napisao: - Unlike Bruna. Neki su, pak, bili posebno žestoki: - Stidi se. Juda si! Nikakav "domoljub" ti nisi - stoji u jednom komentaru. Valja napomenuti i da su mnogi korisnici zastupnici zamjerili da se našla na istoj strani kao i zastupnik SDSS-a Milorad Pupovac. - Glasovala si kao i tvoj prijatelj Pupovac. Zanimljivo - glasi jedan u nizu sličnih komentara. No, bilo je i onih koji su zastupnici Esih pružili podršku. Tako je jedan korisnik objasnio zašto njezin potez smatra opravdanim: - Vi ne pratite politiku, pričate gluposti. Bruna je rekla da neće podržati Vladu - znači glasat će za raspuštanje Sabora i nove izbore, a za Marića je rekla da ga hoće podržati za ministra zato što je SDP-ova inicijativa njegova smjena - stoji u dijelu komentara. Još jedan komentator je čvrsto stao uz gospođu Esih: - Bruna, imaš punu podršku, ovim glasom si pokazala da ne podržavaš populističke i neutemeljene inicijative. U slučaju preslagivanja jasan je tvoj stav. Samo naprijed - piše jedan komentator, dok je drugi podsjetio: - Meni se čini da je ona rekla da neće podržati preslagivanje. Odgovorila kritičarimaNakon što su je mnogi korisnici Facebooka optužili da je glasanjem protiv opoziva Zdravka Marića okrenula leđa vrijednostima za koje se zalaže, Bruna Esih je na svojoj Facebook stranici objavila post naslovljen "Ne nasjedajmo na medijske konstrukcije" u kojem objašnjava svoj potez. Njezinu objavu prenosimo u cijelosti: - Bila sam vrlo jasna kad sam prije dva dana naglasila kako general Glasnović i ja ne ćemo glasati za inicijativu koju je u proceduru uputio SDP. No, kako određene strukture manipulacijama i spletkama pokušavaju prikazati našu vjerodostojnost kao mijenjanje stajališta, dužnost mi je ponoviti kako Vladu Republike Hrvatske nismo i ne ćemo rušiti s SDP-om i HNS-om, jer danas se u suštini nije glasalo o Mariću ili Agrokoru, nego o povjerenju Vladi. Također, ponavljam kako nismo niti ćemo podupirati bilo koju vladu u koju bi ušli predstavnici HNS-a, IDS-a te SDSS-a. Podsjećam naposljetku na namjeru stvarno politički odgovornih da se za nove izbore nastoje iznaći krivci, a mi smo zadnji na koje se taj teret može prebaciti.