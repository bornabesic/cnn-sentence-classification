- Ako je budućnost HDZ-a u starim isluženim kadrovima, onda mogu samo reći ‘ko vas j...’ - izjavio je Ivan Kovačić, saborski zastupnik Mosta i gradonačelnik Omiša. Bila je to Kovačićeva reakcija na činjenicu da se na čelo omiškog HDZ-a vratioIvan Škaričić. Naime Škaričić, koji je prije godinu dana dao ostavku na tu funkciju zbog loših rezultata na prijevremenim lokalnim izborima, u nedjelju je opet sudjelovao u unutarstranačkoj utrci u Omišu te sa 79 glasova uvjerljivo pobijedio troje protukandidata: Tihanu Barišić, Josipa Banovića i Jakov Pivčevića. A Kovačićeve izjave jučer nam je komentirao Škaričić koji je postao novi kamen spoticanja između Mosta i HDZ-a.   - Ma Kovačić je problem sam sebi. To su katastrofalne, necivilizirane i neobične izjave, kako god hoćete. On se miješa u tuđa posla. Što bi Dinamo trebao određivati tko će igrati u Hajduku - komentirao je HDZ-ovac Škaričić. Smatra da njegov slučaj neće narušiti odnose Mosta i HDZ-a. - Ako bi to narušilo odnose, onda ti odnosi i ne postoje - kaže Škaričić, zbog čijeg je izbora mostovac Kovačić rekao da njegova suradnja s HDZ-om više nije moguća ni na lokalnoj, ni na nacionalnoj razini. Ivan Škaričić godinama je bio na čelu omiškog HDZ-a, a 18 godina bio je i gradonačelnik. Neuspjeh je doživio tek na zadnjim lokalnim izborima kad ga je porazio tada nezavisni Ivan Kovačić. No samo godinu poslije HDZ je u tom gradu pokušao srušiti Kovačića insceniravši prijevremene izbore. No doživjeli su novi poraz jer je Kovačić već u prvom krugu pobijedio HDZ-ova kandidata Miju Mimicu. Kad je izgubio vlast u Omišu, Škaričiću je oko novog posla, kažu u HDZ-u, pomogao njegov dugogodišnji prijatelj i šef splitsko-dalmatinskog HDZ-a Ante Sanader. Sanader ga je, govore, prvo htio uhljebiti u Županiji na mjesto pročelnika za školstvo, ali se tome usprotivio župan Zlatko Ževrnja. Nakon toga je Škaričić postavljen na mjesto ravnatelja Doma za starije i nemoćne osobe na Zenti. U HDZ-u pričaju da je to, zapravo, bio početak sukoba između Ževrnje i Sanadera. Na skorim unutarstranačkim izborima, kako predviđaju HDZ-ovci, tamošnji HDZ mogao bi preuzeti Ževrnja jer je Sanaderova kandidatura još upitna. Inače, kad je Ivan Škaričić otišao s vlasti u Omišu, Grad je ostavio u ogromnim dugovima. Kovačića je dočekao veliki minus na računu, ali i prilično zapušten grad. Protiv Škaričića su podnesene i brojne kaznene prijave. Samo Kovačić i njegova ekipa podnijeli su ih desetak u kojima se bivšu vlast tereti da je Gradu napravila štetu od 20 milijuna kuna. Riječ je o prijavama, kako je prije objavljeno, zbog neplaćanja komunalne naknade u 25 od 30 gradskih naselja, opraštanja komunalnog doprinosa Hrvatskim cestama, davanja gradskog zemljišta u najam bez ugovora, plaćanja anketa gradskim novcem... Posebna je priča ona s vodom kad je nova omiška vlast utvrdila da se godinama privatnicima izravnom pogodbom plaćalo 750.000 kuna da bi u par sela u zaleđu tijekom ljetnih mjeseci dovozili cisterne s vodom iako su taj posao, i to besplatno, mogli obaviti vatrogasci. Ivan Škaričić o tim optužbama danas kaže “kako su ga stalno prijavljivali i optuživali, ali da nema ni jednog optužnog prijedloga protiv mene”. - Svaki put kad bi nešto prodali ili kupili, obavezno bi protiv mene išla prijava, bilo anonimna, bilo potpisana. Radili smo sve po zakonu - kaže Škaričić. Za optužbe u vezi s plaćanjem privatnicima da voze cisterne s vodom u sela kaže da su gluposti. - Da je rakija bila, ne bi se toliko pisalo o tome - komentirao je Škaričić, koji je od 2009. do 2011. godine bio i saborski zastupnik. Podsjetimo i da je mostovac Kovačić iznio primjedbe na rad DORH-a i policije kad je riječ o prijavama koje je podnio protiv HDZ-ovca.   Kako bismo novi Jutarnji.hr učinili još boljim, bržim i modernijim, tijekom perioda transformacije do 6. svibnja paralelno ćete ga moći pratiti na dvije adrese – stari portal nalazi se na adresi Jutarnji.hr, a novi na novi.Jutarnji.hr.Na novom se portalu promjene događaju svaki dan stoga popunite upitnik na dnu stranice ili kliknite na link i napišite nam svoje mišljenje kako bismo portal što bolje prilagodili upravo vama!