Na vukovarskoj političkoj sceni i ljevica i desnica ujedinila se protiv Željka Sabe koji na lokalne izbore 16. lipnja izlazi kao nezavisni kandidat za gradonačelnika uz podršku SDP-a. Vukovarski SDP podržao ga je usprkos tvrdnji šefa stranke Zorana Milanovića da SDP neće podržati Sabu koji je optužen zbog pokušaja podmićivanja vijećnice i prisvajanja novaca za plaćanje ljetovanja djeci slabijeg socijalnog statusa. SDP ima još jednog kandidata koji se kao nezavisni kandidirao za gradonačelnika. Odvjetnik Andrej Georgievski istaknuo je kandidaturu uz podršku nezavisne liste na kojoj su i nekadašnji članovi SDP-a koji su Sabu prijavili za uzimanje novaca djeci. Na izbore će i jedan bivši esdepeovac - Željko Pinjuh koji je bio Sabin zamjenik u prošlom mandatu, a lani je izbačen zbog koalicije s HDZ-om.  SDSS, Srpska narodna stranka i Nova srpska stranka za kandidata imaju Dragana Crnogorca. Svi bi oni trebali “pecati” birače iz istog bazena, dok se HDZ-ov Ivan Penava bori s blokom desnice u kojemu su HSP AS, HSS, HČSP, DC i BUZ. Podržao ga je i Savez za Hrvatsku. Cilj ljevice ujedinjene u rascjepkavanju birača je pokušati Sabi oduzeti što više glasova, a potajno otkrivaju i nadu da umjesto Sabe u drugi krug uđe Dragan Crnogorac kojega sada osim SDSS-a podržavaju i srpske stranke koje su ranije samostalno izlazile na izbore. Nekadašnji kolege vukovarskog gradonačelnika boje se, uđe li Sabo u drugi krug, dobit će glasove Srba i pobijediti Penavu. Bez obzira što su rascjepkali ljevicu, a desnica zbila snage Georgievski tvrdi da Sabu ne treba podcjenivati. – Među osnivačima sam SDP-a no 12 godina sam mirovao jer nisam podržavao Sabin način vladanja. Još 2001. sam potpisao odluku o njegovom isključenju iz stranke jer sam vidio kako se ponaša i što radi. No on se žalio, a žalba u središnjici mu je prihvaćena jer je njegov bivši suradnik Željko Pinjuh dobar s tajnikom stranke Igorom Dragovanom. On je sada uspio na svoju stranu privući manji dio Stožera za Hrvatsku i dio Srba. Morate znati da Vukovar nije siguran grad i da još uvijek nije sigurno hodati noću. Meni se sada prijeti preko moje supruge. Mene ne mogu zastrašiti pa nju zovu s brojeva koji se ne mogu uhvatit, s jednokratnih kartica  – kaže Georgievski ističući da mu je dosta svega toga skupa i loše situacije u Vukovaru. – Moja je lista građanska, ima homoseksualaca, lijevo i desno orjentiranih. Evo, u stožeru imam mladu Hrvaticu i Srbina koji se vole, a roditelji ih truju – kaže Georgievski. Goran Bošnjak, šef vukovarskog SDP-a, kaže da je svjestan  kako su se “lijeve grupice” kandidirale da oduzmu Sabi i SDP-u glasove. – Mislim da je to sve u dogovoru s HDZ-om. Mi smo toga svjesni. Naravno da Sabu podržava dio ljudi iz Stožera za Hrvatsku, ap on je bio branitelj i logoraš. Pogledajte, HDZ-ovog Ivana Penavu podržava koalicija od šest stranaka plus Savez za hrvatsku u kojem je šest stranaka. dakle, 13 stranaka je iza njega. Nama je bitno da Sabo uđe u drugi krug u kojemu će Srbi njemu dati glas – ocijenio je Bošnjak. Ni Georgievskog ni Sabu nisu još izbacili iz stranke jer takva odluka nije hitna. – To ćemo razmotriti na Gradskom odboru, ali polako. Nije žurba. Imamo više članova koji su u situaciji kao oni, odnosno nalaze se na raznim listama – kazao je Bošnjak 