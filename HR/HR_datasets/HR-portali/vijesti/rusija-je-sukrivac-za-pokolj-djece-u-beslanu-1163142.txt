Ruske vlasti propustile su djelovati na sprečavanju terorističkog napada na školu u Beslanu 2004. iako su imale dovoljno informacija o tome da se u tom gradu planira napad, a jednom kad su teroristi zaposjeli školu, ruske snage sigurnosti koristile su teško naoružanje u akciji oslobađanja taoca, čime su pridonijeli visokom broju žrtava. Zaključio je to Europski sud za ljudska prava u jučer objavljenoj presudi u Strasbourgu, koja nalaže Rusiji da plati 2,9 milijuna eura kao odštetu za učinjene propuste. Rusija, kao članica Vijeća Europe, ima obvezu poštovati presudu, no ruska vlada u prvim je komentarima poručila da je presuda “potpuno neprihvatljiva”. Teroristička opsada škole u Beslanu, gradu u Sjevernoj Osetiji na jugu Rusije, trajala je više od 50 sati, tijekom kojih je više od tisuću osoba, većinom djece, držano taocima. U akciji oslobađanja, u kojoj su, prema presudi suda, ruske postrojbe koristile i neprimjereno teško naoružanje poput tenkova, raketnih bacača i plamenobacača, oko 330 osoba je poginulo, a više od 750 ih je ranjeno. Tužbu pred Europskim sudom podnijelo je 409 ruskih državljana koji su bili taoci u školi ili su rođaci žrtava. Sud je jučer zaključio da je Rusija odgovorna za niz propusta. Suci su jednoglasno zaključili da je odgovorna jer je imala informaciju da se planira teroristički napad u Beslanu ili okolici, ali nije ništa poduzela. Većinom glasova (5:2) zaključili su da je loše izvedena akcija oslobađanja škole pridonijela većem broju žrtava.  >> Ubojica je koristio droge koje razaraju mozak. Takve supstance uzimaju teroristi samoubojice 