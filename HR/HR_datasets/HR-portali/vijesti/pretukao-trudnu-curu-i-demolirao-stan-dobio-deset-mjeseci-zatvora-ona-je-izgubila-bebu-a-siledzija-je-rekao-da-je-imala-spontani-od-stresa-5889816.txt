Optuženi Huseini rekao je da je djevojka imala spontani zbog stresa što ga je prijavila policiji Stari policijski znanac Igor Huseini (29), priučeni kuhar i konobar, nepravomoćno je osuđen na 10 mjeseci zatvora jer je lanjskog prosinca u gluho doba noći pretukao trudnu 29-godišnju partnericu i pritom demolirao podstanarski stan u Sesvetama. Osim zatvorske kazne, sudac Općinskog kaznenog suda u Zagrebu Milenko Đaković naložio mu je plaćanje 1800 kuna sudskih troškova. Optužnica ga je teretila da se 1. prosinca oko 3.30 sati posvađao s djevojkom u stanu u Kovačevićevoj ulici u Sesvetama. Došlo je do naguravanja, a u namjeri da je povrijedi, iako je znao da je trudna, ugrizao ju je za šaku i stražnji dio glave, pritom gurnuvši stolicu za koju se nesretna žena pridržavala, a zbog čega je pala na pod. Čim je ustala i sjela, on ju je koljenom udario u tijelo, nakon čega je uzeo vojni nož dužine 35 cm i zaprijetio joj: “Pazi da te ne porežem!” Potom ju je nožem nastavio udarati po nogama. U obračunu s dečkom zadobila je podljeve na leđima, šaci, natkoljenici te koljenu, a kad se prestao iskaljivati na njoj, nastavio se iživljavati na inventaru. Razbio je kuhinjska vrata, noćni ormarić i ogledalo u spavaćoj sobi, ulazna vrata stana i umivaonik pričinivši vlasniku stana N. K. čak 15.000 kuna štete. Odmah na početku suđenja Huseini je priznao krivnju. - Doista sam primijenio prema njoj silu. Grizao sam je, udarao i prijetio nožem iako sam bio svjestan da je trudna. Istina je i dio optužbe da sam uništio dijelove stana rukama i nogama. Kajem se i žalim zbog svega. Svjestan sam činjenice da sam otprije osuđivana osoba te da sam izvjesno vrijeme proveo u zatvoru, ali više nemam namjere činiti kaznena djela. Smatram da je predložena sankcija prestroga! S djevojkom sam i dalje u ljubavnoj vezu koju namjeravamo nastaviti. U međuvremenu je, nažalost, zato što je bila pod stresom jer me prijavila za ovaj događaj, imala spontani pobačaj. Čim izađem iz zatvora čeka me posao i nastavit ću živjeti kod svoje majke -rekao je u sudnici Huseini dodajući da bi cijenio blažu kaznu, pa i rad za opće dobro. Također je pokušao suca uvjeriti da mu se “treba pružiti šansa da pokaže da može bolje jer mu je dosadašnji boravak u zatvoru bila dovoljna opomena preko koje je shvatio svu pogibeljnost svoga postupanja”. Kao olakotnu okolnost pri izricanju visine sankcije sud je uzeo u obzir iskreno i potpuno priznanje djela, “čime je iskazao negativan stan spram vlastitog neprihvatljivog ponašanja”. No njegova ranija osuđivanost, odnosno dvije pravomoćne presude za ubojstvo te nanošenje teških tjelesnih ozljeda Huseiniju su bile otegotne okolnosti jer, prema stajalištu suda, “počinjenje ovih kaznenih djela nije nikakav eksces u njegovu životu”. Podsjetimo, Huseini je kao 21-godišnjak u veljači 2008. u sesvetskoj Ninskoj ulici brutalno pretukao Marka Blaževića (42), koji je zbog slomljene lubanje i nagnječenja mozga pet dana kasnije umro u bolnici. Povod obračunu s krvavim posljedicama bilo je to što se Blažević u prolazu umiješao u svađu Huseinija i njegove djevojke. U kobno vrijeme Blažević je bio u društvu dviju djevojaka od kojih je jedna, vidjevši Huseinija kako se svađa sa svojom djevojkom, rekla da će zvati policiju. Čuvši to, Huseinijeva joj je cura rekla “Šta se miješaš”, pa joj je Blažević postavio protupitanje je li dobro, što je bio okidač da se Huseini iskali na njemu. Huseini je za ovo nedjelo pravomoćno osuđen na osam i pol godina. Inače, godinu dana prije tog krvavog premlaćivanja Huseini se potukao te je zbog nanošenja teških tjelesnih ozljeda uvjetno osuđen na deset mjeseci s dvogodišnjim rokom kušnje.