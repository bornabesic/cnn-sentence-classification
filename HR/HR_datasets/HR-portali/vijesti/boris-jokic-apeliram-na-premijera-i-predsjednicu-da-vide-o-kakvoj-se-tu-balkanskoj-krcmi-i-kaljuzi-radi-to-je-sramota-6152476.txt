Bivši voditelj Ekspertne radne skupine za provedbu kurikularne reforme, Boris Jokić, gostovao je na televiziji N1 te komentirao jučerašnje predstavljanje nove voditeljice Ekspertne radne skupine. - Ne znam je li igrokaz reći da ima akcijskog plana, pa da ga nema, ali u svakom slučaju je jako neozbiljno. Taj bi proces trebao biti demokratski, transparentan, javan. Ono što piše i na što se odnosi, javna sredstva koja vuku te akcijske mjere tiču se milijuna ljudi ove zemlje, najosjetljivijih skupina - djece i mladih, za koje govorimo da su nam važne. Ako to nije javno, onda taj proces nije transparentan, ali ni odabir nije transparentan. Mislim također da bi natječaj trebalo poništiti, ne zato što sam zainteresirana stranka, nego ako država želi iznjedriti proces za promjenu, treba imati čiste i jasne procedure. Ako nešto krene po zlu, kao ovo, onda se na to ne može utjecati. To nije javni natječaj, to je igrokaz sam po sebi. Ministarstvo kad je raspisalo nešto što naziva javnim natječajem, nije se pozvalo niti na jedan zakon, nema roka žalbe, radi se o klasičnom javnom pozivu i političkom imenovanju. Sam natječaj vuče brojne nepravilnosti, u nekim kategorijama nisu odabrani kandidati, a bili su kvalitetni ljudi s dobrim kvalifikacijama. Apeliram na premijera i predsjednicu da, ukoliko žele zbilja unijeti i poštivati europske vrijednosti, transparentnost i demokratičnost tih procedura, pogledaju što se tu dogodilo, da vide o kakvoj se balkanskoj krčmi i kaljuži radi i isprave te nedostatke - kazao je Jokić. Pojasnio je i što je htio dokazati prijavom na natječaj. - Meni nije cilj dokazivati niti prokazivati. Ja i ljudi s kojima sam radio smo u dobroj vjeri htjeli nastaviti taj proces. On je bio javan, demokratičan, transparentan. Mnogi ljudi ne znaju, ja sam i pisao taj dio u Strategiji obrazovanja, znanosti i tehnologije. Iz konstruktivnog patriotskog osjećaja željeli smo nastaviti tim slijedom. Politički sustav je takav da mu odgoj i obrazovanje uopće nisu važni. To je sramota. Jedno je da proces vodi netko drugi, ali da rad petsto ljudi anulirate, da kažete da to što su oni radili nije važno, da javni novac uložen u to u potpunosti odbacite, potporu ljudi na cestama, preporuke Europske komisije, to znači nešto sasvim drugo. To je dugoročno zastavljanje bilo kakvog reformskog procesa u odgoju i obrazovanju - smatra Jokić. Jokić je najavio i svoj dolazak na prosvjed u četvrtak. - To je na odluci svakog građanina. Ja ću biti na tom prosvjedu sa cijelom obitelji. Bit ćemo tamo ne da prosvjedujemo protiv nekoga, nego ne mogu zamisliti da imam obitelj ovdje, ukoliko su ti procesi toliko nedemokratski i netransparentni i zasnovani na lažima. To je prosvjed protiv takvih procesa, ne za ili protiv neke osobe. To ne bi trebao ni na koji način biti dio hrvatskog društva i politike. Uopće nije bitan broj ljudi koji dođe, bitna je stvar za koju se prosvjeduje - kaže bivši voditelj Ekspertne radne skupine za provedbu kurikularne reforme.