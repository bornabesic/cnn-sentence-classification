Ministar zdravstva Milan Kujndžić je u ponedjeljak Splitu izrazio žaljenje što je u Zagrebu zbog nepoštivanja zakona o pušenju inspekcija zatvorila 20  restorana, smatra da je vlasnike trebalo kazniti, ali ne i zatvarati restorane. Kujundžić je u splitskom KBC-u odgovarajući na novinarski upit kako komentira medijske napise da je inspekcija zdravstva u Zagrebu zatvorila 20 restorana, jer se u njima pušilo te da su se vlasnici restorana zbog toga pobunili,  rekao da ih je trebalo kazniti, ali ne i zatvoriti restorane.  Kako je rekao, žao mu je što se to događa. "Međutim, ja sam legalist, ako netko ne posluje u skladu sa zakonom mora se postupiti prema mjerama zakona, ali nadam se da će to  biti brzo otklonjeno i da se neće opetovati takve pogreške u tim ugostiteljskim objektima u kojima ih je bilo," istaknuo je ministar Kujundžić. On je u Kliničkom bolničkom centru Split (KBC) na Križinama u Kliničkom zavodu za dijagnostičku i intervencijsku radiologiju  otvorio MSTC- dijagnostički  uređaj.  Ravnatelj splitskog KBC-a  Ivo Jurić je istaknuo kako je to jedan od  najsuvremenijih CT uređaja u svijetu.  Jurić je najavio  kako će u prosincu u splitskom KBC-u na Firulama biti otvoren još jedan CT uređaj   nakon čega će  KBC Split imati ukupno četiri takva uređaja i na taj način će se povećati kapaciteti pregleda tim uređajima.  Ministar Kujundžić je rekao novinarima kako je u razgovoru s upravom splitskog KBC-a i vodstvom Medicinskog fakulteta u Splitu doznao "dubinu problema"  u toj zdravstvenoj ustanovi. "Brojna oprema je zastarjela, određeni dio manjka, a i broj ljudi kada govorimo o liječnicima i sestrama, biološki je u relativno višoj dobi tako da trebamo povećati broj specijalizacija,"  rekao je ministar. Najavio je kako će se u splitskom KBC-u nastaviti sa započetim projektima ali i otvarati nove jer  veliki broj iz južne Hrvatske i BiH gravitira splitskom KBC-u a s postojećim ljudskim i tehničkim resursima, kako je rekao, teško je održati razinu a "trebamo je zadržati i povećavati." >> Imunološki se vraća na početak: zapošljavaju, a ništa ne proizvode 