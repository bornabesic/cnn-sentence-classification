I za one koji se ne boje pasa, susret s čuvarom stada može biti veliko iskušenje. Što napraviti, kako se ponašati? Ignorirati ga i otići, nastaviti svojim putem, što ako zalaje? Sve tajne pastirskih pasa, što nam govore svojim ponašanjem, jer oni su uz svoje stado po zadatku, moraju ga štititi, objašnjava Andrea Halgota, članica Kinološkog kluba Tornjak Zagreba. S obitelji dugo živi u Lici, gdje imaju ovce i pastirske pse, i puno puta imali su priliku vidjeti kako ljudi griješe. Evo što ističe: - Kako već duže od desetljeća naše stado čuvaju tornjaci, svjedočila sam brojnim susretima mojih radnih pasa na zadatku i stranih ljudi koji nisu znali postupiti prilikom slučajnog susreta s radnim psom uz stado. Situacija je bilo svakakvih, a najčešći problem su turisti, planinari, izletnici i svi oni koji se neoprezno kreću prostorima na kojima obitavaju stada. Nađete li se iznenada pred stadom koje čuva pastirski pas, mogli bi vam pomoći sljedeći savjeti - kaže A. Halgota. Poslušate li savjete, dodaje, izbjeći ćete moguće neugodne situacije. 1. Kad se šećete, hodate ili se vozite biciklom kroz područje gdje postoji mogućnost da obitavaju stada i pastirski psi, budite spremni za iznenadni susret s njima. Nemojte nastojati da budete tihi, štoviše, pjevušeći ili razgovarajući s društvom dat ćete psu priliku da vas na vrijeme uoči i upozori da ne prilazite njegovu stadu. 2. Radni vas pas nikada neće napasti bez upozorenja. Pas će izaći ispred stada, krenuti prema vama i početi lajati, to je upozorenje. Stanite, javite se psu umjerenim tonom i promijenite smjer kretanja ako ste se kretali prema stadu te nastavite dalje laganim korakom. 3. Promijenivši smjer kretanja, dakle, više se ne krećete prema stadu, psu ste dali informaciju da niste opasnost za njegovo stado. Vrlo brzo on će prestati lajati i vratit će se na svoj prijašnji položaj. 4. Nema potrebe bježati. Psi čuvari stada neće vas goniti ni trčati za vama. Najbolje je ne mijenjati tempo kojim se krećete, samo promijenite smjer i nemojte ići prema stadu. 5. Nikako ne pokušavajte prići bliže stadu, ne tjerajte ga i ne lovite bilo koju životinju iz stada. 6. Psi čuvari stada su psi na zadatku. Nemojte im prilaziti, to nisu psi željni igre, maženja i druženja. To što su sami uz stado ne znači da su ostavljeni i zanemareni; ne treba im hrana, voda ni igra, posebno s neznancima. 7. Ako se šećete sa psom, spriječite ga da laje i pozovite ga k sebi. Nemojte dopustiti svojem psu da se slobodno kreće područjem na kojem radi pastirski pas. Ne zaboravite da je iz perspektive psa čuvara stada svaki drugi pas potencijalni predator i predstavlja još veću opasnost od čovjeka. Psu čuvaru stada nisu potrebni prijatelji i nije željan druženja s drugim psima. 8. Ako vas je susret sa stadom i pastirskim psima iznenadio, npr. na nepreglednom terenu, nema razloga za paniku. Ti psi u većini slučajeva itekako znaju razlučiti situaciju i ne ponašaju se kao ubojice. Imajte na umu da pas samo čuva stado i da ćete mu prestati biti zanimljivi kad promijenite smjer, odmaknete se i tako mu pokažete da ne predstavljate opasnost za njegovo stado. 9. Ako prolazite cestom ili putem pokraj stada, dakle ako su vam stado i pas bočno i ne krećete se prema njima, nastavite svojim putem bez naglih pokreta, zvukova ili okretanja prema stadu i psu. Pas će vas pozorno pratiti pogledom dok ne dođete do sigurne udaljenosti od stada. 10. Ako se stadu približavate na biciklu, nemojte ubrzavati i ne pokušavajte bježati. Siđite s bicikla i gurajte ga sve dok se dovoljno ne udaljite od stada i psa. Isto vrijedi i za motocikl, ali na motociklu je bolje isključiti motor. U pravilu, psi motocikle doživljavaju puno većom prijetnjom nego automobile. 11. Ako se stado sa psom ili psima kreće prema vama, stanite u stranu i pričekajte da prođu pokraj vas. Ako se stado kreće ispred vas, npr. ispred vašeg automobila, usporite, pričekajte i polako nastavite za stadom. Nemojte prestizati stado, osim u slučaju ako primijetite da je pas maknuo stado u stranu i oslobodio vam prolaz. Ako pas laje na vas, previše ste se približili. Ako pas stane ispred vas, daje vam znak da stanete i pričekate. 12. Pazite da od stada budete udaljeni najmanje 50 metara, a ako je moguće i 100 metara. Ne približavajte se na udaljenost manju od toga jer to je područje njegovo polje u koje vas pas sigurno neće pustiti. Na kraju, ističe A. Halgota, važno je upamtiti kako su psi koji su uz stado naučili razmišljati prije nego reagiraju. Oni neće napraviti ništa nepromišljeno i ponašaju se samo u skladu sa svojom prirodom. Na čovjeku je da osluškuje prirodu i koristi zdravu logiku. Samo tako mogu se izbjeći neugodne situacije, a one doista nisu potrebne nikome.