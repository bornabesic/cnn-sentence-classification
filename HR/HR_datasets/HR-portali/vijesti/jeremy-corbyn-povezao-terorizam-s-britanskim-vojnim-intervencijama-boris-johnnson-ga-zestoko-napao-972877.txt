Foto: Getty Lider britanske opozicije Jeremy Corbyn, predsjednik Laburističke stranke, nastavio je predizbornu kampanju govorom o protuterorističkoj politici svoje vlade u slučaju da pobijedi na predstojećim parlamentarnim izborima. A on će se, kaže, usmjeriti na politiku koja će "umanjiti, a ne uvećati " terorističku prijetnju. Kako je objasnio, pritom misli prvenstveno na "sudjelovanje, podržavanje ili borbu" Velike Britanije u inozemnim ratovima, za koje tvrdi da su ih "mnogi stručnjaci, uključujući profesionalce u sigurnosnim i obavještajnim službamaa" povezali s terorizmom u zemlji. Corbyn: Vojne akcije u inozemstvu jedan od uzroka terorizma Britanska vojska će pod njegovom vladom "biti poslana samo kada za to postoji jasna potreba i kada postoji plan da ima resurse za obavljanje svog zadatka i kada može osigurati ishod koji donosi trajan mir", najavio je. Osim promjene vanjske politike, Corbyn je najavio veća proračunska sredstva za policiju, zdravstveni sustav i sigurnosne službe te reformu zatvorskog sustava unutar kojeg se razvila "kultura samoubilačkog nasilja", javlja BBC. Corbyn je napomenuo da ne želi poslati "usku političku poruku" i naglasio kako se uzroci terorizma "ne mogu svesti samo na vanjskopolitičke odluke" te kako "ova procjena ni na koji način ne umanjuje krivnju onih koji napadaju našu djecu". No zatim je dodao kako " je informirano razumijevanje uzroka terorizma esencijalni dio učinkovitog pristupa koji će zaštititi sigurnost našeg naroda, koji se bori protiv terorizma umjesto da ga hrani". Johnson: Apsolutno monstruozno da Corbyn pokušava umanjiti odgovornost počinitelja Corbynov govor naišao je na oštre kritike, prvenstveno od strane ministra vanjskih poslova Borisa Johnsona iz konzervativne vlade Therese May. Johnson je optužio Corbyna da koristi nedavni teroristički napad u Manchesteru u političke svrhe te da relativizira odgovornost počinitelja. "Sada nije vrijeme da činimo išta što bi umanjilo fundamentalnu odgovornost tih pojedinaca, konkretno tog pojedinca koji je počinio ovo zvjerstvo. I mislim da je apsolutno monstruozno da itko to pokušava napraviti", bio je oštar Johnson i dodao: "Stvar je evidencije to da je Jeremy Corbyn (kao zastupnik) bio protiv svakog ozbiljnog protuterorističkog zakona dok je bio u Parlamentu". S Corbynom se ne slaže ni predsjednik Liberalnih demokrata Tim Farron, a kako je istakao, "pogotovo se ne slaže da je sada vrijeme da se to kaže". "To nije liderstvo, to je stavljanje politike ispred ljudi u vrijeme tragedije", kazao je Farron. Lider UKIP-a se slaže s Corbynom Zanimljivo, s Corbynom se ipak složio Paul Nuttal, predsjednik desno-populističkog UKIP-a, čiji je bivši predsjednik Nigel Farage predvodio kampanju oko Brexita. "Da je bilo onako kako su torijevci (drugo ime za Konzervativnu stranku) htjeli, već bi bili u Siriji i bilo bi još gore. Ipak, nadam se da Jeremy Corbyn ne koristi ovo kao izliku za ono što se dogodilo neku večer", zaključio je Nuttal.