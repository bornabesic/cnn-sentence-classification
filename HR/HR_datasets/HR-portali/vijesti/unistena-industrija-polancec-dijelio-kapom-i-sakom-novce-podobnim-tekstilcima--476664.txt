Tekst: I. Ćimić Foto: Nikola Wolf (Cropix)  MINISTARSTVO gospodarstva već dvije godine dodjeljuje milijunske potpore za očuvanje tekstilne industrije kako bi se sačuvala radna mjesta, no umjesto toga samo u tekstilu prošle godine posao je izgubilo više od 5 tisuća ljudi što je gotovo 15 posto svih zaposlenih u toj industriji. Kako smo istražili, potpore se već godinama dodjeljuju po političkoj liniji, a na vrhu piramide stajao je ministar Damir Polančec. Upravo je Polančec dokinuo praksu ministra Branka Vukelića da glavni kriterij za potporu tekstilnim tvrtkama bude upravo broj zaposlenih te tako širom otvorio vrata makinacijama i političkim uslugama.  Totalni neuspjeh plana spašavanja Porazne brojke i totalni neuspjeh Vladina plana iz 2007. godine o spašavanju tekstilne industrije nagnale su i samu premijerku Jadranku Kosor da se istraži potpore, kao i da se hitno donese novi plan spašavanja radnih mjesta u tekstilnoj industriji. Analiza je trebala biti gotova prije više od mjesec dana, no novoinstalirani ministar Đuro Popijač i dalje se navikava na fotelju ministra. Krenimo redom, tvrtke koje se bave tekstilom u protekle dvije godine dobile su 263 milijuna kuna,  dok u ugovoru s Ministarstvom gospodarstva izričito stoji kako su primitkom iznosa obvezni očuvati isti broj radnih mjesta ili će u suprotnom morati vratiti potporu s kamatama. Porazna je istina da Ministarstvo  gospodarstva danas još uvijek nema podatak tko je sve zlorabio potpore u 2008. godini, iako su podijelili potpore za 2009. godinu, a sada se spremaju i za 2010. godinu! Tako da unatoč gubitku od gotovo 15 posto zaposlenih u toj industriji, nitko do sada nije vratio dobiveni novac, što nam je i potvrdio ured ministra Popijača. Popijač čeka "prvi april" "Budući da su potpore za 2008. godinu dodijeljene na samom kraju 2008. godine poduzetnicima je ostavljen rok za realizaciju investicije, odnosno pravdanje dobivene potpore do 1. travnja 2010. godine. Ako do toga roka poduzetnici ne opravdaju dobivene potpore, odnosno ne dostave dokaze o namjenskom trošenju sredstava, Ministarstvo gospodarstva, rada i poduzetništva dužno je postupiti sukladno čl. 15. točka 3. Zakona o državnim potporama (NN 140/05), odnosno zatražiti povrat potpore za iznos neopravdanih sredstava uvećan za iznos zakonske zatezne kamate", objasnili su nam u Ministarstvu gospodarstva. No, u vremenima kada je Hrvatska prešla psihološku granicu od 300 tisuća ljudi prijavljenih na Zavodu za zapošljavanje uistinu je čudno kako se Ministarstvo gospodarstva u dvije godine nije sjetilo provjeriti podatke sa Zavoda već su odlučili pričekati još par mjeseci da im se tvrtke same jave pa ih tek onda provjeravati. Kako ne može? Može! Što je najgore od svega gotovo iste tvrtke dobivale su potpore i za 2008. i 2009. godinu, a u obje prijave morale su staviti i broj zaposlenih te je bilo lako usporediti broj. Očigledno se nekoga štitilo jer Ministarstvo gospodarstva tako nije htjelo primijetiti da čak devet tvrtki koje su dobile ukupno 58,6 milijuna kuna podijelile otkaze za 697 radnih mjesta! Isto tako čelni ljudi Ministarstva gospodarstva već mjesecima stopiraju objavu studije Ekonomskog instituta koji također upozoravaju na istu stvar, kao i politički utjecaj kod dodjele potpora. Angel: Županijski HDZ Prema evidenciji koju posjeduje Index, nekoliko je potpora krajnje upitno, a prema abecednom redu to je tvrtka Angel d.o.o. koja je prije dvije godine dobila 2,4 milijuna kuna, a prošle 987 tisuća iako imaju svega 82 zaposlenika. Iza tvrtke stoji Zlatko Đurkin inače građevinar koji je tajnik županijske organizacije HDZ-a, a na sjeveru je poznat kao glavni izvođač gotovo svih radova Međimurje plina, koje vodi predsjednik Županijske organizacije HDZ-a Vladimir Ivković. Glavna poveznica s potporama bio je navodno sam ministar Damir Polančec, a Đurkina neslužbeno u Međimurju nazivaju torbarom HDZ-a, odnosno financijerom. Betex: Nazovi Ivkovića Tvrtka Betex proizvodnja, iza koje stoji Dragutin Trstenjak koji je i krajem devedesetih bio član županijske skupštine, sa 121 zaposlenim dobila je prošle godine 307 tisuća kuna potpore, što je dvostruko više nego prošle godine kada je dobila 150 tisuća kuna. Trstenjaka se povezuje također sa šefom lokalnog HDZ-a Ivkovićem. Čateks: Begovićevi Srbi Tvrtka Čateks, o kojoj je Index pisao, izravno je povezana s bivšim tajnikom u Ministarstvu gospodarstva Leom Begovićem koji je danas prvi čovjek HEP-a. Prošle godine dobili su 4,5 milijuna kuna državnih potpora sa 409 zaposlenih, a prije dvije godine 2,4 milijuna kuna. Izravna veza osim Begovića je i sam Polančec. Varteks: Fima grupa i Polančec Bez Varteksa se ne može. Jedan od giganata tekstilne industrije dobio je malo više od 5 milijuna kuna, a prošle godine 10 milijuna kuna. Poveznica s Polančecom više je nego izravna i to preko Milana Horvata predsjednika Nadzornog odbora koji je nedavno uhićen zbog afera Podravka kao čelnik Fima grupe. Visovi Patafte i Čehoka Među potporama koje bi se trebale ispitati svakako su tvrtke Vis d.o.o. i Vis KG iza kojih stoji Damir Patafta. Tako je Vis prošle godine dobio 2,8 milijuna kuna sa svega 98 zaposlenih, a Vis KG 954 tisuće kuna sa 177 zaposlenih. Prije dvije godine Patafta je za Vis dobio 4,9 milijuna kuna, a za Vis KG 2,6 milijuna kuna. Otegotna okolnost za Pataftu, kojem je politički zaštitnik gradonačelnik Varaždina Ivan Čehok, je ta što je smanjio broj zaposlenika za 38 ljudi. Naravno bez sankcija.