Foto: Hina ZRAKOPLOVI British Airwaysa u nedjelju su ponovno poletjeli s dva najveća britanska aerodroma nakon pada računalne mreže te tvrtke koji je izazvao kaos, prizemljio avione ostavljajući tisuće putnika u čekaonicama. British Airways je objavio kako tijekom nedjelje planira uspostaviti gotovo sve redovne letove s Gatwicka i većinu s Heathrowa. Problem s napajanjem onemogućio letove  "Nastavljamo intenzivno raditi na ponovnoj aktivaciji svih naših računalnih sustava i cilj nam je tijekom nedjelje gotovo normalizirati promet preko Gatwicka te uspostaviti većinu letova na Heathrowu", navodi se u priopćenju BA.  "Duboko žalimo zbog velikih problema koje smo izazvali našim potrošačima".  British Airways otkazao je u subotu sve letove iz londonskih zračnih luka Heathrow i Gatwick nakon što je problem s napajanjem onemogućio letove širom svijeta te izbacio iz stroja službu za korisnike i internetsku stranicu. Predsjednik uprave Alex Cruz kazao je kako nema dokaza o kibernetičkom napadu već se radilo o problemu napajanja strujom.