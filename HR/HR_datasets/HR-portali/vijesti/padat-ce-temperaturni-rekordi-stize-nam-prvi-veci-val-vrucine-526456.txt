Temperatura i sparina koje rastu posljednjih dana u većem dijelu Hrvatske ovaj tjedan će doseći svoju kulminaciju. Anticiklona koja je na europski kontinent donijela suh i topao zrak nije izbjegla ni naše podneblje pa se već od jutra u nekim područjima bilježe natprosječno visoke temperature za ovo doba godine.  Val vrućine bi zadnjih dana svibnja i prvih dana lipnja tako mogao donijeti u Hrvatsku rekordne temperature za to doba godine, piše HRT. Jutro je bilo natprosješno vruće za ovaj dio godine na otoku Krku gdje je jutros izmjeren 21 stupanj, a sve je toplije i na ostatku Jadrana. Kako odmiče tjedan temperature će rasti, pogotovo one jutarnje.  Temperature rastu i u kontinentalnoj Hrvatskoj gdje se sredinom tjedna očekuju temperature više i od 30 stupnjeva Celzijusa. Posebno će biti vruće u glavnom gradu te na istoku Slavonije. Ljetni ugođaj u većem će dijelu zemlje trajati do srijede, kada se očekuje toplije vrijeme praćeno kišom i pljuskovima. Do kraja tjedna ostat će promjenjivo, no i dalje s iznimno visokim temperaturama. Onima koji vrijeme narednih dana provode na otvorenom savjetuje se korištenje zaštite protiv štetnog ultraljubičastog zračenja, koje je posebno opasno pri ovako ranim valovima vrućine.