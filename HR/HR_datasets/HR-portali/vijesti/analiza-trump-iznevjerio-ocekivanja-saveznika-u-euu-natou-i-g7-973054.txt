Foto: FAH PRVI susret američkog predsjednika Donalda Trumpa s čelnicima EU-a, NATO-a i čelnicima zemalja G7 malo je otkrio o smjernicama američke vanjske politike i nije previše umirio međunarodne partnere, kažu analitičari nakon njegova pomno razrađenog prvog službenog putovanja izvan Sjedinjenih Država.   I dok su strani čelnici očekivali da će tijekom Trumpova posjeta Bruxellesu i summita članica G7 na Siciliji dobiti makar nekakvu sliku o smjernicama vanjske politike novoga američkog predsjednika, Trump je odlučio govoriti o unutarnjopolitičkim američkim pitanjima umjesto da svoje saveznike informira o vanjskopolitičkim pitanjima. Ostavio ih je da "tapkaju u mraku" u pogledu brojnih iznimno važnih pitanja, smatraju analitičari.   "U vrlo kratkom vremenu shvatili su da s ovom administracijom nikada neće biti medenog mjeseca", kazao je za dpa Christian Molling iz njemačkog Vijeća za vanjske poslove.  Pošto je posjetio Saudijsku Arabiju, Izrael, Zapadnu obalu i Vatikan, Trump je otputovao u Bruxelles i na Siciliju gdje je imao niz sastanaka s važnim međunarodnim partnerima. Diplomatski debi  No unatoč tomu, Trumpov diplomatski debi neprestano je bio nedorečen i nije ispunjavao očekivanja stranih političara. Ni prvi dojmovi što ih je ostavio ne mogu se ocijeniti pozitivnima.   Visoki EU-ovi dužnosnici su kazali da, nakon sastanka s Trumpom u četvrtak dvije strane nisu raspravljale o međunarodnoj trgovini, o klimatskim promjenama niti o odnosima s Rusijom.   Na NATO-ovu summitu održanom istoga dana Trump nije eksplicitno spomenuuo potporu Članku 5, po kojemu se napad na jednu članicu saveza smatra napadom na sve njih, unatoč tomu što su saveznici tražili jamstva kada je posrijedi američko sudjelovanje u zajedničkoj obrani.   U petak i subotu, na summitu čelnika članica G7, neformalnom forumu čelnika SAD-a, Kanade, Francuske, Njemačke, Velike Britanije, Italije i Japana, Amerika se jedina nije obvezala na Pariški sporazum o klimatskim promjenama.  Trump je kazao da će o tome odluku donijeti naknadno, odnosno po povratku s turneje u Sjedinjene Države.   "Pitanja poput trgovine, klimatskih promjena i Rusije ne mogu se riješiti tijekom Trumpova prvog posjeta, no očekivalo se da prvi susret s njim ipak bude pozitivan", rekao je Ian Lesser iz njemačke zaklade Marshall. "Prvi susreti na ovoj razini pružaju velike mogućnosti, no čini se, da ovaj nije prošao tako", kazao je. Međunarodna trgovina  Kada je riječ o međunarodnoj trgovini, o kojoj je Trump često govorio u predizbornoj kampanji, obećavši da će poboljšati američko gospodarstvo postizanjem povoljnijih trgovinskih sporazuma, novi američki predsjednik nije bio spreman prihvatiti politiku Europske unije u skladu skojom svi sporazumi moraju 'ići' preko Bruxellesa, a ne preko bilateralnih dogovora sa svakom pojedinom članicom EU-a.   "Čini se to nekako poput tinejdžerskog ponašanja. Znate, ono kad mladi kažu - da, znam da to ne mogu dobiti, ali i dalje želim to postići na svoj način", kaže Molling.   I dok je Trump javno pohvalno i pozitivno govorio o svojim sastancima sa stranim čelnicima, nepoznato je u kojoj su uistinu mjeri ti bilateralni susreti bili, kazao je za dpa Tristen Taylor iz Istraživačke grupe G7.  "Hvalisav je i stalno nešto 'izvodi', poput estradnjaka pred medijima i kamerama, ali tijekom bilateralnih susreta, zapravo je manji od makova zrna", kazao je Taylor.   Njegovo prvo međunarodno službeno putovanje omogućilo je javnosti uvid u konfuzan rad njegove administracije, osobito zbog toga što su Trumpove izjave za vrijeme turneje bile proturječne informacijama članova njegova kabineta, osobito kada su posrijedi informacije o NATO-u.