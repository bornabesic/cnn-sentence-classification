Saffie Rose Roussos imala je samo osam godina. Na koncert Ariane Grande u manchesterskoj areni došla je s majkom Lisom i sestrom Ashlee. Njen mladi život zauvijek je ugasio bombaš samoubojica, 22-godišnji Salman Abedi. Mala Saffie jedna je u nizu žrtava njegovog krvavog pohoda u kojem je poginulo 22, a ozlijeđeno 59 ljudi.  - Saffie je bila prekrasna djevojčica. Svi su je voljeli, uvijek ćemo se sjećati njene topline. Bila je tiha, nenametljiva, ali kreativna. Sama pomisao da možeš otići na koncert i ne vratiti se kući zvuči zastrašujuće, rekao je njezin učitelj Chris Upton.  Među identificiranim žrtvama nalaze se još i 18-godišnja Georgina Callander i 26-godišnji John Atkinson. Vlasti su objavile da djece ima i među ozlijeđenima i to najmanje 12.  U utorak navečer premijerka Theresa May digla je stupanj opasnosti na najvišu moguću razinu i na sva ključna mjesta u zemlji poslala vojsku. - Novi napadi mogući su svakog trena, poručia je. Bombaš Abedi je, javljaju britanski mediji, dijete libijskih izbjeglica, koji su u Veliku Britaniju stigli bježeći od Gaddafijevog režima. Njegovi susjedi tvrde da se posljednjih dana čudno ponašao te da je po ulici glasno izgovarao islamske molitve.  - Govorio je 'postoji samo jedan Bog i prorok Muhamed je njegov glasnik', tvrdi susjeda Lina Ahmed (21).  Napadač je navodno već bio poznat vlastima. U današnjem pretresu kuće u kojoj je živio uhićen je, prema pisanju medija, njegov godinu dana stariji brat. Dok policija pokušava utvrditi je li Libijac djelovao samostalno ili je bio dio neke veće terorističke mreže, stručnjaci tvrde da analiza eksplozivnog materijala kojim se raznio otkriva da je bombu napravio netko stručan. Američki vladin izvor rekao je pak kako istražitelji provjeravaju je li Abedi putovao u Libiju i je li tamo bio u dodiru s militantnima Islamske države. Salman je rođen u Manchesteru, 31. prosinca 1994. Bio je vatreni navijač Manchester Uniteda. Imao je dva brata i sestru, a dio njegove obitelji navodno se vratio u Libiju nakon Gadafijevog pada.  - Vidio sam ga posljednji put prošle godine. Pustio je bradu, ne sjećam se da ju je prije imao. Bio je uvijek malo problematičan, nisam ga baš volio, rekao je Leon Hall koji je s Abedijem išao u školu.  U utorak navečer i Zagreb je odao počast žrtvama iz Manchestera. Fontane kod Nacionalne i sveučilišne knjižnice zasvijetlile su u bojama britanske zastave. Britanska premijerka Theresa May je napad na "djecu i mlade koji se nisu mogli braniti" nazvala "gnusno kukavičkim".  "Sva teroristička djela su kukavička", rekla je May pred njenim uredom u Downing Streetu nakon sastanka sa čelnicima britanskih sigurnosnih i obavještajnih službi.  "No ovaj se napad ističe po užasno gnusnom kukavičluku, namjernom biranju nevine djece i mladih koji se nisu mogli braniti a koji su trebali uživati u jednoj od najnezaboravnijih noći njihovih života", rekla je.  May je u utorak o napadu razgovarala s predsjednikom SAD-a Donaldom Trumpom, francuskim predsjednikom Emmanuelom Macronom i još nekoliko stranih čelnika, rekao je njen glasnogovornik. Također je posjetila glavno sjedište policije i dječju bolnicu u Manchesteru. Predizborna kampanja u Ujedinjenom Kraljevstvu je obustavljena iz poštovanja prema žrtvama napada koji se dogodio tri tjedna uoči izbora.