Screenshot: YouTube  NA DREVNOM spomeniku otkrivenom u arheološkom nalazištu Gobekli Tepe na jugu Turske stručnjaci su pronašli simbole koji pričaju priču o razornom udaru kometa koji je pokrenuo malo ledeno doba prije 13.000 godina.  Na temelju znakova isklesanih u stupu, koji je poznat kao lešinarov kamen, može se zaključiti da je skup dijelova kometa udario u Zemlju oko 11.000 godina prije nove ere. Jedan od znakova koji prikazuje čovjeka bez glave, najvjerojatnije simbolizira veliku ljudsku katastrofu i velik broj mrtvih.  Arheolozi pretpostavljaju da je nalazište svojevremeno bilo drevna astronomska promatračnica.  Znanstvenici su vrijeme udara kometa odredili uz pomoć računalnog programa kojim su usporedili astronomske simbole s položajem zvijezda kroz povijest. Na taj način došli su do 10.950. godine pr. n.e. Otprilike isti datum potvrdila su i brojna druga istraživanja, među kojima i naslage u ledu na Grenlandu.  "Čini se da je Gobekli Tepe, među ostalim, bio opservatorij za promatranje noćnog neba“, rekao je za New Scientist voditelj istraživanja Martin Sweatman sa Sveučilišta u Edinburghu.  "Jedan od njegovih stupova imao je funkciju memorijala na taj razorni događaj, vjerojatno najgori dan u povijesti od kraja Velikog ledenog doba", dodao je.  Udar kometa očito je tisućljećima ostao važan ljudima koji su izgradili opservatorij, što ne treba čuditi s obzirom na dugotrajne teške posljedice koje je uzrokovao.   Brojni simboli isklesani na stupu ukazuju na to da su rani astronomi također bilježili spore promjene u Zemljinoj osi rotacije.  Otkriće potvrđuje teoriju prema kojoj Zemlja povremeno prolazi kroz razdoblja u kojima su udari kometa vjerojatniji zbog toga što se njezina orbita nađe na putanji dijelova nekog kometa s dugim periodom. Kada bi se nešto slično moglo dogoditi u budućnosti, trenutno nitko ne može predvidjeti.  Nalazište starije od piramida i kotača  Gobekli Tepe je najstarije arheološko nalazište na svijetu, a prostire se na površini 300 sa 300 metara. Smatra se da je 7.000 godina starije od Stonehengea i 7.500 godina od egipatskih piramida, te da je postojalo još prije otkrića kotača i glinenih posuda. Nije bilo namijenjeno stanovanju, već je bilo okupljalište. Otkrio ga je njemački arheolog Klaus Schmidt 1994. godine. Sastoji se od kružnog svetišta s obrednim stijenama u obliku slova T s isklesanim različitim simbolima, slikama ruku i životinja. Najveći od stupova visoki su preko pet metara, a teže preko 16 tona. Prije otkrića Gobekli Tepea uglavnom se smatralo da su takva kompleksna monumentalna svetišta gradile samo razvijenije civilizacije nastale pred 10-ak tisuća godina, koje su zahvaljujući poljoprivredi uspijevale stvarati viškove. Artefakti pronađeni u Gobekli Tepeu stari su oko 12.000 godina, no mnogo su sofisticiraniji od onih u Stonehengeu.