Predsjednik Hrvatske građanske stranke (HGS) i bivši splitski gradonačelnik Željko Kerum priopćio je danas da je njegova stranka odlučila podnijeti kaznene prijave protiv gradonačelnika Ive Baldasara tvrdeći da Generalnim urbanističkim planom (GUP) pogoduje "određenim investitorima na štetu građana Splita". "Željko Kerum - Hrvatska građanska stranka danas je odlučila da će podnijeti kaznene prijave protiv splitskoga gradonačelnika Ive Baldasara, mjerodavnih gradskih služba i izrađivača GUP-a zbog kaznenog djela pogodovanja. Gradonačelnik Baldasar je na izvanrednoj konferenciji za novinare  ekao da su Kerumove kaznene prijave "bespredmetne jer GUP još nije niti prihvaćen" te mu je zamjerio da se ponaša nemoralno jer se za parkiralište koristi površinom od 4000 metara četvornih koja je u vlasništvu grada plaćajući na mjesec 20.000 kuna, a na sličnim parkiralištima Grad Split, po Baldasarovim riječima, na mjesec zaradi više od 200.000 kuna  Kerum je tih 4000 metara četvornih koristio kao parkiralište na temelju ugovora koje je kao gradonačelnik potpisao na kraju mandata 2013.  s rokom od pet godina.  Novim GUP-om pogoduje se određenim investitorima na štetu građana Splita, tvrdi se u Kerumovu priopćenju. Po njegovim navodima, na zelenim površinama i parkirališnim zonama izgradile bi se poslovne i stambene zgrade, čime bi profitirali investitori, a izgubio grad Split. To je, smatra Kerum, kazneno djelo pogodovanja te najavljuje podnošenje kaznenih prijava.  Baldasar je rekao da bi Kerum, koji je četiri godine bio gradonačelnik, trebao znati proceduru te da su kaznene prijave o kojima govori "bespredmetne jer GUP još nije donesen". "Prijedlog dopuna i promjena GUP-a naći će se na dnevnom redu Gradskog vijeća tek u ožujku pa - ako tada budu prihvaćene - možemo govoriti i o promjenama GUP-a", rekao je Baldasar.  Dodao je kako je jedan od velikih gradskih projekata da se u blizini trgovačkog centra "Joker" (koji je izgradio Kerum) napravi "potpuno nova dimenzija Splita" tako da se rekonstruira igralište Nogometnog kluba 'Split' i s tog područja "maknu sve kućice i barake, a da umjesto njih, u dogovoru sa stanarima, budući investitor izgradi najmanje 60 zamjenskih stanova". Kao dio tog budućeg projekta predviđeno je i današnje parkiralište s oko 4000 četvornih metara u vlasništvu grada preko puta 'Jokera' tako što bi njegove dvije trećine ušle u novi projekt, a na preostaloj trećini gradilo bi se višeetažno, podzemno-nadzemno parkiralište.  Kerum se koristi prostorom koji je vlasništvo grada i za koji na mjesec plaća 20.000 kuna, a sada je nezadovoljan zamislima o novom projektu u tom dijelu Splita, rekao je Baldasar. "Na parkiralištima slične veličine mi mjesečno zaradimo više od 200.000 kuna, a Kerum plaća 20.000 kuna mjesečno i bilo bi mu pametnije da šuti", poručio je.  Split je pomogao Kerumu jer on nikada ne bi dobio uporabnu dozvolu za 'Joker' da nije bilo tog parkirališta, ustvrdio je Baldasar. "U graditeljskom smislu Kerum je potpuno blokirao grad i nije htio niti razmisliti o promjeni GUP-a koja je bila nužna onda kao i danas. Tvrdim da on svjesno nije htio ići u promjene GUP-a", rekao je Baldasar. Na pitanje kako komentira Kerumove izjave lokalnim medijima da izmjenama GUP-a želi pogodovati  tvrtki Skladgradnji, u vlasništvu braće Slavena i Joze Žužula, te splitskom poduzetniku Hrvoju Marušiću, Baldasar je odgovorio kako taj "veliki gradski projekt" nikomu unaprijed nije namijenjen te će, ako Gradsko vijeće u ožujku prihvati dopune i izmjene GUP-a, biti raspisan natječaj na koji će se moći prijaviti svatko tko želi. Za Keruma je "jasno da se tu radi o inkriminiranim radnjama. Ako je gradonačelnik s nekim nešto dogovorio i ako je uzeo nešto, neka to rješava privatno. Neka on mene tuži za klevetu. Na brzinu želi progurati GUP da bi on ostvario osobnu korist i investitori koji će tu raditi. To ne prolazi", rekao je Kerum popodne u programu Radio Dalmacije. "Nek' radi GUP na svojoj kući, a ne na tuđemu. Sram ga bilo", rekao je među ostalim Kerum te poručio "neka ga tuži za klevetu."  >> Kerum: Jedini sam političar koji je trošio samo svoj novac 