Jezivi zločin petorice svećenika koji su seksualno zlostavljali gluhu djecu zataškavala je časna sestra Kosaka Kumiko (42) koja je tamo radila. Zlostavljanje se dogodilo u školi u gradu Lujan de Cuyo koji se nalazi oko 620 kilometara sjeverozapadno od Buenos Airesa.   Svećenici, koji čekaju izricanje kazne, navodno su se na djeci seksualno iživljavali gdje god su stigli, u kupaonicama, spavaonicama, vrtu i podrumu..., a u svemu im je pomagala sestra Kumiko. Istraga protiv nje krenula je nakon svjedočanstva jedne učenice koja je rekla da ju je zamotala pelenama kako se ne bi vidjelo da krvari nakon silovanja. Krajem studenoga, petorica su svećenika uhićena, a prilikom pretrage pronađena je gomila pornografskih časopisa. Sestra Kumiko, inače iz Japana, ima argentinsko državljanstvo, uhićena je i optužena za pomaganje kao i za fizičko zlostavljanje učenika. Prije nego što su je pronašli, bila je u bijegu mjesec dana. Kumiko je na raspravi zanijekala krivnju.   Dosad je najmanje 24 djece prijavilo neki oblik zlostavljanja u školi. Kako se radi o gluhoj djeci, nitko od ostalih učenika nije čuo njihova zapomaganja. "Oni su uvijek govorili da je to samo igra, rekli su: idemo se igrati, idemo se igrati", kazala je jedna od učenica koja tvrdi da je bila silovana dodavši da su ih odvodili u kupaonicu. Horacio Corbacho, Nicola Corradi i još trojica muškaraca nalaze se u zatvoru u Mendozi i nisu se pojavljivali u javnosti od uhićenja. Ako ih proglase krivima, prijeti im kazna od 10 do 50 godina zatvora, piše Metro. 