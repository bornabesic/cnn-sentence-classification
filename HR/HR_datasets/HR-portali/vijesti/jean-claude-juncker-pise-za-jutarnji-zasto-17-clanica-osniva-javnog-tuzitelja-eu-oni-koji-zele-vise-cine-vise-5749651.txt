Ovog se tjedna na sastanku Europskog vijeća raspravljalo o budućnosti Europe sa 27 država članica, a kao temelj je poslužila bijela knjiga Europske komisije. Zabilježena je i iznimno važna odluka. Sedamnaest država članica EU krenut će korak dalje i prvi put uspostaviti Ured europskog javnog tužitelja. To će državama uvelike unaprijediti sposobnost da se bore protiv financijskoga kriminala i štite novac poreznih obveznika EU. Nezavisni javni tužitelj EU uskoro će moći istraživati određene prekogranične slučajeve i podnositi tužbu protiv kriminalaca izravno nacionalnim sudovima. U trenutku kada pojam “više Europe” nije najpopularniji, taj odvažni korak prema dijeljenju suvereniteta možda iznenađuje. No, svođenje rasprave o budućnosti Europe na izbor između više ili manje Europe pojednostavnjivanje je koje zavarava. Zapravo, to je izvrstan primjer mogućeg puta naprijed za EU sa 27 država članica: oni koji žele više, čine više, a ostali se mogu i poslije pridružiti. Svake godine proračuni svih država članica gube najmanje 50 milijardi eura prihoda od PDV-a zbog prekograničnih prijevara. Varalica kupi robu od druge države članice bez plaćanja PDV-a i zatim je u svojoj zemlji preproda po višoj cijeni u kojoj je i PDV, ali taj iznos ne uplati poreznom tijelu. Izostanak borbe protiv takvih prekograničnih prijevara šteti i javnim financijama i vjerodostojnosti Unije. Profit od međudržavnog organiziranog kriminala koji zaobilazi nacionalne propise i izbjegava kazneni progon svake se godine mjeri u milijardama eura. Unatoč vrlo strogim pravilima i kontrolama, kriminalci se sličnim metodama ponekad i dalje mogu okoristiti sredstvima iz fondova EU. Tome se mora stati na kraj. Nacionalni tužitelji odlično rade i aktivno rješavaju predmete prijevara, no raspolažu ograničenim i sporim instrumentima za borbu protiv krupnog prekograničnog financijskog kriminala. Mogu se odlučiti na ad hoc suradnju putem zajedničkih istražiteljskih timova, no postupci su često dugotrajni. Tužitelji nisu opremljeni ni za zapljenu novca ili prikupljanje dokaza u inozemstvu, ni za situacije kada istragu treba brzo provesti istodobno u više država. Europski javni tužitelj osigurat će potrebne instrumente za brzu istragu diljem EU i razmjenu informacija. Europski javni tužitelj surađivat će s delegiranim tužiteljima iz 17 država koje sudjeluju i na taj će način objediniti stručno znanje iz tih država i koordinirati ga na razini EU. Želimo izgraditi snažno, neovisno i učinkovito tijelo koje će razvijati stručno znanje u borbi protiv financijskog kriminala diljem Unije. To će tijelo biti slično nacionalnom uredu tužiteljstva za borbu protiv mafije u Italiji, koji proteklih 20 godina uvodi korjenite promjene u borbu protiv mafijaških aktivnosti. Komisija uvijek radi za sve države članice Unije i ova je politika otvorena za sve, ali one koji žele krenuti naprijed i nakon trogodišnjih pregovora ostvariti rezultate za svoje porezne obveznike ne bi trebalo zadržavati. Ovo je primjer kako možemo učiniti više s državama koje žele činiti više. U današnjoj Europi već su ostvareni euro, Schengen i europski patenti, a sada se to događa i u području koje nije gospodarstvo. Prošlog smo tjedna bijelom knjigom Europske komisije od 1. ožujka pokrenuli opširnu raspravu o budućnosti ujedinjenog EU sa 27 država članica. Pred nama su sada različiti putovi koje možemo odabrati. Zbivanja povezana s osnivanjem Javnog tužitelja EU jasno pokazuju sljedeće: daljnja europska integracija - čak i u osjetljivim područjima kao što je pravosuđe - realna je opcija. Ne moramo svi napredovati istom brzinom, ali svi moramo ići istim smjerom.