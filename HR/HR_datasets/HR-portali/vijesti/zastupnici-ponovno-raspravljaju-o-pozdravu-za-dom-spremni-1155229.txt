Predsjednik Kluba zastupnika SDP-a Arsen Bauk kritizirao je danas odluku Vlade da odbaci njihov prijedlog zaključka koji su htjeli vezati uz izmjene Zakona o udrugama, a kojim bi se Ministarstvo uprave obvezalo da u roku od 30 dana riješi žalbu Udruge dragovoljaca hrvatskih obrambenih snaga (HOS) Grada Varaždina jer im je odbijeno da u Statut udruge unesu pozdrav "Za dom spremni". Naime, Ured državne uprave u Varaždinskoj županiji odbio je 14. siječnja 2016. godine zahtjev spomenute Udruge za registracijom statuta jer sadržava sporni, ustaški pozdrav u grbu, pa se Udruga žalila Ministarstvu uprave koje već godinu dana ne rješava tu žalbu. – Mi smo predložili da se ohrabri i potakne Ministarstvo uprave da riješi žalbu Udruge dragovoljaca HOS-a Grada Varaždina nakon što je odbijeno da im se omogući uporaba pozdrava "Za dom spremni" u statutu. Upravni postupak traje već godinu dana u drugom stupnju, možda jer je to težak slučaj, ali smatramo da resorno ministarstvo, s obzirom na to da je to prvi takav slučaj, nakon nekoliko presuda treba iznijeti stajalište o spomenutom pozdravu – kazao je Bauk nakon stanke koju je zatražio u Saboru. Podsjeća da je stajalište SDP-a o spomenutom pozdravu otprije poznato, no zaključkom koji im je danas odbijen željeli su ubrzati procedure kako bi bilo izneseno i stajalište Vlade o tom pozdravu. – Upravni postupak ima i svoju sudsku kontrolu, pa ako Ministarstvo krivo riješi slučaj, može se ići na sud. Mi smo htjeli potaknuti Ministarstvo i Vladu da izraze svoje stajalište, pa ako odbiju žalbu, znamo njihovo stajalište o uporabi tog pozdrava, jednako kao što bismo shvatili i da žalbu prihvate. Tražimo da pokažu stav, a ako nisu sigurni u njega, neka se konzultiraju s DORH-om, neka zajedno premijer i glavni državni odvjetnik nakon konzultacija održe konferenciju za novinare nakon konzultacija. Ali izbjegavanje odgovora samo dodatno potiče podjele. Želimo znati stajalište o primjeni pozdrava "Za dom spremni" u statutu udruge – poručio je Bauk. Predsjednik Kluba zastupnika Branko Bačić objasnio je da HDZ nije mogao podržati usvajanje SDP-ova zaključka jer nije podrazumijevao ohrabrivanje ili poticanje Vlade da nešto napravi, već nalog. – Tamo piše "zadužuje se", dakle to je nalog Ministarstvu uprave da ubrza proceduru i riješi žalbu. Mi to nismo prihvatili jer je to suprotno Ustavu i zakonima jer nitko drugi u upravnom postupku, čak ni Vlada, to ne može naložiti, samo stranka u postupku može zatražiti da se ubrza radnja u upravnom postupku. Samo zato mi u HDZ-u nismo to podržali, jer bi to bilo kršenje Ustava po pitanju neovisnosti rada institucija – objasnio je Bačić zašto je SDP-ov prijedlog odbijen. Osim toga, kritizirao je SDP koji se u svom prijedlogu poziva na odluke Ustavnog suda na koje se očitovao u uporabi pozdrava "Za dom spremni". – Mislim da smo se mi već nekoliko puta osvrnuli na odluke Ustavnog suda, a on se nije nikada očitovao o karakteru i neustavnosti pozdrava "Za dom spremni" već je Ustavni sud riješio nešto drugo – tvrdi Bačić. Podsjeća da je Ustavni sud reagirao na dva rješenja prekršajnih sudova, jednom u slučaju postrojavanja postrojbi u Slunju koje su veličale NDH i Pavelića i drugi put u slučaju uzvika pozdrava "Za dom spremni" na maksimirskom stadionu i kažnjavanja nogometaša Joea Šimunića. – Ustavni sud je rekao da ne postoji propis kojim bi se reklo da je to neustavno – tvrdi Bačić. Podsjeća i kako je Vlada imenovala Povjerenstvo za suočavanje s prošlošću, koje bi donijelo univerzalni propis oko uporabe svih totalitarnih simbola, i tada će stajalište HDZ-a biti jasno. HNS-ova Vesna Pusić pak kaže kako Sabor ima pravo od Vlade tražiti da riješi to pitanje. – Činjenica da o tome raspravljamo rezultat je toga što se radi o temi koja je simptom stanja u hrvatskom javnom prostoru, odnosno sve učestalijeg pokušaja da se rehabilitiraju simboli ili ideologije vezane uz nacizam, fašizam i derivirane kvislinške režime i ideologije iz 2. svjetskog rata. U tome je problem – drži Pusić kojoj je neobično da Sabor mora pokušavati ubrzati rješavanje tog problema. – Bilo bi logično da Sabor ne mora reći ni riječ, nego da Vlada to riješi zbog svog stajališta, poštovanja Ustava koji kaže da se Hrvatska temelji na antifašističkoj tradiciji. Ovo je vrlo jasna situacija. Klubu HNS-a nije svejedno kako će se taj problem riješiti, smatramo da se treba riješiti tako da se jasno kaže da kvislinško-fašistički pozdrav nije upotrebljiv – tvrdi Pusić. Mostov Miro Bulj zamjera što se oporba bavi "jednim pečatom hrvatskih obrambenih snaga", no slaže se s time da treba osuditi sve totalitarne režime, pa i komunistički. Ivan Vilibor Sinčić iz Živog zida pak smatra da se previše energije u današnje vrijeme troši na suočavanje s prošlošću. – Ali neka, nadam se da će se napokon riješiti problem, definirati znanstveni standardi da se uvijek zna što valja, a što ne valja, da ne krećemo uvijek iz početka – kazao je Sinčić te najavio da će pokrenuti inicijativu za osnivanje odbora za suočavanje s budućnošću jer je pitanje je li Sabor svjestan svih promjena koje svijetu donosi budućnost. >> Pobuna protiv Bernardićeve odluke - dio SDP-ovaca odbio glasovati za Milanovićevu zamjenu 