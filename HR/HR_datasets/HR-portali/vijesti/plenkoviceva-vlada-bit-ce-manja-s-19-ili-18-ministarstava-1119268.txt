Vlada HDZ-a i Mosta trebala bi imati nešto manje ministarstava nego sadašnja koja broji 20 resora. Moguće je da će buduća Vlada imati 19 ili eventualno 18 ministarstava, neće imati zamjenike ministara, nego će se u resore vratiti državni tajnici. Nema gomilanja članova Vlada će imati četiri potpredsjednika, a svaki potpredsjednik ujedno će biti ministar, dakle neće se gomilati članovi Vlade koji uz potpredsjedničku poziciju neće imati svoje ministarstvo (kao što je bio slučaj Tomislava Karamarka i Bože Petrova u prošloj Vladi). Još nije jasno hoće li se energetika izdvojiti iz Ministarstva gospodarstva i pripojiti zaštiti okoliša, kako je planirao HDZ. Međutim, to je resor koji je vrlo bitan HDZ-u pa je pitanje hoće li to tako lako predati Mostu, no moguće je i da pristanu s obzirom na to da Most ostaje bez resora poljoprivrede. Proteklih se dana čulo da je Most odustao od svojih famoznih vertikala odgovornosti po resorima pa samim time i od nadzora nad svim energetskim tvrtkama. Uostalom, i Andrej Plenković, budući premijer, jasno je govorio da se sastavlja jedna Vlada u kojoj neće biti podjele odgovornosti. Aktualni ministar gospodarstva Tomislav Panenić te ministar poljoprivrede Davor Romić tako bi ostali bez svojih ministarstava, dok bi svoje pozicije trebali zadržati ministar unutarnjih poslova Vlaho Orepić, ministar zaštite okoliša Slaven Dobrović te ministar pravosuđa Ante Šprlje. Mostu bi trebala pripasti i uprava, no prema neslužbenim informacijama, još nije sigurno hoće li taj resor i u ovom mandatu voditi Dubravka Jurlina Alibegović. Kako bi Božo Petrov trebao postati predsjednik Sabora, nije još potpuno jasno tko bi bio potpredsjednik Vlade. Nova Vlada ne bi trebala imati zamjenika premijera ni prvog potpredsjednika, već bi sva četiri potpredsjednika bila jednaka. Ne zna se sa sigurnošću tko bi Petrova zamijenio na mjestu potpredsjednika, no jučer su se pojavila nagađanja da bi to mogli biti Ivan Kovačić ili Vlaho Orepić. Priča s Kovačićem nije logična jer se ne spominje kao potencijalni ministar, a i jer želi zadržati poziciju gradonačelnika Omiša. Ipak, postoje špekulacije da bi mogao preuzeti resor uprave. Upitna je i priča da bi tu poziciju preuzeo Orepić jer bi to onda bilo u suprotnosti s planom HDZ-a da Damir Krstičević bude potpredsjednik Vlade za unutarnju politiku i domovinsku sigurnost, što obuhvaća i Orepićev resor. To znači da bi mjesto potpredsjednika tada trebao preuzeti netko od Mostovih ministara, ali u Mostu još ne žele otkriti tko bi to bio. Nagađalo se da bi mjesto potpredsjednika Most prepustio Marinku Škari kojeg su prije godinu dana predlagali za nestranačkog premijera, ali ni on (barem zasad) ne konkurira kao ministar. HDZ za potpredsjednike kani postaviti Davora Ivu Stiera (vanjski poslovi), Damira Krstičevića (unutarnja politika i domovinska sigurnost) i Zdravka Marića (budući da se Ivana Maletić vrlo vjerojatno vraća u Bruxelles). U kombinaciji bi mogao biti i Davor Božinović, Plenkovićev savjetnik, no njegov je problem što među članovima Predsjedništva HDZ-a ne kotira najbolje. Razgovori od vikenda Plenković od petka ili vikenda započinje razgovore s kandidatima za ministre, a kako se približava sastavljanje Vlade, više nije posve jasno tko je sve u igri. Pretpostavlja se da Plenković računa na ljude iz najbližeg kruga: Stiera, Zdravka Marića, Gorana Marića, Davora Božinovića, Damira Krstičevića, u igri je bila i Ivana Maletić, ali vrlo vjerojatno ostaje u Bruxellesu, zatim na Tomislava Ćorića... Do idućeg petka, kada bi na konstituirajućoj sjednici Sabora trebala biti predstavljena i nova Vlada, bit će sve poznato.      