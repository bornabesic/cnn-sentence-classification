JEDNA stvar koja je do sada nedostajala u muškom ormaru, stiže baš u pravo vrijeme, ususret toplijim danima i ljetnim festivalima.   Tvrtka ACED Design iz Chicaga predstavila je prve kratke kombinezone za muškarce na KickStarteru, a koliko god ideja na prvu zvučala smiješno, dečki koji stoje iza projekta već su prikupili i četverostruko više novca od planirane svote.       "Jedne večeri sjedili smo, pili pivo i razgovarali o opcijama za mušku odjeću," napisali su na KickStarter stranici školski prijatelji koji su osnovali brend. "Zapitali smo se zašto ne postoji neki komad u kojem će i muškarci biti više stajliš, bez da žrtvuju udobnost. A svi naši kriteriji doveli su nas do ideje da napravimo prvi muški kombinezon - RompHim."      Naravno, muški kombinezoni postojali su već i prije, ali su uglavnom bili namijenjeni za posao. RompHim kombinezoni dolaze u pastelnom i šarenim izdanjima, s podesivim strukom, džepovima s prednje i stražnje strane te mogućnosti da se odjenete u jednom potezu.    A sigurni smo da će, koliko god smiješno zvučali, mnogi muškarci razmisliti dvaput kad shvate da s ovakvim komadom ne trebaju razbijati glavu oko kombiniranja hlača i majice. Svi koji su se prepoznali u ovom, za svoj primjerak trebat će izdvojiti 95 dolara, odnosno oko 640 kuna te se strpjeti do kolovoza, kada će kombinezoni biti lansirani u prodaju.