Otprilike šest tjedana potrebno je organizmu da se vrati u normalu.  Prvo što će liječnik pregledati je rez od epiziotomije, ako ste je imali. Ima je većina prvorotkinja, a problemi se, ako ih ima, javljaju u roku od 10 dana nakon porođaja. Primijetite li neuobičajeno crvenilo, bol ili tekućinu na mjestu reza, ne čekajte prvi obavezni pregled da posjetite liječnika. Maternica, jajnici i cerviks druga su stvar koja se gleda. Maternica bi se do tada trebala vratiti na veličinu šake, a liječnik će provjeriti i ima li znakova infekcije te napraviti Papa test kako bi provjerio eventualno postojanje abnormalnih stanica vrata maternice. Budući da su grudi doživjele mnoge promjene i s dojenjem su dobile i novu glavnu funkciju, treba i tu ustanoviti je li sve u redu. Liječnik će temeljito provjeriti grudi kako bi vidio ima li blokiranih mliječnih kanala, koji se osjećaju kao mali čvorovi. Oni se mogu razviti u mastitis, upalu koja nastaje kad bakterije budu zarobljene u mliječnom kanalu. Prepoznaje se tako da je mjesto upale bolno, crveno i vruće, a mogu se razviti i simptomi slični gripi, poput povišene temperature i boli u tijelu. Mastitis se može razviti bilo kad nakon porođaja, tako da je važno prijaviti bilo kakvu bol u dojkama svojem liječniku ili babici. Antibiotik koji je siguran za majke koje doje može ukloniti infekciju.   Proći ćete i kompletan zdravstveni pregled jer je trudnoća svojevrstan šok za organizam. Izmjerit će vam težinu, krvni tlak te puls. Liječnik će vas pitati i imate li slab, osjetljiv mjehur ili zatvor, jer trudnoća jako utječe na crijeva i mjehur, a važno je provjeriti i štitnjaču, koja je aktivna u proizvodnji hormona tijekom trudnoće. Žene odgađaju prvi pregled jer se boje da će biti bolan, no njime se mogu otkriti mnogi problemi i riješiti ih na vrijeme.  Jedna od bitnih stavki je i mentalno zdravlje. Ako se osjećate preplavljeni emocijama, liječnik vam može pomoći stupiti u kontakt sa psiholozima. Prema nedavnim istraživanju Cheryl T. Beck, babice i profesorice sestrinstva na američkom Sveučilištu u Connecticutu, oko 30 posto majki prolazi kroz postporođajnu depresiju do prvog djetetova rođendana. Beck je osmislila “depresivnu skalu”, kojom procjenjuje nove mame prema mnogo simptoma, uključujući anksioznost, promjene raspoloženja, osjećaje izolacije ili misli o samoubojstvu. Polako, ali sigurno. Liječnik će vjerojatno dati dopuštenje za seksualne odnose nakon šest tjedana, no nemojte očekivati da će odmah sve biti kao prije. Hormoni još divljaju, a tijelo se oporavlja. Prva menstruacija nakon porođaja ovisi prije svega o dinamici i trajanju dojenja, ali i o mnogim drugim čimbenicima koji utječu na hormone (emocionalna stabilnost, tjelesna težina, stres...).