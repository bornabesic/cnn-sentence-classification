Dovoljno sna ključno je za čovjekovo zdravlje i funkcioniranje. Svaka odrasla osoba treba dnevno od sedam do devet sati neprekidnog sna, a spavate li dovoljno po noći možete provjeriti jednostavnim testom. Sve što je potrebno jest popodne otići u spavaću sobu i pokušati zaspati. Sa sobom trebate ponijeti i žlicu i metalni pladanj. Pitate se što će vam to? Naime, kada legnete, u jednoj ruci trebate držati žlicu, ali tako da ruku stavite izvan kreveta, točno iznad pladnja koji ste stavili na pod. Pogledajte na sat, zatvorite oči i pokušajte zaspati. Kada zaspite, žlica će vam ispasti iz ruke i udarac od metalni pladanj trebao bi vas probuditi. Tada pogledajte na sat i izračunajte koliko vam je bilo potrebno da utonete u san. – Ako zaspite nakon 15 minuta, dobro ste i ne nedostaje vam sna. Ako zaspite nakon 10 minuta znači da vam manjka sna, ali nije toliko zabrinjavajuće, a ako zaspite u roku od pet minuta ili manje znači da patite od ozbiljnog nedostatka sna – pojasnio je stručnjak za nesanicu dr. Michael Mosley. 