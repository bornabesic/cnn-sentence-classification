Kada ste zadnji put bili na nekom od preventivnih pregleda? Prošle godine, godinu prije ili se možda niti ne sjećate? Zloćudne bolesti su jedan od vodećih javnozdravstvenih problema u Republici Hrvatskoj i na ljestvici uzroka smrti nalaze se na drugom mjestu. Vlada Republike Hrvatske je u lipnju 2006. godine usvojila Nacionalni program ranog otkrivanja raka dojke, krajem 2007. godine Nacionalni program ranog otkrivanja raka debelog crijeva, dok je Nacionalni program za rano otkrivanje raka vrata maternice usvojen u srpnju 2010. godine. Cilj svih preventivnih programa probira je rano otkriti rak, predzloćudne tvorbe i ukloniti ih na vrijeme te tako dugoročno smanjiti pobolijevanje i smrtnost. Prevencija i rano otkrivanje je provjeren, znanstveno utemeljen i uspješan način borbe protiv raka. Ovom prilikom želimo Vas upoznati sa sva tri Nacionalna programa ranog otkrivanja raka. Nacionalnim programom ranog otkrivanja raka dojke obuhvaćene su sve žene u Republici Hrvatskoj u dobi od 50 do 69 godina. U okviru ovog programa žene mogu obaviti mamografski pregled dojki svake dvije godine. Žene na kućnu adresu dobiju poziv za besplatni mamografski pregled, a cilj ovog organiziranog probira je smanjiti smrtnost od raka dojke i otkriti rak u početnom stadiju te poboljšati kvalitetu života bolesnica s rakom dojke. Nacionalnim programom ranog otkrivanja raka vrata maternice obuhvaćene su sve žene u Hrvatskoj u dobi od 25 do 64 godine koje u okviru programa trebaju obaviti PAPA test svake tri godine. Danas se sa sigurnošću zna da je jedan od glavnih uzročnika raka vrata maternice dugotrajna kronična upala rodnice i vrata maternice prouzročena humanim papiloma virusom (HPV) koji se prenosi spolnim putem. Znakovi ove bolesti mogu se otkriti samo ciljanim testom (PAPA test). Ova bolest je visoko preventabilna, može se spriječiti, a u slučaju ranog otkrića potpuno je izlječiva. U Republici Hrvatskoj se od 2008. provodi Nacionalni program ranog otkrivanja raka debelog crijeva koji je namijenjen osobama od 50. do navršene 74. godine života. U Hrvatskoj je drugi uzrok smrtnosti od zloćudnih bolesti oba spola, a otkrivanjem raka debelog crijeva u ranoj fazi bolesti te pogotovo pre-zloćudnih tvorbi, mogu se spasiti mnogi životi. Kao prvi pregled koristi se kartični test za otkrivanje okom nevidljive krvi u stolici kojeg dobijte poštom. Sjećate se prve rečenice? Kada ste zadnji put bili na nekom od preventivnih pregleda? Brinite o svome zdravlju, odazovite se na preventivne preglede koji spašavaju život. Rak se može dogoditi bilo kome i zato treba djelovati odmah! Više informacija o ovoj važnoj temi možete pronaći na www.hzjz.hr. Ovaj je PR tekst izrađen u sklopu projekta „Unaprjeđenje kvalitete provedbe Nacionalnih programa ranog otkrivanja raka“ koji je financiran sredstvima Europske unije“.