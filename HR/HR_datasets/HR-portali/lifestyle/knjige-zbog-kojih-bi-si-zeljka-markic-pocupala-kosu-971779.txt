Foto: Promo  "ŽENA se ne rađa, nego postaje ženom“ – Simone de Beauvoir Željka Markić ne želi da čitate, jer bi vas to moglo omesti u neprestanom rađanju – a to je glavna („biološka“) funkcija žene u društvu. Umjesto gubljenja vremena čitanjem, dozvolite muškarcu da vas oplodi, i to kad se njemu prohtje. Nemojte se opirati, Bog će biti nesretan. Ako vas je ovih nekoliko rečenica zasmetalo, onda ima nade za vas. U našim kolumnama o knjigama, većinom smo izbjegavali bilo kakve teme vezane za politiku, no čini se da je tome došao kraj. Podzemne vode primitivizma izmilile su svoju, frenološki deformiranu, glavicu i natjerale nas da se upustimo i u tu avanturu. Evo nekoliko naslova koji služe kao neophodan balzam koji, nakon ovog vikenda, trebate nanijeti na svoj um i time ga ponovno osposobiti za funkcioniranje. 1. Sluškinjina priča – Margaret Atwood Knjiga je napisana još daleke 1985., ali tek danas je, možda, doživjela svoj pravi procvat. Trenutačno na TV-u možete pratiti šokantnu seriju i vidjeti što se dogodi kada nazadne političke elite dođu na vlast i počnu „spašavati“ ljudski rod i boriti se za „opće dobro“. Scene sakaćenja žena teške su za gledanje, ali valja izdržati i usaditi si u glavu za što su sposobni ljudi kada krenu krivim putem oduzimanja slobode uz podršku „svetih“ učenja. I da, u ovoj lijepoj priči, ženama je zabranjeno čitanje. Još nešto, da ne zaboravimo – ženama se, ako imaju sklonosti istome spolu, kirurški uklanja klitoris. Sve za boljitak čovječanstva.  2. Drugi spol – Simone de Beauvoir Jedna od najutjecajnijih žena prošloga stoljeća i to s punim pravom. De Beauvoir napisala je klasik koji, iako je autorica filozofski obrazovana, može čitati svatko. Ona u knjizi promišlja što je prava bit žene i dobrim argumentima poništava sve izmišljene razlike među spolovima. Biologija nije bitna, važno je ono što postanemo tijekom života. Pitanje nije žena ili muškarac, već  čovjek ili nečovjek. Ovo je prvo izdanje knjige na hrvatskom jeziku (knjiga je objavljena u originalu davne 1949.) i moramo pohvaliti izdavača za njeno objavljivanje.  3. Kako biti žena – Caitlin Moran U ovom svjetskom bestseleru, nagrađivana britanska autorica, kritičarka i kolumnistica The Timesa odgovara na pitanje kako biti žena. Pitanje je postavila kako sebi tako i svima nama – bez obzira na spol. Iskrena do kraja, ne libi se zaroniti u vlastita iskustva kako bi pronašla odgovore. Provokativna, britka i duhovita natjerat će vas da plačete od smijeha, da se zagrcnete od prepoznavanja, te da zaronite u sebe i pokušate i sami odgovoriti na pitanja koja si postavlja većina suvremenih žena. Uz mnoštvo zanimljivih uvida, još ćete se i dobro nasmijati, a to nikako ne može biti loše.  4. Ustrajnost – Sheryl Sandberg Teško ćete u hrvatskim knjižarama naći dobru poslovnu knjigu za žene. No, povremeno se pojavi koja, a Ustrajnost je jedna od najboljih u posljednjih desetak godina. U knjizi Sheryl Sandberg razmatra suštinske razloge zastajanja napretka žena u stjecanju vodećih uloga i nudi uvjerljiva, zdravorazumska rješenja koja mogu ženama dati snagu za ostvarivanje svog punog potencijala. Sandberg je izvršna direktorica Facebooka i časopis Fortune navodi je na popisu 50 najmoćnijih žena u poslovnom svijetu, a časopis Time uvrštava među 100 najutjecajnijih ljudi svijeta. Obavezno pročitati neovisno o tome gradite li karijeru ili ne – knjiga je puno više od poslovnog priručnika. Puno, puno više.  5. Žene koje trče s vukovima – Clarissa Pinkola Estes Apsolutni must-have za svaku ženu. Po našem mišljenju, malo tko u literaturi zapadne hemisfere razumije arhetip žene kako ga razumije ova autorica. Ono po čemu je ova knjiga posebna je to što ponire duboko u dušu te svojim pričama (bajke, tradicionalni mitovi i usmena predaja važan su dio onoga što Estes želi prenijeti) gotovo da liječi. Zaobilazeći skeptični dio uma, autorica usađuje svoju mudrost u čitatelja i predaje mu u ruke sjeme koje može izrasti u prekrasan i divlji ženski cvijet. Knjiga je već desetljećima bestseler, a ako je niste već pročitali, učinite to pod hitno.