Foto: Entertainment Weekly, Press  STIŽU nove kontroverzne vijesti vezane uz film o slavnoj Aaliyah.  Čini se kako ni protivljenje obitelji tragično preminule pjevačice snimanju biografskog filma, nije previše zabrinulo slavni Lifetime. A sada je najavljeno kako će se film pozabaviti i njezinim ilegalnim brakom s pjevačem R. Kellyjem. Podsjetimo, R. Kelly bio je njezin mentor i producent, dok se još probijala na glazbenu scenu te je bio uvelike zaslužan za uspjeh njezinog debitantskog albuma "Age Ain't Nothing But A Number". Upravo u to vrijeme počele su se širiti glasine o ljubavnoj vezi te tajnom vjenčanju. Par se navodno vjenčao 1994. godine u državi Illinois, a problem je bio u tome što je je Aaliyah tada imala svega 15 godina, ali je na vjenčanom listu krivotvoren datum njezina rođenja pa je ispalo da pjevačica ima 18 godina. R. Kelly tada je imao 27. Njezini roditelji kasnije su se izborili za to da se brak proglasi nevažećim te joj pronašli novi tim za rad na drugom albumu "One In A Million". "Aaliyahjin profesionalni i privatni odnos s R. Kellyjem bit će u filmu istražen s posebnom pažnjom, ali i velikim poštovanjem. Naš je cilj ovim filmom, prije svega, inspirirati novu generaciju njezinom glazbom i talentom", otkrila je izvršna producentica Debra Martin Chase za Page Six. Čini se kako će ovaj film obilježiti mnoge kontroverze.