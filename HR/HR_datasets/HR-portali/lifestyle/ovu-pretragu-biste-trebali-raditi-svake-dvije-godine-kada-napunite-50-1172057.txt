Rak debelog crijeva u Hrvatskoj je drugi po učestalosti kod oba spola, no unatoč postojanju Nacionalnog programa za rano otkrivanje te zloćudne bolesti, odaziv na preventivne preglede iznosi samo 21 posto, pa je Dan plavog irisa, koji se obilježava zadnju subotu u svibnju, prilika da osobe sa stomom ukažu na svoje probleme, među kojima je najveći dio oboljelih od raka debelog crijeva. Od raka debelog crijeva godišnje u Hrvatskoj oboli oko 3000 osoba, a oko 2000 ih umire. U 2014. godini rak debelog crijeva otkriven je kod 3121 osobe, a 2015. godine je od te je bolesti umrlo 2056 osoba. Cilj preventivnih programa ranog otkrivanja raka je pravovremeno otkrivanje bolesti, smanjenje pobola i smrtnost od navedenih sijela raka, poboljšanje kvalitete života oboljelih zahvaljujući ranoj dijagnostici te unapređenje zdravlja cjelokupnog stanovništva. Provedba Nacionalnog programa ranog otkrivanja raka debelog crijeva započela je odlukom Vlade krajem 2007. godine. Svake dvije godine pozivaju se sve žene i muškarci u dobi od 50 do 74 godina života da naprave test na nevidljivu krv u stolici, a osobe s pozitivnim nalazom upućuju se na kolonoskopiju. Prvi pozivni ciklus počeo je 2008. godine i do sada su provedena dva ciklusa pozivanja, a u tijeku je provedba trećeg ciklusa. Prvi ciklus je zbog mnogobrojnih problema trajao pet umjesto predviđene dvije do tri godine. Trenutačna procjena odaziva je 21 posto. Osobita vrijednost programa je visok udio osoba kod kojih su otkriveni i uklonjeni polipi, što predstavlja najbolju prevenciju raka debelog crijeva. Prema podacima europske ankete o samoprocjeni zdravstvenog stanja (EHIS) provedene u Hrvatskoj, test na skrivenu krv u stolici je tijekom tri godine obavilo oko 27 posto osoba iz ciljane skupine, a kolonoskopiju tijekom deset godina oko 14 posto, što još nije dovoljno da bi se postigli rezultati. U travnju ove godine završila je provedba Twinning projekta "Unaprjeđenje kvalitete provedbe Nacionalnih programa ranog otkrivanja raka-CRO SCREENING", koji je financiran kroz program prijelaznog instrumenta EU-IPA za Hrvatsku. Cilj projekta bilo je unapređenje kvalitete provedbe svih triju Nacionalnih programa ranog otkrivanja raka (dojke, debelog crijeva i vrata maternice) jačanjem triju bitnih elemenata  - unapređenja organizacije i provedbe programa, jačanje kapaciteta profesionalaca u zdravstvu uključenih u provedbu programa te unapređenje praćenja i izvještavanja o provedbi programa. Dugoročni cilj projekta je smanjenje incidencije i mortaliteta navedena triju sijela raka. Zaključak stručnjaka iz Litve, Slovenije i Hrvatske, koji su bili aktivno uključeni u provedbu projekta, jest da je potrebno napraviti pravni okvir, uložiti dodatna novčana sredstva, ljudske resurse i opremu te unaprijediti informatički sustav da bi se osigurala visoka razina kvalitete u provedbi programa i na taj način postiglo značajno smanjenje incidencije i mortaliteta zbog ova tri sijela raka. Dan plavog irisa obilježava se u cilju podupiranja udruge osoba sa stomom (otvor na trbušnoj stijenci umjesto uobičajenog mjesta pražnjenja stolice. Zavodi za javno zdravstvo diljem Hrvatske organiziraju obilježavanje Dana plavog irisa,na gradskim trgovima čime se želi svratiti pozornost javnosti na potrebu podizanja znanja o raku debelog crijeva, značajnoj mogućnosti prevencije ove bolesti pregledom stolice na okultnu krv te kolonoskopijom.