Hermesova ručna torba od krokodilove kože s dijamantima oborila je svjetski rekord na dražbi prodajom kupcu iz Hong Konga za 267.000 eura.  Neimenovani kupac odnio je Himalaya Niloticus Crocodile Diamond Birkin na dražbi koju je u ponedjeljak navečer organizirala aukcijska kuća Christie's. Kupac je za nju morao izdvojiti 267.000 eura (2,32 milijuna hongkonških dolara). Christie's je torbicu procijenio na dva milijuna hongkonških dolara. "Radi se o svjetskom rekordu za ručnu torbicu prodanu na dražbi", istaknuo je Bingle Lee, glasnogovornik Christie'sa u Hong Kongu. Prethodni rekord također je ostvaren u Hong Kongu kad je Birkin fuchsia od krokodilove kože prodana za 202.000 eura. Diamond Himalaya, koju aukcijska kuća predstavlja kao "najrjeđu i najtraženiju" torbicu, ukrašena je dijamantima. Njezina kopča kao i mini lokot tipičan za Hermesove torbice od bijelog su 18-karatnog zlata. Torba je od izbijeljene krokodilske kože svijetle sredine i tamnijih sivih rubova tako da podsjeća na vrhove Himalaja. "Procjenjuje se da se godišnje proizvede samo jedna ili dvije torbice Diamond Himalaya", prokomentirao je Christie's u priopćenju. >>Neobjavljene pjesme glazbenika Princea na aukciji