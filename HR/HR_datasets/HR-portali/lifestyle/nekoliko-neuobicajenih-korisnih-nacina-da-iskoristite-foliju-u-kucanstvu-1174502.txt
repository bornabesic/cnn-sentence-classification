Aluminijska folija vrlo je korisna u svakom kućanstvu.  Najčešće se koristi za čuvanje namirnica, njome prekrivamo posudu s ostacima od ručka ili zamatamo u nju namirnice koje otpuštaju intenzivan miris kako bi spriječili daljnje širenje mirisa po hladnjaku ili domu.  No, aluminijska folija korisna je i u druge svrhe u svakom kućanstvu. Dobro je znati da s komadićem aluminijske folije možete očistiti hrđu, ali i zavjesu s tuš kabine.  Folija će poslužiti i kao potreban "alat" u kuhinji. Ako morate nešto preliti, a nemate lijevak, možete upotrijebiti komad folije koji ćete lako oblikovati u potreban oblik lijevka.  Ne morate kupovati skupe komade odjeće samo zato jer je na njima omiljen lik iz crtića vašeg djeteta. Napravite je sami. Kupite naljepnicu za odjeću, prema uputama je stavite na neoslikani dio odjeće, a preko nje komad aluminijske folije. Vrućom peglom pređite preko folije dok se naljepnica ne zalijepi na odjeću. Vaša pegla ostat će čista, a vi ćete uspjeno razveseliti svog mališana home-made modnim komadom.  Ako se mučite s tupim škaricama, uzmite aluminijsku foliju. Presavinite ju nekoliko puta i režite. Na taj ćete način izoštriti oštrice škarica.  Komad šperploče omotajte u foliju i stavite za vrijeme zimskih mjeseci između radijatora i zida. Na taj ćete način postići da se toplina "odbija od foliju" i "reflektira" prema prostoriji.  Ostatke zagorenih naslaga s roštilja najlakše ćete očistiti s folijom. Zgužvajte je u loptu, samo nemojte stisnuti prejako i njome prelazite preko rešetaka roštilja. Iznenadit će vas kako će nestati zagoreni komadi hrane s rešetaka.  Mrežicu za pranje suđa stavite na komad folije i na taj način ćete spriječiti da na vašem sudoperu ili drugim površinama ostaju hrđavi tragovi.  Vaš srebrni pribor za jelo ili nakit dobit će svoj sjaj ako ga istrljate aluminijskom folijom, stavite kratko u proključalu vodu u koju ste prethodno dodali sodu bikarbonu.