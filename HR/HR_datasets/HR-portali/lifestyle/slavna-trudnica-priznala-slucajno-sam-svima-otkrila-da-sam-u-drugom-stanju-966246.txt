Foto: Instagram, Snapchat SIGURNO se većini vas bar jednom dogodilo da ste poslali poruku krivoj osobi ili slučajno objavili nešto što niste htjeli (pogotovo od kad je Facebook uveo opciju "dodaj u svoj dan"). Jedan krivi klik i odjednom su vaše privatne poruke ili fotografije bespovratno završile u krivim rukama. Ili u ovom slučaju, u svim medijima i na svim mogućim društvenim mrežama, jer upravo se takva pogreška nedavno dogodila i jednoj slavnoj trudnici koja je slučajno cijelom svijetu obznanila da je u drugom stanju.  Riječ je o poznatoj tenisačici Sereni Williams, a sigurno ste i sami već čuli informaciju o njenoj trudnoći. Ona i njen zaručnik Alexis Ohanian, internetski poduzetnik i suosnivač Reddita, čekaju svoje prvo dijete, za što je javnost doznala prije desetak dana.    Tada je Serena bila u 20. tjednu trudnoće i snimila je tjednu fotografiju za trudničku aplikaciju. No, fotografija je slučajno završila i na Snapchatu. "Bila sam na odmoru, uživala u slobodnom vremenu i vodila foto dnevnik trudnoće na aplikaciji na mobitelu," ispričala je Serena u intervjuu s Gayle King na Ted Talks konferenciji. "Fotografije nisam nigdje objavljivala, nego sam ih samo spremala, ali znate kako je s društvenim medijima - pritisnete jedan krivi gumb i... Moj mobitel ne zvoni baš često, a tada sam u 30 minuta imala četiri propuštena poziva. Onda sam uzela mobitel u ruke i shvatila što sam napravila."   Serena je također otkrila kako je svakako planirala objaviti vijest, ali tek pet-šest dana poslije.