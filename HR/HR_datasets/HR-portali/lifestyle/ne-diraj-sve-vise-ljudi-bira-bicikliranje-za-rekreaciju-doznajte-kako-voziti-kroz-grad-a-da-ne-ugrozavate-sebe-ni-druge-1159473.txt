Proljeće i toplo vrijeme koje ono donosi sa sobom na ulice i ceste izvuče brojne bicikliste. I to ne samo rekreativce nego i one koji pedaliraju na posao i s posla. Prednost bicikliranja svakako je tjelesna aktivnost koja pozitivno utječe na zdravlje, a korištenje bicikla donosi i značajne uštede na troškovima prijevoza. Važna je prednost vožnje biciklom i ta što ne zagađuje okoliš poput drugih prijevoznih sredstava. Za razliku od onih koji se voze automobilima na posao i s posla, biciklisti nemaju trošak skupog goriva, ne moraju misliti gdje će parkirati svoje vozilo, odnosno hoće li ga imati gdje parkirati. U vrijeme prometnih špica, kad nastanu gužve na gradskim prometnicama, biciklisti ne stoje u kolonama, nego pokraj njih ležerno projure. Postaje trend u Hrvatskoj Biciklisti nisu ni ovisni o javnom prijevozu pa ne moraju čekati na stanicama kad će napokon doći autobus ili tramvaj, hoće li oni biti pretrpani putnicima, a postoji velika šansa da i u tramvaju ili busu zapnu u nekom prometnom čepu. Sve su to lijepe prednosti svakodnevnog korištenja bicikla koje sve više postaje trend i u Hrvatskoj, kao što je to već godinama u drugim, pogotovo zapadnoeuropskim državama. No većina hrvatskih gradova nema baš najbolju biciklističku infrastrukturu i to je jedan od problema s kojima se suočavaju domaći biciklisti. Nedovoljno je biciklističkih staza i traka, a i prometna kultura u Hrvatskoj, i što se tiče biciklista i što se tiče drugih sudionika u prometu, nije baš na visokom nivou. Biciklisti trebaju imati na umu da su sudionici u prometu koji upravljaju vozilom, jer bicikl je upravo to – vozilo. A mnogi od njih, pogotovo početnici, bilo stari ili mladi, toga nisu svjesni pa olako sjedaju na bicikl kojim onda upravljaju nepropisno. Zaboravljaju, primjerice, da i u bicikliranju vrijedi pravilo vožnje desnom stranom pa se voze onako kako njima odgovara, lijevom stranom, po sredini i tako ometaju druge sudionike u prometu. Važno je napomenuti i da vožnja biciklom nogostupom i u pješačkoj zoni nije dozvoljena, a to mnogi biciklisti ne znaju ili ignoriraju. Iako je vožnja s kacigom na glavi preporučena, ona je obvezna samo za bicikliste mlađe od 16 godina. Zato je obvezno imati prednje i stražnje svjetlo na biciklu za vožnju noću, čega se mnogi biciklisti ne pridržavaju. Često biciklisti griješe i na pješačkim prijelazima kad očekuju da im automobil stane jer smatraju da oni imaju prednost prelaska. No činjenica je da na pješačkim prijelazima biciklisti moraju sići s bicikla i prijeći pješački gurajući ga. Sigurno bicikliranje Mnogi nisu svjesni ni zakonske odredbe da je i vožnja bicikla pod utjecajem alkohola zabranjena i kažnjiva. Tako će biciklist kojega policija uhvati s više od 0,5 g/kg alkohola u organizmu platiti kaznu od 500 kuna. Isti je iznos kazne i za vožnju bicikla pod utjecajem opojnih droga. Bicikliranje ima puno više prednosti nego mana, ali sa sobom donosi i odgovornost. Važno je stoga pridržavati se propisa kako bi bicikliranje bilo sigurno za sve sudionike u prometu. >>I bicikliste u vozačku školu ako već nemaju dozvolu za automobil ili motor 