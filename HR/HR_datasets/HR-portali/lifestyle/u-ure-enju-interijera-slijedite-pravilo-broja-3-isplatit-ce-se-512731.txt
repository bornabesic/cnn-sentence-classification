Želite li prostor u kojem živite učiniti što ugodnijim i skladnijim, držite se pravila o ‘magiji broja tri’, odnosno kod uređenja prostora grupirajte predmete u neparnome broju. Općenito, neparan broj detalja u prostoru privlačniji je i ostavlja snažniji dojam nego parni, tvrde dizajneri, pa, tako, ako imate više predmeta koje želite smjestiti na jednu policu možete to učiniti tako da ih smjestite 5, 7 ili 9 zajedno, na primjer, s tim da treba voditi računa da policu ne pretrpate. Taj se princip primjenjuje u dizajnu interijera, no koristi se i u grafičkom dizajnu, dobro ga je imati na umu kod fotografiranja (fotografija bi trebala uvijek imati tri glavna, najistaknutija detalja, odnosno dijela), pa čak i kod pričanja priča, ako uzmemo u obzir pravilo o uvodu, zapletu i raspletu. Stvar je u tome kako radi naš mozak: Tri je najmanji broj koji se može koristiti za formiranje različitih uzoraka. Osim toga, neparan broj stvari tjera naše oči da se više kreću, što čini zanimljivijim vizualni doživljaj. Želite li prostor u kojem živite učiniti što ugodnijim i skladnijim, držite se pravila o ‘magiji broja tri’. Iskoristite različite okvire za fotografije i ogledala s različitim okvirima da od njih složite umjetničku instalaciju na zidu u kojoj je neparan broj predmeta. Grupirajte ih tako da zajedno čine jedan geometrijski lik. Želite li izložiti svoje vaze uvijek ih složite I to tri vaze jednu pored druge, ili složene u ‘trokut’. Na stoliću u boravku, uz biljku u ukrasnoj lončanici postavite i dva kristala koja čiste prostor. Grupirajte predmete različite visine i širine, kako bi postigli veći efekt i slažite ih tako da u različitim kombinacijama čine trojku, ovisno s koje strane ih gledate. To će dati dinamiku prostoru i učiniti da isti kutak uvijek izgleda – drugačije. Dva mekana jastuka na ležaju i jedan jastuk za sjedenje na podu, koji se još i ‘slažu’ po bojama mogli bi stvoriti vrlo ugodan dojam u prostoru. 