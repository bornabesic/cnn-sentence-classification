Mogućnost besplatnog dobrovoljnog cijepljenja djece protiv humanog papiloma virusa (HPV) nakon 9. godine života, bez posebnog dobnog ograničenja, trajat će samo do kraja ove godine, izvijestio je Hrvatski zavod za javno zdravstvo (HZJZ) u kojemu napominju da će počevši od iduće školske godine cijepljenje biti besplatno samo za 8. razrede osnovnih škola.     Do kraja ove godine nema dobnog ograničenja za cijepljenje besplatnim četverovalentnim cjepivom za sve zainteresirane dječake i djevojčice u dobi od 9 do 25 godina, kažu u HZJZ-u. Cijepljenje protiv virusa HPV-a nije obavezno, ali definitivno se preporučuje  radi smanjenja rizika od HPV infekcije i razvoja karcinoma. Preporuka je cijepiti se prije početka spolne aktivnosti ili što ranije na početku spolnog života, a cijepljenje se preporuča i onima koji su spolno aktivni. Pozive na cijepljenje četverovalentnim cjepivom (Silgard) učenicima osmih razreda osnovne škole i prvih razreda srednje škole upućivat će timovi školske medicine iz zavoda za javno zdravstvo. Učenici se pozivaju na cijepljenje tako da svaki učenik i učenica u školi dobije letak koji je ujedno poziv na cijepljenje, a letci su otisnuti u 95.000 primjeraka. Informacije o mogućnosti i opravdanosti cijepljenja s obzirom na dob i druge okolnosti mogu se dobiti u službi za epidemiologiju nadležnog zavoda za javno zdravstvo, izabranog  ginekologa, liječnika obiteljske medicine ili školskog liječnika. Za cijepljenje maloljetnih osoba potreban je informirani pristanak roditelja. Učenice i učenici na cijepljenje dolaze s obrascem "Poziv na cijepljenje četverovalentnim cjepivom protiv humanog papiloma virusa i informirani pristanak“ koji je potpisao roditelj ili staratelj. Dostupna cjepiva protiv HPV-a praktički su 100 posto djelotvorna u sprječavanju trajne infekcije genotipovima 16 i 18 HPV-a koji su odgovorni za nastanak 70 posto raka vrata maternice. Četverovalentno cjepivo štiti i od genotipova 6 i 11 koji su odgovorni za preko 90 posto anogenitalnih bradavica, navode u Zavodu za javno zdravstvo. >>U Hrvatskoj sve više zaraženih HPV-om