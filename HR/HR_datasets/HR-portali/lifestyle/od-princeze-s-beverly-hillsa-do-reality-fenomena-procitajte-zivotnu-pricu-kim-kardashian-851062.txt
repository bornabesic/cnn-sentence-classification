Foto: Instagram, GQ  SLAVNA reality zvijezda, Kim Kardashian, ovaj je tjedan proslavila 35. rođendan u društvu obitelji i prijatelja.  159 centimetara visoku ljepoticu za tu je prigodu suprug Kanye iznenadio zabavom u praznom kinu u koje su svi došli obučeni kao - trudna Kim. Za poklon je dobila i predivnu tortu prepunu bijelih ruža koje joj reper rado poklanja.    Premda je mnogi smatraju priglupom starletom kojoj se samo posrećilo, Kim je od malih nogu znala što znači rad te nikad nije bila poput svojih razmaženih prijateljica kojima su roditelji dozvoljavali da troše njihov novac kako god žele.  Donosimo životnu priču slavljenice Kim Kardashian:  Kimberly Noel Kardashian rođena je 21.10.1980. na Beverly Hillsu, uglednom zapadnom dijelu Los Angelesa.    Njezin otac Robert Kardashian već je bio je poznati odvjetnik, kad je upoznao njezinu majku, 12 godina mlađu Kris. Par se upoznao na jednom trkalištu pukim slučajem, a nakon 5 godina hodanja, 1977. rekli su sudbonosno "da". Kris je imala 22 godine kad je stupila u  taj brak.  Kris je u braku s Robertom rodila Kourtney pa Kim, a zatim Khloe i Roberta, jedino muško dijete u obitelji Kardashian.    1991. Robert i Kris su se razveli, a iste godine ona se udala za tada slavnog sportaša Brucea Jennera. Klinci su dobro prihvatili Brucea, no ipak ih je pogodio razvod roditelja koji je na svakome ostavio drugačiji trag. Kris i Bruce u braku su dobili kćeri Kendall i Kylie.    Djetinjstvo:  Kad su bile male Kourtney i  godinu mlađa Kim bile su jako povezane, a s obzirom na to da su se slično odijevale, ljudi su često mislili da su blizanke.    Mama Kris od malih ih je nogu učila da uvijek budu uredne i dotjerane, a od tate perfekcionista sva su djeca nasljedila pomalo opsesivnu potrebu za čistoćom i urednošću.  Cure su imale sretno djetinjstvo i bile jako popularne među dečkima, a pohađale su ekskluzivnu katoličku školu za djevojčice. Premda su dolazile iz imućne obitelji i imale lijepe stvari, roditelji su se trudili naučiti ih da moraju raditi ako žele zaraditi dodatni novac.  Kad je sa 16 godina dobila automobil, Kim je sklopila ugovor s ocem u kojem je pisalo da će, ako ga ošteti, štetu i platiti.   Posao i karijera:  Kim je kao tinejdžerica nekoliko godina radila u butiku, a pomagala je i u odvjetničkoj firmi svog oca gdje je po prvi puta otkrila kako bi mogla biti dobra poslovna žena. Naime, kad god bi imala malo slobodnog vremena, dovukla bi stvari koje više nije željela nositi ili koje je povoljno kupila, pofotkala ih i prodavala na eBayju. U knjizi rekla je kako je njezin profil bio iznimno popularan i kako je na taj način bez problema zarađivala dodatni novac.  "Sjećam se situacije kad sam kupila cipele Manolo Blahnik za 700 dolara. Otac mi je dozvolio da kupim pet pari. Morala sam mu vratiti novac i to s kamatama. Prodala sam svaki par i to po 2 500 dolara. Postala sam toliko opsjednuta s takvim odazivom da sam počela prodavati stvari koje više nisam nosila.", ispričala je za Variety.   Strast za modom i organizacijom pomogla joj je i da postane poprilično traženi stilist i organizator ormara. Počela je sa ormarima svojih prijateljica, a one su je zatim preporučile drugim klijentima. Mlada brineta bila je poznata kao "kraljica ormara", a organizirala je čak i ormare Cindy Crawford i Serene Williams.    Kim je radila i kao stilistica za svoju najbolju prijateljicu Paris Hilton s kojom je neko vrijeme bila nerazdvojna.   Kim je otvorila i svoju producentsku kuću te samostalno snimila 3 videa za vježbanje, a zatim se 2006. udružila sa sestrama Kourtney i Khloe te otvorila butik "DASH" u Calabasasu, gdje su sve tri radile.    Početkom 2007. u javnost je iscurio kućni pornić koji su 2003. snimili ona i njezin dečko, pjevač  Ray-J. Kim je tužila Vivid Entertainment te dobila odštetu od 5 milijuna dolara, a ubrzo nakon toga stigla je i ponuda za vlastiti reality show.  Tako je obitelj Kardashian krajem 2007. potpisala ugovor za show "Keeping Up with the Kardashians" koji je postigao ogroman uspjeh i donio slavu i bogatstvo cijeloj obitelji.    Zahvaljujući radnoj etici koju su joj usadili roditelji, Kim je uz reality show polako gradila svoje carstvo koje se danas procjenjuje na 40 milijuna dolara.  U svom rezimeu ima nekoliko uspješnih parfema, knjiga i DVD-a, a sa obitelji je potpisala ugovore za različite modne kolekcije, šminku s potpisom Kardashian, knjige i nekoliko različitih reality emisija zbog kojih je ova obitelj uvijek pred kamerama.  Privatni život:  Zbog neobične ljepote Kim je oduvijek bila u središtu pažnje i omiljena među dečkima, no u knjizi je priznala kako u mlađim danima nije imala puno samopouzdanja pa je išla od dečka do dečka, u potrazi za pažnjom i ljubavlju.    Sa 19 godina pobjegla je u Las Vegas sa glazbenim producentom Damonom Thomasom kako bi se vjenčali. To je razljutilo njezinu obitelj, pogotovo zbog činjenice da je Damon bio obiteljski prijatelj, no ljubav nije dugo potrajala. Par se 2003. godine razveo, a Kim je tvrdila kako ju je fizički i psihički zlostavljao.  Nakon velike ljubavi Reggieja Busha, i nekoliko usputnih veza, Kim se zaljubila u košarkaša Krisa Humphriesa s kojim se vjenčala 2011. godine. Par se stalno svađao, a Kris je bio bahat i bezobrazan čak i pred kamerama što se jasno može vidjeti u showu. Zatražili su razvod samo 72 dana nakon sklapanja braka te se 2013. službeno razveli.  Nakon veze s Krisom, Kim je počela hodati s dugogodišnjim prijateljem, reperom Kanyeom Westom koji je nekoliko puta priznao kako ju je oduvijek obožavao.    Krajem 2012. Kim je objavila kako je trudna te je rodila malu North West 2013. godine. Na njezin 33. rođendan Kanye ju je zaprosio, a par se vjenčao 24.05.2014. u Italiji.  Par sada čeka još jednu bebicu, sina koji bi trebao stići ovog Božića.