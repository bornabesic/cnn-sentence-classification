Kampanjom za najnoviju kolekciju, koja će se ovih dana naći i u prodaji u Lei Lou trgovinama, Aleksandra Dojčinović najavljuje proljeće i ljeto s vizijom u kojoj dominira senzualnost kao novi moment u bogatom dizajneričinom opusu. Posebnost ove kampanje je u tome što je snimana paralelno s održavanjem modne revije u povijesnom prostoru Hrvatskog državnog arhiva, nekadašnje Nacionalne sveučilišne biblioteke, a koji je ovaj put svojim secesijskim interijerom poslužio, osim kao kulisa, i kao savršena opreka suvremenoj kolekciji u kojoj svaki komad odjeće krije jednu tajnu dimenziju, ali i prikrivenu ekstravaganciju. Lei Lou žena ovog će proljeća otkrivati nešto više no do sada, ali će to raditi nježno, tek toliko da zagolica maštu okoline, zadržavajući svoj prepoznatljivi stil s osjećajem za mjeru. Kampanja koju potpisuju Romano Decker i Dejan Kutić, u kojoj su glavne uloge zaigrali modeli agencije Talia, koji su je i pronijeli na pisti, bajka je s porukom o važnosti knjige kao sredstva bez kojeg se u nijednoj karijeri, pa ni dizajnerskoj, ne može doći do cilja. Knjiga kao protuteža slojevima najfinije čipke i neobrađene svile na prvu djeluje sekundarno u cijeloj priči, međutim zagrebe li se ispod površine, jasno će se vidjeti dizajneričina fascinacija učenjem i nadograđivanjem, koje se očituje u svakoj novoj Lei Lou kolekciji, pa tako i ovoj. Aleksandra u ovo proljeće uvodi neke nove, tamnije nijanse, vječno lijepu bjelinu 'razbijenu' 3D cvjetnim aplikacijama, odijela protkana šljokicama i već prepoznatljive Lei Lou gležnjače u novom izdanju, s otvorenim prstima ili petom, a odabrani komadi iz kolekcije već su se našli u ponekoj glavnoj ulozi na našim i inozemnim crvenim tepisima, ali svoju će punu afirmaciju tek doživjeti ovih dana dolaskom u Lei Lou trgovine u Zagrebu, Splitu i Stuttgartu. >>Ovo je 5 zdravih navika Aleksandre Dojčinović: Jednom mjesečno priuštim si wellness s curama’ 