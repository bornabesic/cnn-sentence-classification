Bezglutenski proizvodi dobri su za ljude alergične ili netolerantne na taj sastojak, no milijuni drugih koji su izbacili gluten kako bi smršavjeli ili poboljšali psihofizičke sposobnosti možda su žrtve marketinških trikova ili snobizma, sugerira studija.  Bezglutenski proizvodi sve su brojniji na policama trgovina uz dijetetske i bioproizvode, no moguće je da uopće nisu bolji za zdravlje, navodi se u studiji objavljenoj u mjesečniku "60 milijuna potrošača".  Časopis, koji je usporedio deklaracije glutenskih i bezglutenskih proizvoda u svakodnevnoj hrani: tjesteninama, špagetima, pizzama, prhkom tijestu, kruhu i kolačima, otkriva da proizvodi bez glutena zapravo sadrže manje vlakana i proteina nego što ih ima u tradicionalnim proizvodima.  Tako 100 grama običnog kruha sadrži 8,3 grama proteina, a jednaka količina bezglutenskog kruha tek 2,6 grama.  Konstatirali su i da se u pojedina prhka tijesta bez glutena dodaju aditivi kao što su E464 i E330 radi očuvanja elasticiteta proizvoda koji je lišen pšeničnog brašna i škroba, a aditive je svakako bolje izbjegavati.   Konačno, bezglutenski proizvodi  sustavno su dva do četiri puta skuplji od klasičnih i taj podatak nije zanemariv.  Studija objavljena u časopisu savjetuje potrošačima "neka ne podliježu modi koja zapravo prazni njihov novčanik", rekao je za France Info Thomas Laurenceau, glavni urednik časopisa. >>5 nevjerojatnih znakova da ste alergični na gluten 