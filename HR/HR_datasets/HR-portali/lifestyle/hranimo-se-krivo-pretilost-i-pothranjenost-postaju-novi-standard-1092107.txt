Neodgovarajuća prehrana postaje "novi standard" u svijetu s obzirom na to da pretilost napreduje u gotovo svim zemljama, a pothranjenost je i dalje prisutna u najsiromašnijim zemljama, zaključak je studije. Međunarodna zajednica neće uspjeti iskorijeniti pothranjenost do 2030. ne bude li odlučno djelovala, ocijenili su autori Svjetskog izvješća o prehrani, dokumenta koji je izradila skupina međunarodnih stručnjaka uz financijsku potporu filantropskih i javnih organizacija. U najmanje 57 od 129 zemalja u kojima se provodilo istraživanje, zabilježene su visoke stope pothranjenosti – napose zaostajanje u rastu i anemija – kao i pretilosti i prekomjerne težine kod odraslih, ističe se u tom izvješću. – Svaka treća osoba pati od pothranjenosti ili pretilosti – upozorava Lawrence Haddad, supredsjedatelj skupine koja je izradila izvješće i znanstveni suradnik Međunarodnog istraživačkog instituta za politiku prehrane (IFPRP), prenosi se u priopćenju. – Živimo u svijetu u kojemu su pothranjenost i pretilost postali normalni. Moramo reći da je to neprihvatljivo – istaknuo je. U studiji se upozorava da je neodgovarajuća prehrana odgovorna za gotovo polovinu smrti djece do pete godine i da je najveći rizik za javno zdravstvo. Svjetsko izvješće o prehrani svake godine prati ostvarivanje zadaća koje su članice Svjetske zdravstvene organizacije (WHO) preuzele 2013. za razdoblje do 2025. >>Oko 65 posto stanovnika Hrvatske pretilo ili prekomjerno teško 