Marija Horvat opet je to učinila. Najbolja hrvatska erotska spisateljica ima novi roman, duhovito i lascivno nazvan „Do kraja: Oslobađanje“. Široj javnosti postala je poznata kada je u sivu hrvatsku stvarnost doslovce unijela nove boje u spektar razmišljanja o seksualnosti domaćih žena. Njena trilogija „Tri boje: Crna, Crvena i Bijela“ dostigla je za hrvatske prilike zaista astronomsku nakladu od 20 000 primjeraka. Zbog iskrenog i neuvijenog pogleda na sado-mazohizam, trilogija je prozvana hrvatskom inačicom Pedeset nijansi sive. Usudila bih se reći da su romani Marije Horvat puno bolje napisani od kontroverzne knjige E. L. James stoga ova hrvatska spisateljica (ili možda pisac, jer je ime autorice očiti pseudonim) nema sreće što je rođena u Hrvatskoj jer bi vani prodavala milijunske naklade. Već sam moto romana „shiny, shiny, shiny boots of leather“ (sjajne, sjajne, sjajne kožne čizme, početni stih pjesme benda Velvet underground „Venus in Furs“, prozvane po istoimenom kultnom BDSM romanu s kraja 19 stoljeća), najavljuje vruća zbivanja među koricama ove neizmjerno seksi knjižice koja se lako čita i pri tome se u njoj uživa. Nakon toga, slijedi opis domine koja u spomenutim čizmama i pripadajućem kožnom outfitu gazi po licu podčinjenog joj klijenta. Slijede vjerni i fino uobličeni opisi raznih seksualnih situacija i fantazija od studentskog seksa u prljavim kupaonicama, pružanja felacija, seksa za jednu noć, ženske masturbacije, fantazija o plećatim vaterpolistima i skupim odjevnim predmetima do voajerizma, lezbijske ljubavi uz pregršt slikovitih i estetski snažno uokvirenih BDSM prizora. Novo erotsko štivo Marije Horvat istovremeno je napaljujuće, inteligentno, iskreno, poetično i vrlo seksi te baš poput „Tri boje“, mnogo kreativnije od „50 nijansi sive“. Spisateljica poštuje sve konvencije žanra koji je potonji roman utemeljio lijepi, uspješni i bogati protagonisti koji opće u luksuznim interijerima i korporativnom okruženju. Zaplet romana jednako je uzbudljiv kao i opisi seksa i erotskih fantazija, a atmosfera bi se mogla opisati kao kombinacija stila Erice Jong s Kubrickovim filmom Eyes Wide Shut. Ovaj puta protagonistica je ženska varijanta gospodina Greya; svježe razvedena, hladna korporativna kučka ili kako sama kaže 'lijepa, mlada, uspješna i prazna'. Radi kao spin doktorica u uglednoj PR agenciji koja za klijente ima 'korporativne ljigavce'. Upravo se razvela od muža, mladog odvjetnika gospodarskih kriminalaca. Život joj se mijenja kada joj muž namjesti klijenta, tajanstvenog gastarbajtera Stevea, vlasnika lanca klubova. Igrom slučaja, junakinja završi u jednom njegovom klubu, pomalo lynchovskog ugođaja u podsljemenskoj zoni i tamo počne ostvarivati svoje najluđe seksualne fantazije... Autorica knjige iznimno je upućena u stanje svijesti korporativne elite u Hrvatskoj i veoma obrazovana jer koristi obilje referenci na termine iz seksualne i gestalt psihologije. Njeni opisi igara moći u postelji i izvan nje, na društvenom i emocionalnom planu vrlo su vjerni, a roman je prepun zanimljivih razmišljanja o prirodi ljubavi i međuljudskih odnosa. „Do kraja: Oslobođenje“ dobar je prikaz stila života imućnih slojeva Zagreba, ali ujedno i vrlo jasna društvena kritika. Novi roman Marije Horvat posebno će se svidjeti BDSM praktikantima, ljubiteljima dobrog erotskog štiva i književnih kurioziteta. Erotski triler iz zagrebačkog seksualnog podzemlja "Do kraja: Oslobađanje" potražite na svim kioscima i na mondo.hr za samo 39,90 kn!