Foto: John Pavlish, Instagram  S NAŠOM poznatom dizajnericom napravili smo kratki, ali slatki intervju. Pratite li čak i samo povremeno hrvatsku modnu scenu, za dizajnericu Aleksandru Dojčinović i njezin brend LEI LOU zasigurno ste čuli. Simpatična Alex modnu je scenu osvojila odavno, i to ženstvenim haljinama, koje rado nose poznate i manje poznate Hrvatice, ali i svjetske zvijezde, kao što su npr. bivša članica planetarno popularnog benda Spice Girls, Mel B te glumica Leighton Meester, najpoznatija po ulozi Blair Waldorf u seriji "Gossip Girl".   Dizajnerica za nekoliko dana sprema i novu spektakularnu reviju, koja će biti najposebnija dosad, a što priprema, saznajte u nastavku.  Što nam Aleksandra Dojčinović sprema za ovu sezonu? -Svoje kolekcije volim uvijek uskladiti i s ambijentom prostora u kojem ih predstavljam, pa će tako i ova biti u duhu putovanja, s naglaskom na detaljima. Zahvaljujući metalik nijansama, koje su novitet, kolekcija djeluje vrlo suvremeno, čak pomalo futuristički, ali poklonice Lei Lou ženstvenosti neće ostati uskraćene ni za taj segment.  Kakva je "Lei Lou" žena u očima dizajnerice? -Uvijek malo drugačija, što je normalno jer svakom novom kolekcijom sazrijeva i postaje sve samosvjesnija. No, u mojoj viziji žena je od početka opuštena, jednostavna i neopterećena nebitnim i što mi je vrlo bitno, nije površna. To je uvijek zaposlena žena, bez obzira je li to posao kućanice ili menadžerice.   Bez čega Vi ne možete zamisliti ovu proljetno-ljetnu sezonu? -Proljeće provodim u jaknama s aplikacijama i trapericama, Lei Lou gležnjačama s otvorenim prstima i nježnim haljinicama od tila.  Koji po vama komad ove sezone neće biti IN? -Nema ga. Danas je takvo vrijeme da svi sve nose i sve je u modi. Možda je tako i najbolje.  Uskoro nas čeka još jedna spektakularna revija? Gdje i što možemo očekivati? -Prvi put reviju selimo na kolodvor, a priča se sastoji od nekoliko segmenata u kojima glavnu ulogu igra - vlak Lei Lou Express. Naime, upravo će on na početku večeri sve uzvanike ukrcati na Zapadnom kolodvoru i odvesti ih stanicu dalje, na Glavni, gdje će na prvom peronu potom biti održana revija. Ne trebam napominjati da će vlakom upravljati prva žena strojovođa u Hrvatskoj i da sve ovo radimo uz jaku podršku HŽ-a, koji nam za ovu priliku daju svoj najbolji vlak, da se vidi koliko su naše željeznice zapravo moderne, iako možda nemamo tu predodžbu.