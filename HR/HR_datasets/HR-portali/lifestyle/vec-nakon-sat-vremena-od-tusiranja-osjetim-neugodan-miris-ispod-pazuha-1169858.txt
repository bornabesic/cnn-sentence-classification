P: Već nekoliko dana primjećujem pri iskašljavanju ili kada ispušem nos nekakva crna vlakna u sluzi. Kad se iskašljem, a zbog stresa često povraćam kiselinu, onda i pri prvom izbacivanju sline bude takva nakupina, a u nosu sitnija vlakna iste boje. Nisam pušač i ne boravim u zadimljenom prostoru. Jedino na što sumnjam jest da je to zbog vlage u zraku jer je u stanu tijekom zimskih dana vlaga.      O: Tamno tingirani iskašljaj ili ispirak iz nosa može upućivati na krv. U takvom slučaju treba pregledati gornje dišne i probavne putove, ali i pluća. Dakle indiciran je otorinolaringološki i pulmološki pregled. U ORL pregledu mora biti sadržana i fiberendoskopija gornjih dišnih i probavnih putova. Ako su ti pregledi uredni, možete mirno spavati.      P: Prije mjesec dana počela sam trenirati tri puta tjedno. Otkad vježbam, osjećam se fizički, a i psihički puno bolje. Uzimam i proteine. Koristila sam ih samo sedam dana jer sam cijelo vrijeme osjećala nadutost, a onda sam imala i velike bolove u želucu. Nakon sedam dana pauze od proteina, sinoć nakon treninga ponovno sam uzela jednu mjericu i ponovno sam imala velike bolove u želucu. Molim savjet.      O: Nakon liječničke obrade, svakako nutricionističke, mislim da trebate napraviti neki od testova intolerancije na hranu iz krvi. Određena vrsta hrane u određenoj životnoj dobi počne “smetati“ i zbog toga izazivati razne gastroenterološke probleme (grčevi u trbuhu, mučnina, vjetrovi, proljev, zatvor i sindrom iritabilnog crijeva).      