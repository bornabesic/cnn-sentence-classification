Praznovjerje može poboljšati vaš trening, ojačati samopouzdanje, ohrabriti vas, ali i donijeti emocionalno olakšanje. Iako su mnogi rituali iracionalni, a ne logički, zapravo je pravo pitanje jesu li uopće povezani s ishodima u nekim situacijama.  Znanstvenici sa Sveučilišta u Kölnu otkrili su da je praznovjerje, poput nošenja amajlija, vrlo poticajno i - mjerljivo. Osim što jača povjerenje u samoga sebe i savladavanje postojećih zapreka, poboljšava se i izvedba. Stručnjaci objašnjavaju da je osnova praznovjerja nepoznavanje prave prirode stvari te neprikladno objašnjavanje određenih pojmova i situacija na osnovi vjerovanja da su međusobno povezani, odnosno da su pod utjecajem neke nadnaravne sile. Koliko god racionalni bili, mnogi se ljudi oslanjaju na praznovjerje i provode ga u dnevnoj rutini.  Sportaši su posebni majstori kad su rituali u pitanju. No nisu imuni ni mnogi slavni pjevači, glumci ili manekenke koji na nastupima i natjecanjima nose, primjerice, samo određeni komad odjeće ili prate neki ritual. Naš Goran Ivanišević gledao je da ne stane ni na jednu crtu na terenu, uvijek je jeo u istom restoranu, pa i gledao isti program te je tako prije legendarnog osvajanja Wimblendona svako jutro pratio - “Teletubbiese”.  U pokusu u kojem je sudjelovalo 150 studenata, znanstvenici su provjeravali kako će “vjera u sreću” utjecati na njihove motoričke sposobnosti, memoriju i anagramske igre. U prvom testu ispitanici koji su vjerovali da su pucali sa “sretnom loptom” cilj su pogađali češće nego oni kojima su dali samo “običnu” loptu. Kad su ih, u drugoj igri, bodrili s uzvikom “držim palčeve”, ispitanici su brže rješavali zadatke od skupine kojoj nisu davali poticaj. U posljednja dva testa praznovjerje je psihički motiviralo svakog pojedinca. Oni koji su nosili amajlije postizali su bolje rezultate u igrama memorije, kao i kod anagrama, što je znanstvenike dovelo do zaključka da je amajlija sudionike vodila da si postave više ciljeve te, ono najvažnije,  ostanu uporni sve dok ih ne ostvare. Michael Jordan je nosio hlačice svojeg sveučilišnog tima ispod dresa Chicago Bullsa, Tiger Woods crvenu košulju u finalnim obračunima, a Serena Williams prije svakog meča nokte boji u drugu boju, stavlja nove aplikacije i crteže.  Tenisač Goran Ivanišević uvijek je puštao protivnike da prvi sjednu na klupu. Izlazeći na teren pazio je da ne stane ni na jednu crtu na terenu. Uvijek je gledao isti TV program i jeo u istom restoranu te parkirao na istome mjestu. Dugogodišnji prvi tenisač svijeta Rafael Nadal godinama oduševljava svoje fanove. On je rituale doveo do savršenstva. Njegove čarape su uvijek navučene do iste visine, a (nova) boca vode iz koje pije stoji pored klupe s etiketom.