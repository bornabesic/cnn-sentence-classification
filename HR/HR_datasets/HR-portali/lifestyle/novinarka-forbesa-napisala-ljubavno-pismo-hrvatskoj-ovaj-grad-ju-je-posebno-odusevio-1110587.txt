Jedna za drugom nižu se potvrde da je Hrvatska pravi dragulj ovogodišnje turističke sezone. Ljepotama naše zemlje nije odoljela ni novinarka Ann Abel, koja je u članku objavljenom u Forbesu, Hrvatsku opisala kao jednu od zemalja koja se svrstala među najpoželjnije turističke destinacije. "20-ak  godina nakon ratnih zbivanja, Hrvatska je postala jedna od najpoželjnijih turističkih destinacija. A zašto i ne bi, ova zemlja je prekrasna sa svojom spektakularnom obalom i otocima, povijesnim gradovima, seocima iz bajki, odličnom gastronomskom ponudom morske hrane i – gostoljubivošću žitelja".  Split ju je u potpunosti oduševio te je svojim čitateljima, u svom "ljubavnom pismu Hrvatskoj", navela osam razloga zbog kojih se grad pod Marjanom mora posjetiti.  1. Dioklecijanova palača jedan je od najbolje sačuvanih spomenika rimskog graditeljstva u Splitu. 2. Restoran Bokeria čiji je naziv i inspiriran nazivom jedne od najpoznatijih tržnica na svijetu – La Boquerie u Barceloni. Kuhinja je usmjerena na lokalne proizvode i plodove mora. 3. Galerija Meštrović, koja je 1952. godine utemeljena u palači Ivana Meštrovića, zauzela je treće mjesto na popisu razloga koji će čovjeka prilikom posjeta Splitu oduševiti. 4. Novinarku je zadivio i restoran Zrno soli koji se smjestio u splitskoj ACI marini, a kao glavni razlog su pogled na zaljev i more. 5. Grad Sinj, koji je od Splita udaljen samo pola sata, opisala je kao mjesto sa stoljetnom tradicijom i sinjskom Alkom koja se od 2010. godine nalazi i na UNESCO-ovu popisu nematerijalne svjetske baštine u Europi. 6. S tvrđave na Klisu pruža se jedan od najboljih pogleda u regiji, a na toj su lokaciji snimljene neke od najimpresivnijih scena serije "Igra prijestolja". 7. Domaća kuhinja je nešto što je se posebno dojmilo, a soparnik, pita od blitve, mladog luka i peršina ostat će joj u posebnom sjećanju. 8. Hotel Park također treba vidjeti, postoji još od 1921. godine, a smatra se najprestižnijim u gradu Splitu.  >>Još jedna potvrda: Hrvatska je najpoželjnija destinacija za odmor na svijetu >>The Telegraph hvali ljepote Hrvatske: 23 razloga zašto bi svi ovoga ljeta trebali doći u Hrvatsku