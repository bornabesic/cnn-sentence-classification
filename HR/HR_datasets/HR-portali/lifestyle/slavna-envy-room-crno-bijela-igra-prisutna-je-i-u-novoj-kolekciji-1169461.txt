Retro estetika i ženstveni krojevi snažno su ucrtani u DNK modne kuće eNVy room, no  svakom novom kolekcijom Vjeko Franetović i Nikica Ivančević dokazuju da je njihov dizajnerski potpis mnogo više od standardnog  romantičarskog usmjerenja.   Ove sezone predstavljaju svoju verziju popularnih hoodica, koje su majstorski uklopili u proljetnu kolekciju začinjenu toksičnim bojama kao što su neonsko žuta i narančasta. Taj je bazični sportski komad, obogaćen čipkom i volanima, bio ključni element koji je nadahnuo stilisticu Leu Krpan da vješto ukomponira damske retro chic komade s pomalo dječačkim stilom i cijeloj kolekciji da jedan megapoželjni streetstyle twist.  Slavna eNVy room crno bijela igra i ovoga puta nije izostala te je u novoj kolekciji osvježena dekonstrukcijom, kosim rezovima i dijagonalama. Monokromatski grafizam crno bijelih pruga efektno se spaja s delikatnom čipkom, a pomalo futurističku notu kolekciji daju haljine i suknje metaliziranog sjaja te pamučni Tshirti sa srebrnim printom. Tu su i kombinezoni, suknje zvonolikog i tulipan kroja, lagane pamučne košulje s volanima, hlače mrkva kroja, kimona od večernjih i dnevnih materijala te torbice izrađene od srebrene i crne lakirane kože koje su ove sezone nešto manje i još šarmantnije. Haljine su uglavnom izrađene od delikatnog tila koji se nježno leluja u pokretu ili su pak izrađene od materijala koji su svojstveni sportskoj opremi kao što je mreža od neoprena i scuba. 