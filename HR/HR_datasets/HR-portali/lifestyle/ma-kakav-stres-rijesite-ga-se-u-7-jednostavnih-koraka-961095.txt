Foto: Instagram  Ah, taj stres... Većina će se složiti kako je on u današnjem užurbanom svijetu neizbježan dio života, s kojim se treba znati nositi, no to ne mora zaista biti tako. Postoje vrlo jednostavni načini pomoću kojih stres možete itekako umanjiti te ga čak i potpuno otkloniti, samo se pridržavajte ovih učinkovitih i provjerenih tehnika, koje ćete lako uklopiti u svoj svakodnevni život:  1. Budite se ranije Svi znamo koliko je važan dobar i kvalitetan san. Raniji odlazak na spavanje, baš kao i ranije buđenje, mogu popraviti svaki dan. Ako su vam jutra inače kaotična i užurbana, onda su puno veće šanse da ćete i ostatak dana biti pod stresom, no započnete li dan opušteno, to će se pozitivno odraziti i na ostatak vašeg dana. Organizirajte se večer prije i provedite jutro radeći nešto u čemu stvarno uživate, poput ispijanja kave, vježbanja, čitanja vijesti... Što god vama paše, bitno je samo osmisliti idealni jutarnji ritual zbog kojeg ćete ostatak dana na svijet gledati kroz ružičaste naočale.   2. Radite liste Dok ispijate svoju jutarnju kavu, složite listu svih svojih obaveza za taj dan. Tko ćete u dan zakoračiti spremni na sve što vas čeka i sigurno nećete ništa zaboraviti, a tu je i poseban užitak križanja stvari koje ste obavili s popisa obaveza. Ako niste tip osobe koja pravi liste i volite biti spontani, onda zapišite bar samo ono što baš MORATE napraviti taj dan, kako biste bar malo rasteretili mozak. 3. Zaboravite na stvari koje ne možete kontrolirati Znamo da je puno lakše reći nego napraviti, ali kada vas nešto baš jako muči ili brine, onda to crpi vašu energiju što se negativno odražava u svim ostalim aspektima vašeg života. Pokušajte se prestati brinuti bar oko onih stvari koje ne možete kontrolirati, jer ih brigom nećete promijeniti, već ćete samo naštetiti svom zdravlju. Svu energiju radije pretočite u pronalazak rješenja problema koji vas muči, a s vremenom će on postati sve podnošljiviji i nebitniji. 4. Naučite reći "NE" Svatko već posjeduje jedno od najmoćnijih oružja protiv stresa, a kada napokon naučite reći "ne" ljudima i stvarima koje ne želite raditi, shvatit ćete kako ste najčešće upravo vi najveći krivac za sav stres koji imate u životu. Prestanite udovoljavati svima i raditi stvari koje ne želite samo jer vam je nekog žao ili jer ste prefini da odbijete nekoga. Glasno i jasno recite "NE" svima koji pokušavaju svoje obaveze prebaciti na vas, čak i kada nemaju loše namjere, te se poštedite nepotrebnog pritiska i stresa. Na kraju krajeva, kad jednom naučite govoriti "ne", ostat će vam puno više mjesta za sve ostale stvari kojima biste rado rekli "da". 5. Minimalizirajte smetnje Prisjetite se proteklog tjedna i svega što vas je smetalo u obavljanju svakodnevnih obaveza. Je li možda buran vikend imao negativan utjecaj na početak vašeg radnog tjedna? Ili ste pola dana proveli na Facebook-u i zanemarili druge obaveze? Kada otkrijete što vas najviše ometa, pokušajte to odmah promijeniti, makar minimalno. Primjerice, ako dnevno provodite najmanje sat vremena na društvenim mrežama, pokušajte to smanjiti na pola sata i vrijeme koje ste dobili iskoristite za neki novi hobi ili odmor.   6. Pazite što jedete Jeste li znali da se zbog loše prehrane tijelo puno teže prilagođava stresu? Baš kao i automobilu, tijelu je za pogon potrebno "gorivo", koje u ovom slučaju dolazi u obliku nutrijenata iz hrane. Povrće, voće, proteini, zdrave masti i cjelovite žitarice trebali bi se naći na vašem svakodnevnom meniju. Također ne zaboravite piti puno vode, jer ona pomaže u obnavljanju energije. S druge strane, pokušajte izbjegavati brzu hranu, grickalice, slatkiše, sokove i alkohol. 7. Vježbajte zahvalnost Jedan od najlakših načina rješavanja stresa je da naučite biti zahvalni za sve nevjerojatne prilike koje su vam se pružile u životu. Na kraju svakog dana prisjetite se, recimo, sedam stvari na kojima ste zahvalni ili se zapitajte "Što je najbolje što mi se danas dogodilo?".Kada počnete razmišljati o pozitivnom, zanemarit ćete negativno i osjećati se puno opuštenije i mirnije.