Česta žeđ i mokrenje, umor, gubitak  težine, česte gljivične infekcije ili  bol u trbuhu, zamućen vid i  razdražljivost simptomi su nekih tipova dijabetesa koji sve više pogađaju i najmanju djecu. Ranije se to smatrala bolešću starijih, sada se javlja i u vrtićkoj dobi. Prvi dio vodiča o dijabetesu izlazi u ponedjeljak 11. travnja na 24 stranice uz 24sata, a u njemu donosimo intervju s vodećim stručnjakom za dijabetes, dr. Dario Rahelićem, savjete za prevenciju bolesti i prepoznavanje simptoma, sve o trudničkom dijabetesu, plan prehrane i detaljne tablice za pravilan unos namirnica, kliničke jelovnike za oboljele....  U Hrvatskoj svake godine stotinjak mališana do svoje pete godine oboli od dijabetesa tipa jedan, a to je tri puta više nego prije 30 godina. No među djecom se očekuje epidemija dijabetesa tipa dva koji se teže prepoznaje. Uzrok tom dijabetesu je sjedilačkog načina života jer se djeca sve manje kreću i jedu sve nezdraviju hranu. Na to upućuju i neslavni podaci po kojima je Hrvatska na sedmom mjestu u Europi po pretilosti djece -  11 posto vrtićke djece već je pretilo i 20 posto školske djece. Na to je upozorila viša medicinska sestra Dječjeg vrtića Srednjaci u Zagrebu , Ljuba Vujić Šisler, koja već desetljećima susreće „male“ dijabetičare stoga je ove godine na Svjetski dan zdravlja i pod motom 'Pobijedi dijabetes' uz pomoć roditelja osmislila interaktivne panoe pomoću kojih mališani uz igru uče o važnosti zdrave prehrane i tjelesne aktivnosti kao prve linije obrane protiv ove bolesti. Prije 20-ak godina dijabetes je bio gotovo tabu među roditeljima koji su često skrivali da je dijete bolesno. No okolina za to mora znati kako bi djetetu mogli dati prvu pomoć ako treba – kaže naša sugovornica. Dijabetes tipa jedan djeca u 60-ak posto slučajeva nasljeđuju, a ostali ga razvijaju pod utjecajem okoliša. Ne zna se još sa sigurnošću kako, ali se pretpostavlja da je su uzroci sjedilački način života, nedovoljna zrelost probavnog sustava, nedovoljna razvijenost imunološkog sustava…  - To je autoimuna bolest zbog koje dijete može izgubiti i svijest ako mu  jako padne razina šećera. Tada se mora reagrati brzo. Ako je dijete još ipak pri svijest, razina šećera mu se mora brzo podići davanjem običnog konzumnog šećera ili medom – kaže Ljuba Vujić Šisler. Ali nije svi slatkiš dobar u tim situacijama jer će, primjerice, čokolada, djelovati za oko sat vremena, a bijeli šećer već za desetak minuta. Ako dijete padne u nesvijest, onda mu se mora dati injekcija hormona. I na to moraju biti spremni u vrtićima u kojima su mali dijabetičari, zbog čega je važna suradnja s roditeljima. Ako dijete ima dijabetes tipa dva, u vrtiću se posebno pazi na prehranu. - Nove smjernice su da ništa nije zabranjeno, pa ni slatkiši, ali je prehrana dobro isplanirana. To su obavezna tri glavna obroka na dan i tri međuobroka. Dijete se može baviti i fizičkom aktivnošću, ali se mora paziti da se previše ne iscrpi i da mu razina šećera u krvi ne padne jako nisko – kaže naša sugovornica. A u Dječjem vrtiću Srednjaci pokazuju da i najmanja djeca mogu učiti o zdravoj prehrani kroz igru i zanimljive zadatke. - Na ulazu u vrtić su panoi na kojima dijete mora staviti smješka na hranu koja je zdrava i 'tužnića' na onu koja je manje zdrava. Sami moraju složiti  svoj zdravi tanjur ali i piramidu prehrane u kojoj najmanje ima slatkiša, a najviše žitarica, voća i povrća. Panoe su uz Ljubu Vujić Šisler osmislili i izradili sami roditelji među kojima su se našli i prehrambeni tehnolozi, kuhari, arhitekti, nutricionisti... Djeca su na njih odlično reagirala što dokazuju i šestogodišnjaci te sedmogodišnjaci grupe Loptica. - I čokolada je zdrava, ali u malim količinama – znao je Andrija, dok su njegovi prijatelji dobacivali da je čokoladu dobro jesti nakon glavnog jela. - Zdravo je i sve zeleno, osim trave jer se ona ne jede – zaključile su mudro loptice koje su preko panoa doznali da je i vježbanje važno za zdravlje. Drugi dio vodiča o dijabetesu izlazi 12. travnja, a u njemu pronađite nove metode liječenja te bolesti, detaljne jelovnike za pacijente koje su sastavili klinički nutricionosti KB Dubrava te intervju s dr. Leom Smirčić Duvnjak, predstojnicom Sveučilišne Klinike za dijabetes, endokrinologiju i bolesti metabolizma 