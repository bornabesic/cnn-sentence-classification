Znate izreku da iza svakog uspješnog muškarca stoji uspješna žena, a mi smo sigurni i da iza svakog liječnika ili liječnice stoji medicinska sestra bez koje ordinacija ne bi bila potpuna. Medicinske sestre bez sumnje desna su ruka liječnicima bez kojih ne bi mogli obavljati svoj posao na razini. Da je tomu doista tako, potvrdile su nam već gotovo deset godina nerazdvojne dr. Rada Filipović, spec. obiteljske medicine, i medicinska sestra Romana Bišćan, koja radi s njom u Domu zdravlja u Svetoj Nedelji, i to upravo u tjednu kada obilježavamo Međunarodni dan medicinskih sestara. Poslovna i privatna podrška Kada dvoje ljudi dugo radi zajedno, kao što je to u slučaju dr. Filipović i sestre Bišćan, oni s vremenom postaju nerazdvojni, ali i podrška jedno drugom i poslovno i privatno. – U početku je to bilo profesionalno, ali s vremenom upoznate osobu s kojom radite i privatno. Budući da ste više u ordinaciji nego kod kuće, liječnica vam postaje dobra prijateljica – kaže sestra Romana Bišćan koja se ovim poslom bavi već 17 godina. Da su timski rad te dobra radna atmosfera i te kako bitni, slaže se i dr. Filipović: – Preduvjet je uspješnog timskog rada međusobno razumijevanje, poštivanje i povjerenje koje imamo jedna prema drugoj. Za privatni dio uvijek se nađe koja minuta slobodna i tad razgovaramo o obiteljskim i životnim situacijama. Pokušavamo si rad u ordinaciji učiniti malo opuštenijim jer, da biste veći dio dana proveli s nekim, morate dobro poznavati tu osobu. Biti medicinska sestra plemenit je i nimalo lagan posao. Ponekad je emocionalno teško promatrati kroz što sve pacijenti prolaze, a upravo su medicinske sestre te koje im pružaju potporu i riječ utjehe, ali i medicinsku pomoć. – Danas je puno karcinoma u populaciji i vrlo je teško ostati hladan kada vam pacijenti povjere da boluju od teško izlječive bolesti. Uvijek pokušam pacijentu pomoći najbolje što mogu – ističe sestra Romana Bišćan. Hrabar životni poziv Prije i nakon što liječnik odradi svoj posao pregleda ili operacije, sestre su te koje zbrinjavaju pacijente i pomažu im da prihvate situaciju u kojoj se nalaze. Treba biti hrabar i spreman na sve kada odaberete ovo zvanje kao životni poziv. – Iskreno, pokušala sam raditi i neke druge stvari u životu, ali uvijek sam se vraćala toj struci. Čak mi je majka napomenula da sam se još u vrtiću uvijek oblačila u uniformu medicinske sestre. Najvažniji razlog zašto sam odabrala ovo zvanje je to što volim pomagati ljudima – govori sestra Bišćan. Medicinske sestre primaju i pacijente u ambulantu, procjenjuju ozbiljnost ozljeda te se bave administracijom jer liječnici ne bi stigli sve. Sestra i liječnik su partneri, a kako bi liječenje bilo u potpunosti efikasno i sigurno, partneri moraju funkcionirati kao jedno. Iako imaju određeno radno vrijeme, dan može potrajati i dulje, a istodobno uvijek postoji mogućnost teško oboljelih pacijenata koji zahtijevaju još više pažnje. – Medicinska sestra koja radi u timu, da bi pokrila potrebe svih pacijenata, mora imati znanje, iskustvo, strpljenje i osjetljivost prema patnjama ljudi. Mora imati i izvanrednu komunikaciju da bi pacijentima olakšala pregled. Liječnik ne može funkcionirati bez pomoći medicinske sestre – zaključuje dr. Filipović.  