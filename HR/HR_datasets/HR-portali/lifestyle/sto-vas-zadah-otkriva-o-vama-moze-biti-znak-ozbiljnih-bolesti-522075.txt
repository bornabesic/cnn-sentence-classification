Čak 30 do 50 posto populacije pati od nekog oblika neugodnog zadaha iz usta, odnosno halitoze, kaže dr. med. dent Luka Lubina, urednik portala MojStomatolog.  Istraživanja pokazuju da se 87 posto uzroka neugodnog zadaha podrijetlom iz usne šupljine odnosi na parodontne bolesti i obloženost jezika. Najčešće je uzrokovan kombinacijom zaostale hrane u prostorima između zubi i loše oralne higijene koja uzrokuje upalu zubnog mesa, kaže stomatolog Lubina. - Anaerobne bakterije, kojima su za razvoj potrebni uvjeti bez kisika, naseljavaju područja na kojima se skupljaju ostaci hrane, primjerice između zubi i zubnog mesa u plaku, na jeziku između fisura i okusnih pupoljaka, u grlu, na tonzilama. Te bakterije stvaraju sumporne spojeve koji imaju neugodan miris pokvarenih jaja, te neke druge spojeve, također neugodnog mirisa - kaže Lubina. Liječenje neugodnog zadaha najčešće se sastoji u liječenju parodontnih džepova, zbrinjavanju karijesa i čišćenju jezika. S obzirom na to da je neugodan zadah podrijetlom iz usne šupljine povezan s bakterijama, liječenje mora biti poduprto temeljitom oralnom higijenom kako bi se što više smanjile koncentracije mikroorganizma koje dovode do neugodnog zadaha. Osim antiseptičkih otopina koje mogu i do tri sata smanjiti neugodan zadah, za dugoročne rezultate preporučljiva je primjena probiotika, kaže Lubina. Prema potrebi, pacijenta se upućuje i specijalistima drugih kliničkih disciplina, iako se rijetko radi o respiratornim, gastrointestinalnim i metaboličkim uzrocima. Ako se saniraju sve bolesti u usnoj šupljini i ako se pravilno održava oralna higijena, stanje bi se trebalo popraviti.  No uzrok neugodnog zadaha može biti i gastritis pa treba obratiti pažnju i na želudac. Ako ne dolazi do poboljšanja, treba potražiti drugi mogući uzrok, a to su sustavne bolesti (bolesti bubrega, jetre, pluća), kaže stomatolog Lubina.  - Halitoza je u najvećem broju slučajeva posljedica nezadovoljavajuće usne i zubne higijene te unosa hrane jakog mirisa. I pušenje je čest uzrok zbog intenzivnog mirisa duhanskog dima, ali i kroničnog utjecaja na sluznicu dišnih puteva. Pregled gastroenterologa u slučajevima halitoze potreban je nakon isključivanja uzroka halitoze u usnoj šupljini, naročito kad je povezana sa simptomima bolesti jednjaka i/ili želuca, boli i pečenjem iza prsne kosti, osjećajem težine u žličici, mučninom, povraćanjem ili žgaravicom - kaže dr. Bruno Škurla.  Količina i sastav sline mogu utjecati na pojavu halitoze. Tako je kod suhih usta, kserostomije, halitoza prisutna zbog smanjene mogućnosti ispiranja usne šupljine slinom te se raspadnuta hrana više zadržava u ustima. I brojne karijesne lezije, kao i različiti protetski radovi koji se loše održavaju, mogu poslužiti kao mjesto zadržavanja hrane i uzrokovati neugodan zadah, kaže Luka Lubina. Jedan od mogućih uzroka halitoze je refluksna bolest jednjaka. Manifestira se pečenjem iza prsne kosti, bolovima, osjećajem otežanoga gutanja i vraćanja želučanog sadržaja. Kako proces probave počinje u želucu, vraćanje takvog sadržaja do usta uzrokuje zadah. Kiseli želučani sadržaj koji dosegne ždrijelo i usnu šupljinu lako može oštetiti zubnu caklinu i sluznicu te u usnoj šupljini i ždrijelu uzrokovati porast određenih mikroorganizama koji također izazvaju neugodan zadah, kaže dr. Bruno Škurla.  Jutarnji neugodan zadah prisutan je kod oko 50 posto odraslih te se vrlo brzo i učinkovito eliminira četkanjem zubi ili uzimanjem hrane i tekućine. Povezan je sa smanjenim lučenjem sline i povećanom aktivnošću mikroorganizama preko noći. Stvarni problem predstavlja neugodan zadah koji je prisutan tijekom dana jer često utječe na komunikaciju, objašnjava stomatolog Luka Lubina. 