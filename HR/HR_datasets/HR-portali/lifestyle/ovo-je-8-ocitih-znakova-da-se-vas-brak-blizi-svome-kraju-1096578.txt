Ako niste sigurni ima li vaša, činilo se nekad neraskidiva veza ikakvog smisla i koliko će vam potrajati brak, obratite se stručnjaku, u ovom slučaju brakorazvodnom odvjetniku. Nitko osim njih ne promatra  svaki dan, iz prvog reda, kako se nekoć idilične veze raspadaju u agoniji.  Imajući to u vidu, novinari Huffington Posta upitali su vodeće američke odvjetnike koji su to najočitiji znakovi da nečija veza ide svome kraju. Evo što kažu eksperti: 1. Vode tihe mise Loš je znak kad svaki nesporazum završi mučnom šutnjom. To nije ništa bolje od svađa koje završe šamaranjem. Ni jedno ni drugo ne vodi dobrom kraju. 2. Seksualni život pati Ovo je očito na prvu loptu. Ljudi mogu bez seksa, ali u konačnici svi smo mi živa bića i seks je prirodna želja. Točno, postoje veze bez seksa, ali svaki odvjetnik za rastave zna da je vezi došao kraj kad partneri kažu da se ne sjećaju kad su zadnji put vodili ljubav. 3. Imaju jako malo zajedničkog  Istina je da se različitosti privlače, ali nemojte očekivati da će partnerov šarm u koji ste se zaljubili moći održati vaš brak. Na primjer, ako jedno od vas obožava izlaziti i zabavljati se do sitnih sati, dok drugi radije s prvim mrakom puni kadu toplom vodom, podgrijava šalicu mlijeka i uzima dobru knjigu u ruke, nema teorije da se takva veza može održati na duge staze. 4. Karijere su važnije od obitelji Nevolju može izazvati ako partner svoju karijeru stavlja ispred svega drugoga, uključujući vezu. To s vremenom postaje problem, bez obzira na dogovore i obećanja koje su jednom dugom dali na početku veze. Kad jedno radi od jutra do mraka i danima izbiva iz kuće, dok drugo sjedi u stanu, kuha. pegla, pere i čeka da zazvoni telefon, tu se s godinama stvara napuklina i u naizgled najčvršćoj vezi.  5. Osjećaju prezir jedno prema drugome  Okretanje očima, omalovažavanje i prezir ključni su pokazatelji propasti veze. Parovi se ne moraju danonoćno zaljubljeno gledati u oči da bi imali sretan brak, ali se moraju cijeniti i poštivati svoje razlike, umjesto da svaku različitost doživljavaju kao novi dokaz da im je partner glupan ili u krivu. 6. Ne cijene način na koji im partner pokazuje svoju ljubav Poznavati ''ljubavni rječnik'' svog partnera, ključ je dugog i uspješnog braka. Partneri mogu voljeti jedno drugo, ali se pritom mogu osjećati nevoljenima jer govore drukčijim jezicima ljubavi. Na primer, jedan supružnik svoju ljubav pokazuje obavljanjem kućanskih poslova ili kupovanjem darova, dok drugi voli iskaze nježnosti i zajednički provedeno vrijeme. U tom slučaju imat će osjećaj da ne dobivaju onoliko koliko pružaju.  7. Taje koliko su novca potrošili  Brak je partnerstvo i svatko bi trebao biti upućen u kućanske troškove. Ako svatko troši novac s vlastitog računa, lako se pretjera s trošenjem novca. Bračni drugovi smiju imati vlastite račune, ali ako se ne zna koliko je novca otišlo na što, nemoguće je dostići financijske ciljeve: kupovanje kuće, plaćanje mirovinskog i životnog osiguranja i ta frustracija s vremenom samo raste. 8. Nikad se ne svađaju Mnogi parovi skloni su tome da neugodne situacije trpaju pod tepih. A to nikada ne vodi dobru. Vaš partner je vaš najbolji prijatelj, osoba od povjerenja i ljubavnik. Trebali biste mu/joj moći reći sve. I morali biste moći prihvatiti njegovo/njeno mišljenje. Inače ode brak.  