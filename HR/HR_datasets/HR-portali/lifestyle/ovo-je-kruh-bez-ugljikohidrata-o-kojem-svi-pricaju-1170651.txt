Sjećate se jaja u oblacima? Recept je to koji je prošlih tjedana preplavio društvene mreže, a sada je u trendu nešto još bolje. Riječ je o oblacima kruha, niskokaloričnom kruhu koji ne sadrži ugljikohidrate pa se preporučuje osobama koje su sklone debljanju ili su na dijeti. Može ga se zvati i proteinski kruh jer su mu glavni sastojci upravo proteini. Recept je toliko jednostavan jer sadrži samo tri sastojka, a neće vam oduzeti niti puno vremena. Možete ga praviti u slanoj ili slatkoj verziji, ovisno što volite i uz što ćete ga jesti, potrebno je dodati samo malo soli ili zaslađivača, meda ili stevije, nikako bijelog šećera. Evo i recepta: 3 jaja 3 žlice krem sira (ili posnog sira) malo praška za pecivo Odvojite žumanjke od bjelanjaka. Žumanjke izmiješajte sa sirom te po želji dodajte sol ili med/steviju. Bjelanjke dobro istucite s praškom za pecivo pa ih pomalo žlicom dodajte smjesi žumanjaka i sira. Lagano pomiješajte te dobivenu smjesu žlicom nanesite na papir za pečenje. Dobit ćete šest hrpica koja će nakon pečenja izgledati kao pogačice. Pecite ih u pećnici zagrijanoj na 150 stupnjeva 15 minuta.  