Novo ciljano liječenje raka jajnika pokazalo je "vrlo obećavajuće" rezultata kod žena u uznapredovaloj fazi te bolesti smanjivši tumore kod oko polovice žena koje su sudjelovale u maloj studiji, javlja u subotu BBC. Znanstvenici su tek u fazi testiranja lijeka kako bi utvrdili je li siguran za ljude, ali su otkrili da ima gotovo trenutačan klinički učinak i nadaju se da bi mogao pomoći ženama kod kojih nijedna sadašnja dostupna terapija ne djeluje.  Dosad je lijek testiran na 15 žena i znanstvenici kažu da možda nije siguran za korištenje dulje od nekoliko mjeseci. Međutim, karcinom jajnika se teško liječi i prognoze u uznapredovalim stadijima su jako loše. Marianne Heath (68), jedna od pacijentica koja je dobila taj lijek, izjavila je: "Nisam imala drugog izbora, osjećala sam da je to moja jedina opcija". Njezino liječenje trajalo je više od šest mjeseci i lijek je smanjio sva tri tumora, a nestali su i bolovi koje je osjećala. Jedan tumor, u leđima, ponovno je počeo rasti otkako je prekinula liječenje u siječnju i podvrgnuta je zračenju, ali su druga dva pod kontrolom. Britanski znanstvenici žele utvrditi je li lijek, poznat u studiji pod nazivom ONX-0801, siguran za uporabu i i zato su ga testirali na malom broju pacijentica. Međutim, otkrili su da je značajno smanjio tumore kod sedam od 15 pacijentica. ONX-0801 prvi je u novoj generaciji lijekova koji djeluje na način da oponaša sposobnost folne kiseline da se ciljano veže na stanice raka i pritom ne dira zdravo tkivo, čime se smanjuju nuspojave koje se često javljaju kod kemoterapije, kao što su infekcije, dijareja, oštećenje živaca i gubitak kose. Jednom kada se "zakači" za stanicu raka, lijek blokira djelovanje ključne molekule i uzrokuje oštećenje DNK i staničnu smrt. "Rezultati koje smo vidjeli u ovoj studiji vrlo su obećavajući", izjavio je dr Udai Banerji koji je vodio studiju. Rezultati studije predstavljeni su na godišnjem sastanku Američkog društva za kliničku onkologiju u Chicagu u subotu.