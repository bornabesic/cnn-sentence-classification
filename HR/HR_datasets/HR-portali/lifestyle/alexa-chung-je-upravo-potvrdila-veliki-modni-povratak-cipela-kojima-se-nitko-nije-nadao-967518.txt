Foto: Rex, Instagram   NEKI modni trendovi uopće ne privuku željenu pažnju, drugi pak postanu pravi hit, a tu su i oni treći, koji dođu "iz vedra neba" i potpuno nas iznenade, pa se tako nađu i u centru pozornosti. Baš takav učinak ima i povratak ovih čizmica, koje bi na jesen mogle smaknuti s trona popularne gležnjače. Poznate fashionistice nisu ni čekale novu sezonu i već su ih prošetale, a posljednja među njima je i trendseterica Alexa Chung. A sve što ona odjene, sigurno će biti hit.  Radi se o kaubojskim čizmama, koje su se vratile i na modne piste, a u svojim kolekcijama za jesen i zimu predstavili su ih dizajnerske kuće Calvin Klein, Louis Vuitton, Celine i mnoge druge. Alexa je svoje lakirane crne kaubojske čizmice uklopila u romantični styling s nježno ružičastom haljinicom brenda Pepto Bismol i crnim Saint Laurent kaputom. A u "urbane kaubojke" pretvorile su se i poznate manekenke na festivalu Coachella.   Sigurni smo kako će se ovaj trend najviše svidjeti djevojkama koje njeguju boho look no, kao što vidite, lako se uklapaju u različite stilove i jednako dobro izgledaju s trapericama (dugim i kratkim) i romantičnim, lepršavim haljinicama, pa ih možete nositi i već sad.    A da se radi o jednom od najvećih trendova cipela za jesen, već su potvrdile i Kendall Jenner, Gigi Hadid, Alessandra Ambrosio, kao i poznate blogerice, poput Chiare Ferragni i Leandre Medine, te vodeći svjetski modni časopisi Vogue, Glamour, Harper's Bazaar i mnogi drugi.