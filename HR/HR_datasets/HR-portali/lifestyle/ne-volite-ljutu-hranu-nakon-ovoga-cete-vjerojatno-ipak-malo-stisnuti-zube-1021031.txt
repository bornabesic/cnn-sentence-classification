Ljuta jela ili volite ili ne volite. Trećeg nema. Ali ovo bi vas moglo navesti da malo "stisnete zube" i češće podvrgnete svoje okusne pupoljke "napadu" nekog ljutog začina. Već je poznato da ljuti začini potpomažu metabolizam, djeluju na probavu, dobar su saveznik u borbi protiv viška kilograma i raznih infekcija. Za ove dobrobiti na ljudski organizam zaslužan je kapsaicin, prirodni alkaloid koji daje karakterističan ljuti okus. Razne vrste paprika i feferona sadržavaju različite količine kapsaicina, dok ga najviše sadržava malena paprika koja raste na poluotoku Yukatanu u Meksiku – habanero. Ona sadržava nekoliko stotina puta više kapsaicina nego kod nas dobro poznata mađarska paprika. Paprike ne sadržavaju samo kapsaicin nego cijeli niz srodnih spojeva koji se jednim imenom nazivaju kapsaicinoidi. Čisti kapsaicin jest bezbojna, kristalična voštana tvar bez mirisa koja nije topljiva u vodi, ali jest u alkoholu i uljima. Kapsaicin primijenjen na kožu izaziva osjećaj žarenja i hiperemiju (op.a pojačanu cirkulaciju na tretiranom dijelu tijela) što pomaže u ublažavanju reumatske boli, a i jedan je od najpoznatijih analgetika širokog spektra.  Ovom popisu pozitivnih djelovanja sada možemo dodati još jedan. Dobra vijest stiže iz Kine gdje su istraživači došli do zaključka kako konzumacija ljutih namirnica može produljiti životni vijek, piše ScienceTime. Ne sušeni, nego svježi chilli "Do sada smo iz nekoliko istraživanja otkrili da ljuti začini djeluju pozitivno na naš organizam, a ovo posljednje istraživanje obuhvatilo je 490 tisuća ispitanika u Kini u dobi od 39 do 79 godina. Evaluacijom podataka otkrili smo da oni koji jednom ili dvaput tjedno jedu ljutu hranu imaju 10 posto manji rizik od smrti u odnosu na one koji ljuta jela jedu rjeđe od jednom na tjedan", razjasnio je zaključke studije voditelj istraživanja i profesor na Harvardu Lu Qi.  Osobe koje jedu ljutu hranu jednom na dan imaju 14 posto manji rizik od ranije smrti u odnosu na one koji ljuta jela jedu rjeđe od jednom na tjedan, navodi se u zaključcima. Najčešće se jela začinjaju svježim ili sušenim chilli papričicama, ali za zdravlje su najdjelotvornije svježe "male bombe". >>Ljuta papričica izliječit će mnoge tegobe, ali i potaknuti seksualnu želju   