Ponosni smo i sretni što smo po treći put partner projekta Ordinacija iz bajke, u sklopu kojeg ćemo u veljači 2017. sudjelovati u opremanju nove Kardio-Internističke ambulante u sklopu velikogoričkog Doma zdravlja. Svaki osmijeh na licu djeteta znak je da je naš zajednički cilj ispunjen te ćemo se zbog toga i ubuduće uvijek rado odazivati na sudjelovanje u ovakvim projektima. Kad tvrtka ima tako velik utjecaj na društvo kao što ima Hrvatska elektroprivreda, brojna su područja u kojima ona može potpomagati projekte usmjerene na rast kvalitete života te razvoj znanja i vještina. Zbog toga HEP od 2010. godine objavljuje svoj godišnji natječaj za dodjelu donacija pod imenom “Svjetlo na zajedničkom putu“, u sklopu kojeg smo samo prošle godine dodijelili više od 200 donacija za humanitarne i projekte za mlade. Također, krajem prošle godine HEP ESCO je realizirao donaciju Dječjem domu Ivane Brlić Mažuranić iz Lovrana za projekt energetske učinkovitosti, što je bila prva HEP-ova donaciju iz sredstava prikupljenih prodajom proizvoda ZelEn. HEP se odazvao i akciji za pomoć Klinici za pedijatriju u Osijeku u otklanjanju šteta od nevremena te je također sudjelovao i u kupnji uređaja za kirurško liječenje na Odjelu dječje kirurgije KBC-a u Osijeku. Takvu pomoć u skrbi za najmlađe, za našu djecu, mi u HEP-u vidimo kao brigu za našu budućnost, budućnost Hrvatske. HEP je motiviran snažnim osjećajem pripadnosti zajednici i tradiciji iskazivanja solidarnosti s potrebitima te je i to jedan od razloga zašto smo ponosni što sudjelujemo u ovom već tradicionalnom projektu - Ordinacija iz bajke. 