Shakespeare je u svojim djelima ljubomoru nazvao zelenookim čudovištem, koja se zbog vrsti njegovih djela danas najčešće povezuje s ljubavnim parovima, ali ljubomora se može pojaviti u bilo kojem aspektu života.  Bez obzira u kojem području života je netko osjeća, ljubomora je osjećaj s kojim se teško nositi i zbog koje se osjećamo loše, neadekvatno, nesposobno, i na kraju, ljuto. Ovi negativni osjećaji mogu brzo preuzeti svijet osobe, i mada je nekad malo ljubomore u redu, uglavnom se pojavljuje iz krivih razloga. Točnije, iskrivljene slike svijeta i sebe.  Ljubomora se definira kao jak negativan osjećaj koji potiče nesigurnost, strah, brigu i tjeskobu, a vrti se oko potencijalnog gubitka nečeg vrlo važnog. Ali zašto su neki ljudi ljubomorniji od ostalih?  Odgovor na ovo pitanje može podlogu imati i u djetinjstvu i prvim društvenim vezama koje smo stvorili, a to su s roditeljima i bliskim članovima obitelji. Teorija privrženosti objašnjava kako kvaliteta naših ranih veza ima veliki utjecaj na način stvaranja emotivnih odnosa kasnije u životu. Ako se u djetinjstvu čovjek nije mogao emotivno povezati s najbližima to može ostaviti dugotrajne posljedice - poput nesigurnosti i ljubomore prema ljudima s kojima se sada pokušava emotivno povezati. Iza te nesigurnosti zapravo se krije potreba za posjedovanjem nekoga ili nečeg, ali i strah da on/a sama nije dovoljno dobar. Razlog tome leži i u činjenici da djeca često krive sama sebe za loše odnose iz djetinjstva, čak i kad odrastu i postanu zreli ljudi. Osim toga, moguće je da su u djetinjstvu pretpostavili da je ljubav jednaka posjedovanju, a to ih može voditi ljubomori. Strah od gubitka bliske osobe ili njene pažnje i privrženosti tako može rezultirati neprijateljstvom prema svima drugima za koje osoba osjeća da preuzimaju tu privrženost. Ljubomora postoji oduvijek. Shakespeare je "zelenooko čudovište” opisao kao osobu koja ne shvaća situacije oko sebe na uobičajen način, često je ljuta i destruktivna za sebe i druge. No, je li to uvijek tako? No ljubomora može pobuditi i osjećaj važnosti. U slučajevima kad partner izražava blagu ljubomoru jer smatra da se malo previše družite s kolegom s posla, osoba se može osjetiti polaskanom i potvrditi sam sebi da je partneru i dalje stalo. Ako je ljubomora potencijalno nezaobilazna osobina, onda je za skladne odnose ključno držati je pod kontrolom. Ovisno o prijašnjim iskustvima, svaki ljubomorni pojedinac činit će to onako kako misli da je najbolje.  No ključ leži u načinu na koji izgrađujemo veze s ljudima oko sebe i načinu na koji se borimo protiv vlastitih nesigurnosti. To ne znači da možemo iskorijeniti ljubomoru, ali možemo se naučiti nositi s vlastitim nesigurnostima i ne prenositi ih na svoje veze. Važno je prepoznati i utjecati na negativne osjećaje koji se pojavljuju uz ljubomoru, kao što su strah, nezadovoljstvo i tjeskoba. Istraživanja su pokazala da izražavanje osjećaja na pravi način je mnogo bolji način upravljanja ljubomorom, nego da ih pokušamo nadvladati, prenosi portal Life Hack. 1. Razgovarajte o onom što vas muči  Ako ste ljuti, nesigurni ili ljubomorni, najbolje što možete napraviti je porazgovarati s nekim od svojih bližnjih. Zadržavajući takve osjećaje u sebi, s vremenom ćete se osjećati sve lošije i lošije i na kraju eksplodirati te manifestirati te osjećaje na toksičan način. Treba uvijek imati na umu da način na koji vi vidite stvari možda i nisu cijela slika. 2. Pronađite svoj način upravljanja stresom Stres i tjeskoba su jaki okidači ljubomore pa se nije loše pripremiti na ovakve situacije na način da osoba osmisli anti-stresnu strategiju. Ona može uključivati meditaciju, boks, zdravu prehranu, šetnje prirodom - kako kome odgovara. Svaka osoba je drugačija i svatko treba pronaći ili osmisliti svoj način rješavanja stresa.  3. Zapitajte se: Je li ova veza stvarno za mene?  Ako konstantno trebate potvrde svojeg partnera kako ste lijepi, pametni ili sposobni to je ultimativni pokazatelj da niste u zdravoj vezi. Ponekad se pojave razlozi za ljubomoru, ali brzo nestanu. Ako je ljubomora stalno prisutna u vašoj vezi, onda biste trebali razmisliti o svom odnosu i načinu na koji razgovarate s partnerom, o međusobnoj pažnji i samoj iskrenosti između vas. Nemojte tek tako otpisati "šesto čulo", strah ili osjećaj "loše situacije", samo budite sigurni da što god napravili, radite čiste glave.   