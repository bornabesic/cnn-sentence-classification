Istraživači s Državnog sveučilišta u Moskvi i Ruske akademije znanosti su s kolegama iz Amerike pronašli novi način liječenja raka. Radi se o nanočesticama koje uništavaju stanice raka i nova su nada za milijune oboljelih. Iskušali su ih u svom laboratoriju i pokazalo se da nanočestice potiču odumiranje kancerogenih stanica djelujući na membranu stanice i/ili membranu mitohondrija. Kažu kako su učinkovitije od klasičnih metoda liječenja, a uništavaju i zloćudne stanice otporne na lijekove. Te nanočestice izrađene su od citokroma, enzima i kardiolipina - ključnih dijelova unutarnje membrane mitohondrija. One potiču smrt stanica raka djelovanjem u staničnoj membrani. Svoje otkriće objavili su u časopisu Pharmaceutical Research. - Predlažemo daljnja istraživanja kako bi se stvorili temelji za novu vrstu liječenja raka, uključujući Cit-CL kompleks. Ovaj kompleks postoji u normalnim stanicama gdje se koristi za aktiviranje apopoze (smrti stanica), a regulira ga tijelo. Također, planiramo razviti način kako dopremiti tretman do tumorskih stanica - objasnio je Yury A. Vladimirov, jedan od autora znanstvenog rada, prenosi Sputnik.  