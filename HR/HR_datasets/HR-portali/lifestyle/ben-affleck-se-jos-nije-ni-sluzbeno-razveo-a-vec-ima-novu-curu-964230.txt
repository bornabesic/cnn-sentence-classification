BEN i Jennifer prije nekoliko su dana službeno predali papire za razvod. Naravno, radi se o glumcu Benu Afflecku i glumici Jennifer Gardner, koji su u braku proveli 12 godina. Još 2015. godine, par je najavio razvod, samo dan nakon "proslave" 10. godišnjice braka, a već tada se šuškalo kako je glumici bilo dosta njegovih preljuba te ovisnosti o kocki i alkoholu.  Iako je sam priznao da ima problema s alkoholom te je nedavno izašao iz klinike za rehabilitaciju, Ben je opovrgnuo sve glasine da je varao Jennifer, posebno s dadiljom njihovo troje djece, koja se često navodila kao "kap koja je prelila čašu" njezine tolerancije. No, unatoč glasinama i razvodu, par je ostao u odličnim odnosima, a to se moglo vidjeti i prošle nedjelje, na sam Uskrs, kada su bivši supružnici, s velikim osmijesima na licima, viđeni na izlasku iz crkve.  Kako prenosi TMZ, glumac se iselio iz obiteljske kuće u Los Angelesu, no nigdje daleko, već u gostinjsku kuću u dvorištu, a navodno već ima i novu djevojku, koju još uvijek skriva od očiju znatiželjne javnosti.  Par nije potpisao predbračni ugovor pa se pretpostavlja kako bi razvod mogao trajati i do pola godine, zbog svih nekretnina i novca, koje su stekli tijekom 12 godina braka, i koji bi se trebali dijeliti po pola.