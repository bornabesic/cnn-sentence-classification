Foto: Promo  JEDAN od najtežih zadataka ove kolumne o knjigama je procijeniti koji su naslovi idealni za koju čitateljsku publiku. Ljubići su iznimno popularni, kao i krimići, zatim ih slijede erotski te povijesni romani. A gdje je nestao chick-lit? Generacije žena i dalje su fascinirane serijom Seks i grad, nastalom prema literarnom predlošku Candace Bushnell. U to davno vrijeme (prošlo je više od 15 godina od prve epizode – zar smo već toliko stari?!) nastao je i pojam chick-lit. Osim spomenute autorice, bile su popularne knjige Sophie Kinselle (Šopingholičarka), Helen Fielding (Bridget Jones), Lauren Weisberger (Vrag nosi Pradu) te Emily Giffin (Nešto posuđeno). Iako su sve te autorice svrstavane pod chick-lit, ipak je svaka od njih bila posebna na svoj način. Ali, žanr je dobio svoje ime, a time i legitimitet. Chick-lit bio je go-to žanr za svaku progresivnu i urbanu ženu. No, htjeli mi to ili ne, vremena se mijenjaju – ono što je nekad bilo moderno i avangardno, sada je, vjerojatno, passé. Nesumnjivo je da je chick-lit pogodio žicu i da glad za takvim romanima i dalje postoji. Međutim, izdavači vam neće previše pomoći u vašoj potrazi za štivom ovog tipa – chick-lit, kao pojam, gotovo da je nestao s polica knjižara. Za vas smo se potrudili pronaći neke od najboljih novijih naslova koje vam preporučamo ako ste voljeli (i ne možete zaboraviti) Seks i grad.  1. Nakon tebe – Jojo Moyes Jojo Moyes autorica je koji bi trebala čitati svaka moderna žena. Točka. Nakon fenomena koji je bio roman Tu sam pred tobom, uzmite njenu knjigu Nakon tebe jer ćete, čim krenete sa čitanjem, shvatiti da Moyes nije spisateljica koja ima samo jedan roman u sebi. Naprotiv, sa svakom novom knjigom ona postaje sve bolja. Ovo je nastavak tog planetarnog hita i odgovorit će vam na pitanja koja ste si sigurno postavljali tijekom čitanja prethodnog romana. Kako nastaviti nakon gubitka voljene osobe? Kako stvoriti život vrijedan življenja? Louisa Clark nije više obična djevojka koja živi sasvim običan život. Nakon nevjerojatnih šest mjeseci koje je provela s Willom Traynorom, pokušava preboljeti gubitak. Kad je bila primorana vratiti se u obiteljski dom, osjetila je da je baš na mjestu gdje mora biti. Polako se oporavlja i pomišlja da njezin život počinje opet imati smisla, no kad se pojavila osoba iz Willove prošlosti, tu svi njezini planovi padaju u vodu i budućnost je sasvim drukčija od one koju je zamišljala. Kao i kod drugih romana Moyes, maramice su obavezne – pripremite ih prije čitanja, trebat će vam.  2. Astrološki vodič za slomljena srca – Silvia Zucca Zabavan, seksi, romantičan, luckast – roman u kojem se astrologija i ljubav isprepliću u ljubavnoj priči koja će vas zarobiti do posljednje stranice. Roman prvijenac mlade talijanske spisateljice u koji su se zaljubili čitatelji diljem Europe. Autorica je na talijanski prevela trilogiju 50 nijansi sive i to ju je inspiriralo da napiše ljubavnu priču na talijanski način. Alice Bassi navršila je 30 godina i ne svojom krivnjom (a niti svojim izborom) i dalje je single. Zaposlena je u okruženju u kojem nema baš neke velike prilike za napredovanjem. A Alice je sad još i doznala da se njezin neprežaljeni bivši – ženi. Samo tako. Kao grom iz vedra neba. Naravno, to nije sve. U malu TV kuću u kojoj radi dolazi Davide Nardi. I više nego privlačan, tajanstvenog osmjeha, samo... Šteta što je došao podijeliti otkaze. No, Alice na televiziji upoznaje i Tija, glumca uvjerenog da zna tajnu uspješnosti – astrologiju. I ne misli pritom na „obični“ horoskop kakav se objavljuje u novinama, već na „istinsko“ čitanje zvijezda koje ukazuju na to koji su dani povoljni za karijeru, a kad je moguće pronaći srodnu dušu. Iako sumnjičava, Alice odluči pokušati i počinje izlaziti s muškarcima koji su s njom astrološki usklađeni. Međutim, slaganju zvijezda unatoč, nižu se pogrešni susreti, neugodni rastanci i iznenađenja koja bi najradije zaboravila. A sve to vrijeme, Davide ju sve više i više privlači. Astrološki vodič za slomljena srca duhovito i s britkom ironijom priča o usponima i padovima moderne žene pune života, proturječja i nadanja. Ovaj astroroman ne ispušta se iz ruku jer i najsumnjičavije među nama zanima što zvijezde imaju za reći.  3. A pogledaj me sad – Miranda Dickinson Što učiniti kad u isto vrijeme izgubite posao i dečka? Situacija može biti još gora ako ste tip osobe koji ima potrebu svaku sekundu svog života isplanirati. Povrijeđena Nell koja je dugo vremena uvjeravala sebe o smirivanju situacije, na kraju je doživjela pravi životni brodolom. A kad sve lađe potonu – vrijeme je za novo putovanje! San Francisco – idealno i prikladno mjesto za punjenje erija. Nellin dolazak u San Francisco oduševio je sestričnu Lizzie i dvije su se djevojke odlučile dobro zabaviti u istraživanju i provodima. Nell će se uskoro sjetiti svoje neostvarene želje koja još uvijek tinja u njoj: riječ je o lokalu, tipičnom baru američkog tipa koji odiše stilom zlatnih pedesetih godina prošlog stoljeća. U hrpi novih ljudi koje upoznaje, u mnoštvu zgoda i nezgoda koje su je zabavljale, Nell zapaža jedan susret posebno. Upoznaje dečka tipičnom scenom kao na platnu nekog starog filma iz pedesetih – on uspijeva proliti kavu u sudaru s njom. Od tog trenutka stvari se, naravno, počinju komplicirati... Zabavno, duhovito, inspirativno – roman koji opušta i podsjeća na sve neprežaljene snove, upozorava na izdaju, priča o prijateljstvu i snažnim emocijama. Uživat ćete u opisima San Francisca, ali i gurmanskih delikatesa. Zato, pažljivo ako ste na dijeti.  4. Ally Hughes se ponekad seksa – Jules Moulin Samohranoj mladoj majci Ally Hughes život nije lak: nastoji se izboriti za stalno mjesto na sveučilištu, ima previše studenata, šefica je maltretira, a ni privatna situacija nije išta bolja: kuća u kojoj živi raspada se, majka je kritizira za svaku sitnicu... U kaosu u kojem živi Ally nema vremena za ljubav, barem dok ne upozna Jakea, studenta koji je natjera da zastane i otvori svoj život i svoje srce – za ljubav. Deset godina kasnije Ally i dalje nije u vezi, a Jake se vraća u njezin život, kao pratnja njezine sada odrasle kćeri. Postoji li i dalje šansa za ljubav? Priča je zanimljiva je isprepliće poglavlja radnje iz prošlosti sa sadašnjošću – na ovaj način junakinju upoznajemo kakva je bila prije, ali i kakva je sada. Autoričin stil pisanja vrlo je osebujan, pun kratkih rečenica koje se savršeno (nakon što se se na njih naviknuli) uklapaju u priču. Dijalog je na, momente, stvarno briljantan. Super knjiga ako, osim Seksa i grada, volite romane Jane Austen.  5. Wallbanger – Alice Clayton Odličan prvi dio serijala čije su knjige nazvane po nekom od popularnih koktela. Koktel Wallbanger sastoji se od vodke, soka od naranče i likera Galliano. Udara u glavu, ali i osvježava. A takva je i knjiga – puna vrckavosti, humora i neugodnih situacija koje će vas oduševiti i razbuditi. Autorica Alice Clayton vrhunska je majstorica spajanja luckastog i jako vruuućeg. Zavodljiva mješavina vreline i humora, ova knjiga urnebesna je pripovijest o privlačnosti na prvi pogled. Već prve noći u svojem novom stanu u San Franciscu, Caroline shvaća koliko će dobro upoznati određene noćne navike svojeg susjeda. Zahvaljujući tankim zidovima i susjedovoj poprilično dobroj fizičkoj spremi, Caroline ne čuje samo udaranje kreveta o zid, nego i oduševljene reakcije njegovih (kako se čini) mnogobrojnih partnerica. Kako je Caroline trenutno usred samonametnutog predaha od muškog roda, a susjed očigledno pogubno privlačan, Caroline ubrzo većinu vremena provodi budna zbog vlastitih maštarija u jednakoj mjeri koliko i zbog buke. Ali kad se njezin zid doslovno zatrese zbog svog tog... nabijanja, Caroline se ljutito – odjevena tek u ružičastu spavaćicu – odjuri obračunati sa Simonom Parkerom, svojim glasnim, ali dotad neviđenim susjedom. Napetost među njima nožem se može rezati, no Caroline ubrzo shvaća da dobrosusjedski odnosi možda imaju svoje prednosti.  6. Sezona borovnica – Mary Simses Jedna specifična transformacija koja se dogodila unutar žanra chick-lita jest prijelaz iz urbane sredine u (pomalo) ruralnu. Čak je smišljen i pojam za takav tip romana – farm-lit. Ovo je jedan odličan primjer. Ustaljeni i uredni život Ellen Branford bit će poljuljan kad dobije zadatak od svoje bake – pronaći muškarca kojeg je u mladosti grubo odbacila i uručiti mu pismo. Iz njujorške ubrzane i akcijske sredine, Ellen dolazi u uspavan gradić u kojem se ne snađe sasvim, ali joj u jednoj nezgodi pomaže muškarac. I on uopće nije njen tip – osim toga, Ellen ima zaručnika. No , jesu li to samo njena opravdanja? Život nas ponekad sprema na neke druge putove s brojnim raskrižjima na kojima sami moramo odlučiti smjer koji nastavljamo. Sezona borovnica predivan je ljubavni roman koji donosi toplu priču o neispunjenim snovima i propuštenim prilikama koje se, ipak, jednom ostvaruju, ali ne na način koji bismo očekivali. Ellen posjeduje luckasti karakter koji ćete zasigurno zavoljeti – njezina tvrdoglavost, konstantne nezgodne situacije u koje se dovodi i humor koji iz svega proizlazi, oduševit će vas. Šarmantna i neodoljiva priča puna opisa ukusne hrane i neizbježne ljubavne kemije.  7. Scotland Street – Samantha Young Priznajemo, Samantha Young piše erotske knjige, ali vrlo zabavne i inteligentne. Njezina su posebnost vješta karakterizacija urbanih likova te velike, zdrave doze odličnog humora. A to je ključno za ispunjavanje kriterija ljubitelja chick-lita. Ono što autorica, također, dobro radi je miješanje likova koji se u nekim knjigama pojavljuju kao sporedni, a u drugima su ti isti likovi glavni. To prilično pomaže jer možete uzeti bilo koju njezinu knjigu bez straha da vam neće biti jasno o čemu se radi. Oni koji su čitali više naslova bit će nagrađeni raznim zanimljivim ispreplitanjima. U ovoj knjizi pratimo Shannon MacLeod koja je oduvijek birala pogrešne muškarce. Nakon što je doslovce pobjegla iz posljednje veze i jedva sačuvala živu glavu, sudbina ju šalje na vrata Coleu, momku kojeg je upoznala još kao školarka. Cole Walker je na prvi pogled sve ono što je Shannon naumila izbjeći pod svaku cijenu. Majstor za tetoviranje, zgodan, seksi, samouvjeren i drzak, doima se kao jedan od problematičnih tipova kakvi su Shannon dotad serijski upropaštavali život. Međutim, odrastanje uz majku alkoholičarku, a pod zaštitom sestre i njezinih prijatelja (koje čitatelji Samanthe Young prate još od Dublin Streeta), obilježili su Colea više nego to Shannon može i zamisliti.