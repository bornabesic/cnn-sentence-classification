Blizanac silno uživa u tračanju. Sve mora znati o svakome, a te spoznaje s užitkom će podijeliti s drugima. Nije pametno povjeravati mu se i otkrivati mu tajne. Danas je tu, a sutra tko zna gdje, tako da se na njega nije moguće osloniti. Često mijenja i svoje stavove, pa je teško ustanoviti što zaista misli i želi. U ljubavi nije osobito vjeran, prošlost mu je puna propalih veza. Od emocionalne predanosti jednom partneru više ga “pali” sjedenje na dva stolca. Slično je i s Lavovima, no njima je ipak ego na prvome mjestu. Silan je vatromet taštine s kojim živi ovaj znak. On je najljepši, najbolji i najpametniji. Ako ste slučajno uvjerenja da tome nije tako, sigurno s vama nešto nije u redu – tako će misliti Lav, čiji su ponos i dostojanstvo važniji od života samog. Uvijek privlači pozornost na sebe, pokušava se pozicionirati u centar svake zajednice jer sve što ga okružuje samo su sateliti koji se vrte oko njegova veličanstva. Ima dvostruka mjerila i što vrijedi za njega, ne vrijedi i za druge. Kad je riječ o Strijelcima, ne postoji nitko pametniji od njih. Voli se praviti pametan, pokazati se drugima kao načitana, dobro informirana i obrazovana osoba kojoj je malo tko ravan. Svoje prljavo rublje skriva od drugih jer ga to stavlja u slabiju poziciju, no znatiželjno će gurnuti nos u tuđe probleme. Brzoplet je i nepromišljeno iskren, pa je u stanju svašta reći i ostati živ, a to što vas je pritom ranio ravno u srce, to je posve nebitno. Bitno je da je on rekao ono što misli, jer to je istina, a njegova istina je jedina ona koja se “broji”. U istom društvu je i Vodenjak, koji svojim uvjerenjima vrlo lukavo pozicionira sebe u odnosu na druge. On je taj koji zna, a znanje je moć. S druge strane, godi mu biti potrebit. Hrani se spoznajom da se drugi njemu obraćaju za savjet i pomoć.