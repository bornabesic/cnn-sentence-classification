Grad Ozalj smješten je uz srednji tok rijeke Kupe i njezine desne pritoke Dobre. Cijelo područje grada i okolica odlikuju se geografskom raznolikošću kao što su obronci žumberačkih planina, pokupska nizina, brdo Vodenica, najviši vrh Žumberačkoga gorja Sveta Gera i blagi brežuljci vivodinsko-vrhovačkog vinogorja. Gazda je svaki tjedan na Pagu Nedaleko od Ozlja u mjestu Jaškovu posjetio sam restoran „Žganjer“ koji je vrata otvorio 1974. godine. Restoran je poznat po paškoj janjetini pa zato ciljano privlači goste iz cijele Hrvatske. Janjetinu možete pojesti u mnogim restoranima, ali „Žganjerova“ janjetina ima posebnu priču. Vlasnik Ivan već više od trideset godina svaki tjedan odlazi na otok Pag gdje nabavlja mlade janjce od tamošnjih uzgajivača i dovozi ih u Jaškovo. U to sam se i sam uvjerio jer je upravo došao s Paga s kamionom punim mladih janjaca baš kada sam bio u posjetu restoranu. Uz janjetinu i sve druge namirnice nabavlja od domaćih OPG-ova. Patke, pure, teletinu, šunke, kobasice..., sve je iz domaćeg uzgoja. Supruga Marina vodi brigu o restoranu, a često radi i u kuhinji. Ovdje su česte i tematske večeri: „Njezino veličanstvo janjetina“ na kojima gosti uživaju u devet sljedova jela od janjetine. Nisam naručio svih devet sljedova, nego odličnu paštetu od janjeće jetre začinjenu domaćim začinima uz domaću marmeladu od šumskih bobica. Za glavno jelo sam se odlučio za mladu janjetinu s ražnja i bila je vrlo ukusna i sočna, a kako i ne bi kad je, kaže gospođa Marina, pečeno janje imalo samo pet kilograma. Uz hrskavi domaći kruh, a pogotovo pogače koje također peku sami, nisam ni imao potrebu naručiti prilog, ali uz janje je uvijek nezaobilazan pečeni domaći krumpir. Od ostalih jela, koja pripremaju i prema sezoni, spomenuo bih jetrica sa žara s domaćim mekanim sirom te janjeće fileke zapečene s ribanim sirom i domaćim žgancima. Da je bilo još stolova Vinska karta sadrži 25 etiketa vina domaćih vinara, a vino kuće je sauvignon ozaljskog vinogorja. Osoblje je profesionalno i ljubazno jer njih dvanaest stalno zaposlenih već godinama radi kod „Žganjera“. Čistoća i urednost restorana su također na nivou. Restoran „Žganjer“ je 2015. godine ušao u Guinnessovu knjigu rekorda sa štrudlom od jabuka i grožđa dugim 1479,38 metara. Da, dobro još jednom pročitajte, pa je zato i dobio priznanje, tj. certifikat iz Londona. Organizatorica je bila kći gospodina Ivana i gospođe Marine, Lidija Žganjer-Gržetić. Da su imali još stolova, kaže, štrudl bi bio još i duži, a pripreme za izradu štrudla trajale su tjedan dana. Kada sve to organizirate i dobijete takvo priznanje u malom mjestu kao što je Jaškovo, to je apsolutno za svaku pohvalu. I što onda naručiti za desert nego odličan štrudl od jabuka!• >>Ovo je nezaboravna slavonska čarolija IZBOR I KVALITETA JELA (do 50 bodova): 49 bodova IZBOR I PONUDA PIĆA (do 15 bodova): 13 bodova POSLUGA I LJUBAZNOST (do 10 bodova): 10 bodova DOJMOVI I PROSTOR (do 20 bodova): 19 bodova UKUPNOST PONUDE (do 5 bodova): 4 boda 1. Karlovac - Korana-Srakovčić - 100 Osijek - Waldinger - 100 3. Samobor - Lod špilje - 98 4. Čakovec - Mala hiža - 95 Ilok - Principovac - 95 V. Gorica - Mon ami - 95 Ozalj - Žganjer - 95 8. Vukovar - Lav - 94 9. Varaždin - Zatne gorice - 92 10. Krapina - Vuglec breg - 91 Našice - Ribnjak - 91 Požega - Grgin dol - 91 Sisak - Cocktail - 91 Sl. Brod - Savus - 91 15. Ludbreg - Mejaši - 90 Koprivnica - Kraluš - 90 17. Buje - La parenzana - 89 Đakovo - Sorriso - 89 Fužine - Bitoraj - 89 20. Bjelovar - Bistro Franz - 88 Ogulin - Frankopan - 88 22. Otočac - Mirni kutak - 83 23. Zabok - Stara škola - 82      