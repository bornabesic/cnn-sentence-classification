Koliko ste puta bacili u bubanj perilice odjeću na kojoj su ostali mirisi iz, primjerice, kafića nakon samo pola sata ili sat nošenja? Ako vašu odjeću zaista ne trebate iznova oprati već vas samo smeta miris koji je tkanina upila, postoji jednostavan trik kojim se koriste osobe koje brinu za odjeću glumaca na Broadwayu. Zbog čestih potreba za nošenjem istih oprava, ne stignu stalno nositi odjeću na kemijsko čišćenje. Savjetnica za ekološke načine čišćenja Leslie Reichert za časopis Reader's Digest otkrila je kako garderobijeri uklanjaju neugodan miris s njihove scenske odjeće koristeći se votkom. Uliju je u boce s raspršivačem i poštrcaju odjeću u tankom sloju, puste da se potpuno osuši kako bi mirisi isparili zajedno s alkoholom iz tog pića. Izbjegavajte votku s aromama, birajte samo onu "čistu" s većim udjelom alkohola i poštrcajte odjeću po potrebi.  Svakako nemojte žuriti i pričekajte da se odjeća potpuno osuši, u suprotnom ćete još uvijek osjećati neugodni miris odjeće.  Ovo je trik za "hitnu pomoć" kada vam je određeni komad odjeće zaista potreban, čist, a upio je neugodni miris.   >>Mrzite glačati? Uz pomoć ovog jednostavnog trika to više nikada nećete morati raditi 