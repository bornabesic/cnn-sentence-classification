Rizik današnjeg turista da na putovanju bude opljačkan iznosi četiri posto, šanse da se tijekom odmora razboli su tri posto, a mogućnost da bude žrtva terorističkog napada svega 0,000001 posto. Zamalo svaki drugi turist ipak strahuje za sigurnost kad putuje u inozemstvo, nalazi su IPK Monitora, istraživanja na pola milijuna ljudi u 33 zemlje, predstavljenog na najvećoj svjetskoj burzi turizma u Berlinu (ITB). Imidž države domaćina, prema raspoloženju u zemlji koja godišnje svijetu daje desetke milijuna turista, važniji je od kvalitete i cijene. Pariz je, recimo, nakon terorističkih napada lani izgubio drugo mjesto po posjećenosti među svjetskim gradovima i završio na petom. Turski turizam to trenutačno jako osjeća na svojoj koži. Nijemci od te zemlje zaziru i zbog straha i zbog novih političkih napetosti s Ankarom. Krajem siječnja za tu je zemlju bilo 58 posto manje rezervacija nego lani. I ADAC-ova anketa među članovima tog utjecajnog autokluba pokazuje da se rijeka njemačkih turista, kojom je prije prema Turskoj teklo oko sedam milijuna putnika, razlijeva prema sigurnijim destinacijama. Od toga će najviše profitirati Španjolska, ali i Hrvatska je, uz Italiju, Grčku, Portugal..., visoko među dobitnicima sezone 2017. Prema ADAC-ovim članovima, naša je zemlja po poželjnosti šesta europska destinacija za ljetovanje (iza Španjolske, Italije, Grčke, Austrije i Francuske), Turska je deveta. Hrvatska ima dobre šanse da ove godine ugosti 2,5 milijuna Nijemaca, oko 200.000 više nego lani. Hotelijeri su već napunili 60-ak posto kapaciteta, što se ne pamti da im je uspjelo već do ITB-a. – Turistička godina za Hrvatsku će biti iznimna, brojka od tri milijuna Nijemaca sad se već jasno nazire u idućim sezonama. Pitanje je samo je li ih hrvatski turizam već ove godine mogao uzeti i više. Izvjesno je da će sezona biti bolja od lanjske, početi ranije i trajati dulje, ali i da ćemo u svibnju opet imati rupu. Da za Hrvatsku neće biti problema, vidjelo se prije nekoliko mjeseci, tada su se vaši hotelijeri i promocija trebali usredotočiti kako napuniti svibanj i za još dva tjedna produljiti sezonu – dobronamjerno komentira jedan njemački turoperator. Je li hrvatski turizam iskoristio sve šanse, tek će se vidjeti. Da Hrvatska nikad nije bolje stajala, potvrđuje i činjenica da u Njemačkoj praktički nema grada iz kojeg ovog ljeta neće polijetati avioni za Hrvatsku. Turisti će stizati s prosječnim budžetom od 1156 eura. >>Naš obiteljski smještaj Nijemcima primjer dobre prakse >>Herak se vraća kao savjetnik Garija Cappellija