1. Možemo li pridonijeti tome da razvijemo rak dojke? Rak je najčešće nasumična bolest i ne znamo koga će „odabrati“. Ipak, poznati su mnogi faktori koji mogu doprinijeti nastanku raka dojke, ali nijedan od njih nije isključivi uzročnik. Neke od tih faktora ne možemo izbjeći (dob prve menstruacije i dob menopauze), a neke tijekom života jednostavno nismo mogli staviti pod kontrolu. Najčešći su rizični faktori ranije liječenje raka dojke, životna dob, dijagnoza raka dojke u bližoj obitelji, pretilost tijekom života i u postmenopauzi, nerađanje, nedostatak tjelesne aktivnosti i sl. Nemojte se okrivljavati, usmjerite sve svoje kapacitete na liječenje, okružite se obitelji i prijateljima, razgovarajte sa stručnjacima. 2. Postoji li terapija za metastatski rak dojke? Svaki rak je lječiv, ali cilj u liječenju metastatskog karcinoma najčešće nije potpuno izlječenje nego sprečavanje progresije bolesti, odgađanje primjene kemoterapije, palijativno liječenje i održavanje kvalitete života bolesnice. Liječenje metastatskog raka dojke ovisi prije svega o vrsti i karakteristikama samog raka, o zdravstvenom stanju i želji bolesnice. Upotreba suvremenih lijekova može znatno produljiti razdoblje bez progresije bolesti na više godina. 3. Kako pomoći osobi koja je oboljela od raka dojke? Emocionalna podrška partnera važna je za oboljelu tijekom cijelog procesa liječenja. Prije same operacije žena se suočava s nizom pitanja i strahova o samom postupku, o tome kakav će utjecaj operacija imati na njezin izgled i samopouzdanje. Na partneru je da pomogne ženi prevladati gubitak dijela ili cijele dojke i da joj pomogne prihvatiti sebe kao jednako voljenu i privlačnu ženu. Najbolji je savjet da se prisjetite vremena kad ste se osvajali svoju partnericu. Također, ne strahujte se okrenuti psihološkoj pomoći da biste se i vi mogli nositi s ovom stresnom situacijom. 4. Kako reći  djeci da imam rak dojke? Roditelj koji se liječi od maligne bolesti treba o tome razgovarati s djetetom. Pri tome je važno birati način i vrijeme te odlučiti unaprijed koju količinu informacija i detalja će podijeliti s djetetom. Ta odluka ovisi o nizu faktora, dobi i općem stanju djeteta, njegovoj emocionalnoj i kognitivnoj zrelosti i uvjetima obiteljskog života. Djeci nije potrebno davati puno informacija ni detalja, ali je važno da i dalje postoji povezanost s djetetom. Djeca mogu postavljati jednostavna i kraća pitanja ili tražiti opširnije odgovore. Na pitanja odgovorite kratko i jasno. Kada nešto ne znate, recite da to sada ne znate, ali ćete objasniti kada budete znali. 5. Kako se hraniti kod metastatskog raka dojke? Prehrana je izrazito bitna potpora u liječenju malignih bolesti. Prednost treba dati namirnicama biljnog podrijetla, kvalitetnim izvorima bjelančevina, vitamina i mineralnih tvari, složenih ugljikohidrata i kvalitetnih masnoća, jednom riječju, hrani visoke nutritivne vrijednosti i unositi adekvatnu količinu tekućine, ponajprije vodu. 6. Povećava li rekonstrukcija dojke rizik od povratka bolesti? Prema dosadašnjim istraživanjima i spoznajama iz prakse, rekonstrukcija dojke ne povećava rizik za povratak bolesti. 7. Poštedna operacija ili uklanjanje cijele dojke? Liječnik će uvijek predložiti uklanjanje cijele dojke kada je to bolja opcija za bolesnicu. Jednako će tako predlagati poštednu operaciju kad je takav zahvat dostatan, a pri tome je neznatna razlika u veličini. Konačna odluka rezultat je individualnog savjetovanja liječnika i želje bolesnice. 8. Je li rak dojke  nasljedan? Samo mali postotak bolesnica ima rak dojke koji je rezultat naslijeđene mutacije gena BRCA 1 i 2. Na temelju obiteljske anamneze nije moguće utvrditi je li rak nasljedan, ali na temelju detaljne obiteljske anamneze može se u skladu s posebnim kriterijima prosuditi bi li osobu bilo korisno uputiti na genetičko testiranje da bi se precizno utvrdilo postoji li genetička mutacija. Život s rakom dojke, od trenutka suočavanja s dijagnozom, kao i gotovo svakog dana nakon toga, sa sobom nosi brojna pitanja. Bolest mijenja svakodnevicu, navike, ritam i međuljudske odnose, a na sve njih teško je dobiti odgovore u trenutku najteže brige. S brojnim pitanjima susreće se i udruga Sve za Nju, a upravo iz tih razloga odlučili su objaviti online vodič s odgovorima na najčešća pitanja koja su postavili oboljeli i građani u akciji “Pitaj SVE – SVE za NJU”. – Kroz rad udruge svakodnevno se razmjenjuju pitanja i odgovori, što praktične, što emotivne prirode, stoga smo odlučili odabrati ona najučestalija i pretvoriti ih u svima dostupan i pregledan digitalni priručnik. Dio pitanja bit će medicinske prirode, a drugi će se odnositi na područje psihosocijalne potpore i nošenja s bolešću i nuspojavama liječenja – objašnjava predsjednica Udruge Sve za Nju dr. Almenka Balenović, koja je za naše čitatelje izdvojila osam najčešćih pitanja i odgovora. >> Udruga priprema online vodič s odgovorima onkologa na pitanja o raku dojke