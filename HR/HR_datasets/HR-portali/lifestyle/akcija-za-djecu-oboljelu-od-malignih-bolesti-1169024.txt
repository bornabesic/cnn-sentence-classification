– Moja prva želja za volontiranjem javila se nakon izlječenja od leukemije. Svojim iskustvom htio sam pomoći onima koji su trenutačno u borbi s malignom bolešću i time im olakšati put prema ozdravljenju – kaže Fran Markulin, danas gotovo 18-godišnjak koji zna kako je biti dijete i suočiti se i boriti s malignom bolešću. Znaju to i njegovi roditelji, koji su kroz udrugu za pomoć oboljelima od malignih bolesti Phoenix pokrenuli akciju opremanja laboratorija Zavoda za dječju onkologiju i hematologiju “Dr. Mladen Ćepulić” Klinike za dječje bolesti Zagreb. Naime, tijekom liječenja nužnim citostatikom jedan od problema koji nastaje jest alergija zbog čega je važno određivanje aktivnosti konkretnog enzima u serumu malenih pacijenata. Važna analiza – Na važnost te analize upućuju i internacionalne ekspertne skupine, a nažalost nitko u Hrvatskoj, kao i u nekim susjednim zemljama, ne može provoditi tu dijagnostiku. Slična pravila vrijede i za neke druge citostatike, a određivanjem njihove koncentracije u krvi bolesnika moglo bi se prilagoditi terapiju na individualnoj razini što bi poboljšalo liječenje. Zbog toga bi korist od ovog laboratorija imali i bolesnici s drugim vrstama tumora – objašnjava doc. dr. sc. Gordana Jakovljević, voditeljica odjela za hematologiju. Djeca koja se liječe od ovako teških bolesti za invazivnih ciklusa terapije, kako kaže dr. sc. Jasna Leniček Krleža, spec. med. biochem., barem jednom dnevno moraju izvaditi krv. Osim što odlazak u laboratorij predstavlja dodatni napor, ističe voditeljica Odjela za medicinsku biokemiju i hematologiju, kontakt s akutno bolesnom djecom u čekaonicama laboratorija za njih je i veliki dodatni rizik. Pomoć i za druge centre Ovom humanitarnom akcijom planira se prikupiti novac za kupnju apsorpcijskog spektrofotometra širokog raspona valnih duljina sa svom dodatnom opremom. Potreban je, dakako, i drugi laboratorijski pribor, reagensi, programska podrška, no, kako naglašavaju i naše sugovornice, mogućnosti uređaja su velike, a bio bi od pomoći i drugim onkološkim centrima u zemlji. Uzorci bi se, kažu, mogli prosljeđivati u ovaj laboratorij otkud bi žurno slali rezultate kako bi liječnici na vrijeme prilagodili liječenje svojim pacijentima. Velik je to i human cilj koji bi olakšao svakodnevicu mnogima, a posebice djeci koja se bore s tim teškim malignim bolestima. U tome svi možemo pomoći pozivom na humanitarni broj 060 9008. Inače, akciju nazvanu “Vjeruj u ljubav” prati Hrvatska radiotelevizija koja kroz humanitarni tjedan nazvan “Uz nas niste sami” obilježava svoju obljetnicu. Završnica slijedi u nedjelju velikim humanitarnim koncertom u HRT-ovu studiju Anton Marti.  