Mediteranska prehrana bogata maslinovim uljem, orašastim plodovima, ribom te lisnatim povrćem već dugo slovi za jedan od najzdravijih prehrambenih izbora. No zašto je tome tako znanstvenici su tek sad otkrili. Ono što mediteranskoj prehrani daje zdravstveni okvir kombinacija je maslinovog ulja i zelene salate ili lisnatog povrća, tvrde stručnjaci. Naime, kad se spoje zelena salata i maslinovo ulje nastaju tzv. nitro masne kiseline (engl. nitro fatty acid) koje imaju odličan učinak na snižavanje krvnog tlaka, objavljeno je u časopisu PNAS, prenosi BBC. Te nitro masne kiseline nastaju u organizmu kad jedemo salatu, špinat, mrkvu, celer i drugo povrće koje je bogato nitratima i nitritima, a kombinira se s avokadom, orašastim plodovima i maslinovim uljem koji su bogati zdravim masnoćama. Iako su namirnice koje su zastupljene u mediteranskoj prehrani same po sebi zdrav izbor, stručnjake je zanimalo koja kombinacija namirnica ima posebno upečatljivo djelovanje na zdravlje. Istraživanje je provedeno na miševima. Philip Eaton s Kraljevskog Sveučilišta u Londonu i stručnjaci s kalifornijskog Sveučilišta vjeruju da je tajna u kombinaciji namirnica koja oslobađa spojeve koje blokiraju enzim koji se zove epoksid hidrolaza i tako snižavaju krvni tlak i pomažu održanju zdravlja krvnih žila i srčanog sustava. - Riječ je o prirodnom zaštitnom mehanizmu organizma, a prema rezultatima bismo mogli pronaći nove načine liječenja bolesti visokog krvnog tlaka i prevenirati srčane bolesti, kazao je Eaton. >>Evo što jesti, a što izbjegavati kad vas muči visoki tlak >>7 elemenata mediteranskog stila života koji suzbija bolesti i produžuje život