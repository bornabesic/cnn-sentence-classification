Marijana (41), naša sugovornica iz Splita, trudnoću na pragu četrdesetih nije planirala, no kada se, kaže, dogodila, bile je podjednako uzbuđena i sretna koliko i zabrinuta. – Kad mine prvo iznenađenje i zamijeni ga sreća pa, kad smo suprug i ja sjeli i porazgovarali o svemu, realno smo sagledali sve što nam trudnoća donosi. Svjesna sam svojih godina, zdravstvenog stanja koje je relativno dobro, no i rizika koje trudnoća nosi u toj dobi. Upravo zato od prvog smo dana pratili upute koje nam je davao liječnik koji je vodio moju trudnoću – priča nam Marijana, danas sretna majka tromjesečne djevojčice. Jedan od pregleda na koji ju je ginekolog i opstetričar poslao, a upravo ponukan njezinom dobi, jest amniocenteza. Stres za mamu i bebu – Razlog zbog kojeg su nam savjetovali ovu pretragu jesu moje godine te dosta loša obiteljska zdravstvena slika jer moj brat ima Downov sindrom. Zbog toga je preporučio pretragu kako bi se otklonila sumnja da bi djetešce možda moglo imati neku abnormalnost kromosoma, gensku bolest ili rascjep neuralne cijevi, a pretragom fetalnih kromosoma mikroskopom mogu se otkriti takvi poremećaji kao što je Downov sindrom. Osim toga, rekli su mi da takve analize pokažu i spol djeteta – kaže Splićanka. Iako je pristala na pretragu Marijani zdravstveno stanje nije dopuštalo da obavi amniocentezu. Nekoliko je puta zakazivala pretragu, no strah i stres su bili toliki da je nije uspjela obaviti. Amniocenteza se obavlja tako da se s pomoću duge igle uzima uzorak tekućine iz amnijske vreće koja obavija plod. Liječnik paralelno ultrazvukom prati uvođenje igle u siguran prostor, dalje od ploda. U amnijskoj tekućini nalaze se stanice odljuštene s ploda koje se podvrgavaju genskim i biokemijskim testovima. – Bila sam pod teškim stresom i dva puta mi je pozlilo do te mjere da sam se onesvijestila. Sve je to loše utjecalo na trudnoću pa su mi propisali mirovanje, a onda sam, istražujući, pronašla u stranim medijima da je amniocentezu zamijenio krvni test. Raspitala sam se i doznala da ga provode u Zagrebu. Kontaktirala sam s doc. dr. sc. Majom Barbalić. Ona mi je detaljno objasnila o čemu je riječ, dala sam uzorak krvi, dočekala rezultate koji su, eto, nasreću bili dobri te sretno prošla trudnoću i porođaj – kazala je Marijana. Testiranje je jednostavno i nije rizik za trudnoću, a preporučuje se u prenatalnoj ginekologiji Marija Barbalić Docentica Maja Barbalić objasnila nam je da je riječ o testu Harmony Prenatal, neinvazivnoj metodi testiranja na Downov sindrom, od kojeg je Marijana najviše i strahovala. – Testiranje je jednostavno i ne predstavlja nikakav rizik za trudnoću, a preporučuje se u prenatalnoj ginekologiji jer s visokom pouzdanošću detektira Downov sindrom i ostale vrste trisomije u prvom tromjesečju trudnoće. Njime se analizira slobodni DNK fetusa i u krvi majke, a preporučuje se trudnicama od 10. tjedna trudnoće – objašnjava docentica. Dodaje kako je pouzdanost testa vrlo visoka, od 98 do 99 posto, a k tome analiza spolnih kromosoma sa 99-postotnom točnošću određuje spol djeteta. U svojoj praksi ovaj test provodi i prof. dr. sc. spec. ginekologije i porodništva Velimir Šimunić: – Riječ je vrlo ranoj metodi kada se već nakon 10. tjedna trudnoće može dobiti niz važnih informacija, a preporučuje se ženama nakon 38. godine koje imaju lošu obiteljsku anamnezu ili osobni rizik poput ponavljanja ranog spontanog pobačaja ili ranog odumiranja ploda. Ovim se testom dobiva i na vremenu jer su rezultati poznati već nakon desetak dana, što je posebno važno kod loših rezultata. Testiranje je za žene koje su imale loše osobno iskustvo ranog odumiranja ploda ili pobačaja Velimir Šimunić Ponoviti pretragu Naime, amniocenteza se može napraviti tek od 16. do 18. tjedna, a rezultati stižu tek za četiri tjedna kada je žena na polovici trudnoće. Svaka ozbiljnija intervencija eventualnog prekida rizične trudnoće time je kompliciranija. – U slučaju da je nalaz suspektan trebalo bi obaviti amniocentezu kako bi se dobila puna informacija – objašnjava prof. Velimir Šimunić. >>Životni stil trudnice utječe na nerođenu bebu više nego geni >>Pravilna prehrana tijekom trudnoće i tijekom prvih godina djetetova života 