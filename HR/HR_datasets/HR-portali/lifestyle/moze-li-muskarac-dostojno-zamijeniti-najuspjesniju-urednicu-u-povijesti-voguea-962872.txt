Foto: Getty, Instagram  LEGENDARNA Alexandra Shulman s ove pozicije odlazi nakon punih 25 godina. Alexandra Shulman provela je četvrt stoljeća na prestižnoj poziciji urednice britanskog izdanja modne Biblije Vogue, a odluku o odlasku s tog mjesta donijela je još prošle godine.   No, jučer je napokon otkriveno tko će ju zamijeniti, a radi se o muškarcu, modnom stilistu i uredniku Edwardu Enninfulu, koji je itekako poznat i utjecajan u modnom svijetu. Iako ima zavidnog iskustva, jer je uređivao časopis i-D sa svega 18 godina, a danas mu je 45, Edwarda čeka težak posao, obzirom da se njegova prethodnica smatra najuspješnijom Vogue urednicom u povijesti.  "Edward je vrlo utjecajna osoba u modnoj zajednici, Hollywoodu, ali i glazbenom svijetu, koji trenutno oblikuju 'duh vremena'", otkrio je izvršni direktor Condé Nasta, Jonathan Newhouse, a mi vam danas otkrivamo nešto više o prvom muškarcu na ovoj poziciji.   Edward je rođen u Gani, no vrlo rano se s roditeljima i petero braće i sestara preselio u London. S 19 godina počeo je raditi kao stilist za talijansko izdanje Voguea, uz sada pokojnu urednicu Francu Sozzani, a upravo je on zaslužan za "Black" izdanje spomenutog časopisa, u kojem su sudjelovali samo poznati crni modeli, poput Naomi Campbell, Alek Wek i Jourdan Dunn. "Htio sam zaustaviti dominaciju bijelih žena u časopisima i na pistama", tako je opisao svoje namjere, a časopis se morao tiskati u dodatnih 40 tisuća primjeraka.   Uslijedio je njegov rad za američki Vogue, a na poziciji modnog i kreativnog direktora W Magazine-a, Edward se zadržao do 2011. godine. Modni svijet priznao je njegov rad i trud brojnim nagradama, ali i britanska monarhija, koja mu je dodijelila OBE titulu - Officer of the Most Excellent Order of the British Empire.   Svoju novu ulogu, preuzet će 1. kolovoza, a još će neko vrijeme surađivati s Alexandrom, koja je otkrila kako se jako veseli njegovim svježim idejama. "Edward je vrlo talentiran stilist i bez sumnje će donijeti novu kreativnu estetiku u časopis. Uz to je i vrlo poštovan u modnoj industriji te se veselim radu s njim u nekoliko idućih tranzicijskih mjeseci, kako bi britansko izdanje Voguea nastavilo biti vodeće na ovom tržištu", izjavila je Alexandra.  Novi urednik radio je i na brojnim kampanjama te revijama za prestižna modna imena, kao što su Calvin Klein, Dior, Dolce & Gabbana, Celine, Lanvin, Armani, Valentino, Gucci, Fendi i drugi pa nije ni čudo da modni svijet željno iščekuje njegove prve korake u Vogueu.