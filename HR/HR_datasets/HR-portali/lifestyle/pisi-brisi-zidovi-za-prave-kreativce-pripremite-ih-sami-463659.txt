Mnogi pogrešno vjeruju da će, primjerice, u maloj sobi svjetliji zidovi pridonijeti tomu da prostor izgleda veći. Baš suprotno. Ovaj efekt ćete dobiti ako se odlučite za tamnije zidove, tvrde dizajneri interijera. Odabiru tamnog zida možete dati jednu dodatnu dimenziju ako se odlučite za perivu boju po kojoj se može pisati kredom, a onog trena kad vam dosade crteži, ilustracije ili poruke, lako ćete ih obrisati običnom mokrom spužvom. Često se za opis ove boje kaže da je to "boja koja imitira školsku ploču", pa se zato na specijaliziranom odjelu boja i lakova može kupiti u nijansi tamno zelene ili antracit sive. I bez straha – nakon nabavke boje ne slijedi nikakva komplikacija, jer se ona nanosi uobičajenim alatima za bojanje zidova, valjkom i kistom. Važno je samo da se stave dva sloja boje, te da između stavljanja prvog i drugog prođe nekoliko sati. Pripremite u međuvremenu krede, pa kad se i drugi sloj dobro posuši dajte se na posao. Mi predlažemo da stol prislonite uz rub zida, pa da bijelom kredom nacrtate sve sitnice koje bi inače stajale na stolu – stolni kalendar, kavu, držač za olovke... Iznad možete nacrtati i police s knjigama. Riječ je o vrlo jednostavnim crtežima na koje se svatko može odvažiti, a ono što je najbolje u svemu, dosadi li vam crtež, obrišite ga mokrom spužvom, pa ponovno crtajte i pišite što vas volja. Idealno za dječju sobu, zar ne? Jer uz ovu boju nećete nikad morati djeci braniti ono što obožavaju – izražavanje kreativnosti na zidovima. No ova boja ima još jednu prednost prednost zato što se ne mora koristiti samo na zidovima, već njome možete bojati i drvo. U tom slučaju je idealno da se boja nanese u tri sloja, s tim što prvi treba biti tanak jer služi kao temelj. Predlažemo da od šperploče napravite ploču u obliku cvijeta (možete je izrezati i ručnom pilom) te da na njoj izbušite dvije rupe na vrhu kroz koje će kasnije ići špaga. Prije bojanja ploču ošmirglajte da postane glatka, a nakon što se svi slojevi boje dobro posuše provucite špagu i objesite ploču negdje u domu prema želji. Bit će idealna za pisanje poruka ukućanima ili kao podsjetnik što idući dan trebate kupiti u trgovini. No ako na zidu želite imati nešto trajnije, odnosno, hoćete crtež koji više nećete brisati, predlažemo jednu genijalnu ideju koja je zapravo spoj crteža i drvene police. Za ovaj pothvat vam ne treba periva boja, već bilo koja boja za zid tamnije nijanse. U ovom slučaju to je siva. Uz to će vam trebati i kantica bijele boje za zidove te bijela drvena daska. Najprije pripremite bijelu drvenu dasku koja će vam kasnije poslužiti kao polica, odnosno, kao  ploha vašeg imaginarnog stola. Izmjerite širinu daske. Uz pomoć šablone ili slobodnom rukom, ovisno o tomu koliko ste spretni, nacrtajte obrise stola s tim da njegova širina u gornjem dijelu odgovara širini vaše bijele daske. Neka to bude romantični, stilizirani stol s blago zakrivljenim nogicama. Najprije sve lagano nacrtajte olovkom, potom rubove opcrtajte kistom i bijelom bojom, a na kraju unutar rubova kistom sve obojite bijelo, u dva sloja. Nakon što je stol gotov, uz pomoć nosača točno iznad njega pričvrstite bijelu dasku, stavite na nju nekoliko sitnica i dobit ćete dojam da uz zid stoji stolić. Koji to zapravo nije. Genijalno, zar ne? Tema: Kreativni dom 