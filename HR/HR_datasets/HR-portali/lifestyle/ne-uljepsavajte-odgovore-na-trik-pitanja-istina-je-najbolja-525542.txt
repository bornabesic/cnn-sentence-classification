Nemojte zaboraviti na pripremu pa se prije intervjua raspitajte o tvrtki i radnome mjestu na koje se javljate, savjetuje psihologinja i konzultantica za poslovno savjetovanje Tihana Cuzek.  Početak razgovora često je najstresniji dio jer ste tek upoznali ispitivača i ne znate što vas čeka, pa upravo u tim ključnim trenucima najmanje razmišljamo o tome kakve poruke šaljemo svojim tijelom, ističe konzultantica Cuzek.  Zato je bitno da se udobno smjestite, opustite ruke, sugovornika gledate ravno u oči i pokušate dati što iskrenije odgovore na pitanja.  - Smislite vlastite i izbjegnite dati one koje ste pročitali na internetu – vjerojatno je da su ih pročitali i drugi kandidati, a vaš cilj je istaknuti se među njima. Prisjetite se svojih dosadašnjih uspjeha i dajte poslodavcu razlog zašto bi zaposlio baš vas, savjetuje Cuzek te dodaje da ispitivači najčešće postavljaju pitanja vezana uz prethodno radno iskustvo, pristup poslu, motiviranost, odnose s kolegama te o načinu funkcioniranja u stresnim situacijama. Zato predlaže da u što kraćem vremenu sugovorniku kažete konkretne primjere, kako bi imao što jasniju sliku o vama.  - Dok razgovarate, budite nasmiješeni i energični - ono što svi poslodavci cijene kod potencijalnih zaposlenika jest upravo pozitivan odnos prema sebi, poslu i drugima te otvorena i konstruktivna komunikacija - tvrdi Cuzek. Kad je riječ o trik pitanjima, ističe da i u tom slučaju najbolje prolazi iskrenost. Jedno od najčešćih glasi: “Koliko djece imate ili planirate li imati djecu”. Ako je vaš odgovor potvrdan, istaknite vještine koje ste stekli kao roditelj, a koje istodobno mogu biti korisne i na poslu.  - Ako tek planirate osnovati obitelj, budite iskreni – nema smisla da lažete, pa da onda godinu dana kasnije tražite porodiljni dopust jer tako rušite svoj integritet. Poslodavcu objasnite da ćete ga o svemu na vrijeme obavijestiti kako biste zajedno osigurali da posao neće patiti. ‘Jeste li se već javljali na oglase za posao’ također je često trik pitanje - govori Cuzek te pojašnjava da poslodavac zapravo želi saznati na koja ste se mjesta javljali i u kojem smjeru želite razvijati karijeru.