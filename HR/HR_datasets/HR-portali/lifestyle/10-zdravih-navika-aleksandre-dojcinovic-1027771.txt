Dizajnerica Aleksandra Dojčinović ljubav prema odjeći njeguje od ranog djetinjstva. Svojim lijepim i ženstvenim kreacijama osvojila je poznate i nepoznate Hrvatice, a mi smo je zamolili da nakratko zaboravi naposao i otkrije nam sve svoje zdrave navike. Voda Odavno sam spoznala blagotvornost najjeftinije moguće hidratizacije tijela zvane pitka voda. Zato je pijem u velikim količinama i boce vode uvijek su oko mene, bez obzira na to nalazim li se u uredu, automobilu, u stanu... Čak i u torbici uvijek imam bočicu s vodom i savjetujem svima najmanje šest čaša vode na dan jer su rezultati vidljivi vrlo brzo, mnogo brže od nekih skupih krema čije reklame obećavaju čuda. Zdrava prehrana Pazim na to što jedem, što nipošto ne znači da se izgladnjujem ili da sam konstantno na dijeti. Kad je prehrana u pitanju, najvažnije je paziti na zdravlje. Iako i sama često pojedem i nešto slatko ili slano, najviše ipak uživam u zdravim obrocima u kombinaciji s voćem. Hranim se prema ajurveda principu i jedem ono što odgovara mom organizmu. Spavanje U krevet odlazim oko 22 sata i ustajem se u 6 ujutro. Bez obzira na sve obveze koje imam, trudim se odspavati osam sati. Dobro raspoloženje Trudim s uvijek biti nasmijana i dobre volje i tip sam osobe koja u problemima vidi samo nove prilike, nikako prepreke. To je posljedica dugogodišnjeg rada na sebi, ali i znak da sve zaista dolazi iz glave i to je jedna od najvažnijih stavki zdravlja. Trening Priznajem da nisam baš sportski tip, ali bez obzira na to, svjesna sam važnosti redovitog vježbanja pa tako trenutačno radim ciljane vježbe za jačanje leđa. Njega lica Obožavam sve moguće tretmane lica, na mene djeluju vrlo opuštajuće i rado se prepuštam u ruke stručnjaka, bez obzira na to idem li na masažu ili neki od tretmana lica za uljepšavanje. VelaShape tretmani Obožavam ih jer su neinvazivni, nekirurški, a toliko učinkoviti, pogotovo nama koji se zbog uredske prirode posla manje krećemo i skloniji smo zadržavanju vode u organizmu. Osim viška vode u tijelu, i koža nakon tretmana ostaje savršeno glatka. Limfna drenaža Uz masažu, limfna drenaža me vraća u život, a moje noge su jako zahvalne. Odlazak u wellness s prijateljicama Jednom mjesečno mi cure odlazimo u wellness i ti naši trenuci za mene su neprocjenjivi. Dijelimo jedna s drugom poslovne probleme, pomažemo si savjetima, a uz to se prekrasno opustimo od stresne svakodnevice i budemo spremne za nove avanture. Ne doktoru i lijekovima Rijetko kada popijem tabletu, a odlazak doktoru kod mene se svodi na najnužnije preglede. Nikada neću shvatiti ljude koji su u domu zdravlja čim kihnu. Ponekad je dobro dozvoliti organizmu da se sam izbori protiv malih virusa jer navikavati ga na lijekove dugoročno ne donosi dobro, sigurna sam. >>Aleksandra Dojčinović izbacila sofisticiranu kolekciju za nadolazeću jesen i zimu >>Prepoznajete li ovu poznatu Hrvaticu s novom frizurom? 