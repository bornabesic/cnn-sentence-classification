Foto: Screenshot Youtube  THE SMARTWheel jednostavni je uređaj, koji bi mogao spasiti brojne živote.  Već znaš koliko je tipkanje po mobitelu tijekom vožnje opasno, no nekako kao da to zaboravimo istog trenutka kada sjednemo u auto. Time se vodio i 20-godišnji izumitelj T.J. Evarts, koji je još prije nekoliko godina shvatio koliko je dopisivanje tijekom vožnje ozbiljan problem. Upravo zato, izumio je proizvod, pomoću kojeg će držanje ruku na upravljaču tijekom vožnje biti puno jednostavnije. Radi se o proizvodu pod nazivom SMARTWheel, koji se stavlja na upravljač vozila, i koji na sredini ima malu spravu, koja prati ima li vozač obje ruke na upravljaču. Ako se samo jedna ruka makne s njega, kreće upozorenje, u obliku zujanja i treperenja svjetala. "Sve je počelo kada su moji prijatelji učili voziti, a ja sam bio svjedok neodgovornog ponašanja mladih i neiskusnih vozača. Tada sam pomislio da mora postojati neko rješenje", otkrio je T.J. "Pola milijuna ljudi svake godine bude ozlijeđeno u prometu, zbog ometane vožnje, no sve što postoji su uređaji za snimanje, koji ti otkrivaju koliko si brzo vozio kada si udario u to drvo. Ja sam zato izumio stvar, koja će upozoriti vozače na opasnu situaciju, prije nego se nešto loše dogodi." Mladi izumitelj na projektu je radio sa svojim sestrama, a njihov se trud isplatio, jer se za njih pročulo te su ubrzo dobili priliku predstaviti svoj proizvod široj publici. U međuvremenu, T.J. je prihvaćen na svakom fakultetu, na koji se prijavio, no odlučio je nakratko odgoditi daljnje školovanje, kako bi na ovom proizvodu radio puno vrijeme. Svaka čast!