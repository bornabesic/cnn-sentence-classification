Lipa se od davnina koristi u narodnoj medicini, no isprva su se kod rana i svih vrsta čireva kao lijek upotrebljavali samo listovi lipe. Tek su se kasnije počeli koristiti i cvjetovi, za poticanje znojenja, zbog blagog umirujućeg djelovanja u slučaju grčeva, kašlja, bolova te kao diuretičko sredstvo. Danas se zeleni listovi rabe mnogo rjeđe jer su ih zamijenili cvjetovi. Čaj od lipe najčešće se prepisuje kod manjih problema sa spavanjem i nervoznih stanja, a smirujući učinak cvjetova lipe pokazuju i novija istraživanja. Cvjetovi lipe imaju i diuretički učinak, pa se preporučuju za liječenje jako visokoga krvnog tlaka u arterijama, protiv masnih nakupina u krvnim žilama (jer šire krvne žile) te za smirivanje bolova kod migrena. U vanjskoj upotrebi cvjetovi lipe mogu liječiti ispucanu kožu, ugrize kukaca i nadraženost kože. Djelovanje pojedinih sastojaka lipe još nije objašnjeno. U narodnoj medicini vrlo vruć čaj od lipe rabi se za poticanje znojenja te poboljšavanje otpornosti protiv prehlade i gripe. Neki taj učinak pripisuju toplini čaja koji se lako ispija jer je ugodna okusa i boje. Kliničkim pokusima potvrđeni su uspjesi u liječenju gripoznih bolesti kod djece, ali i u sprečavanju prehlade i gripe. Sluzi koje lipa sadrži ublažuju nadraženost sluznice kod upale grla. Lipa se uspješno upotrebljava za bolesti kod kojih se pojavljuje povišena temperatura, za ublažavanje kašlja, poticanje znojenja i povećavanje otpornosti prema infekcijama. Cvjetovi se beru prije otvaranja s pricvjetnim listovima, a zatim se suše u tankim slojevima na otvorenom, ali ne smiju biti izloženi sunčevim zrakama. Svake dvije godine treba obnavljati zalihe zato što lipa dugim stajanjem postaje bezvrijedna. Sa svim ljekovitim biljem, pa tako i s lipom, ipak valja biti oprezan. Ne prekoračujte propisane količine jer to može loše utjecati na rad srca. Ljudi s poremećajem u radu srca prije uzimanja pripravka od lipe trebaju se savjetovati s liječnikom ili fitoterapeutom. Lipa nije preporučljiva trudnicama i dojiljama.  Iako je lipa najpoznatija kao biljka za pripremu čajeva, svoje mjesto ima i u kuhinji. Njezin okus odlično se slaže s mrkvom, pa kad pripremate krem-juhu od mrkve, umjesto vode možete upotrijebiti lipov čaj bez šećera kako bi jelo imalo bogatiju aromu. Imate li veliki vrt, možete razmisliti o sadnji ovog stabla. No imajte u vidu da ono brzo raste i doseže visinu od 10 metara. Lipa se može i redovito orezivati tako da ostane malena, kako biste lakše mogli brati jestivo svježe lišće za salate. Sjeme lipe sije se u zatvorenome u rano proljeće. Presađuje se sredinom jeseni. Lakše ju je uzgojiti iz četverogodišnjih sadnica koje se sade na sunčan položaj ili u djelomičan hlad, u dobro drenirano tlo.  Kod ateroskleroze prije spavanja treba piti čaj od lipe, s prekidima od po tjedan dana. Istodobno je dobro svaki dan pojesti češanj kuhanog češnjaka, a pomaže i uzimanje pivskoga kvasca. Pripazite i na uzimanje dovoljnih količina vitamina C.  Mješavina lipova ugljena i praška od kadulje (Salvia officinalis) daje izvrstan prah za čišćenje zuba, koji odstranjuje zadah iz usta. Opekline i rane dobro je ispirati i oblagati čajem koji se priprema tako da se 100 g cvijeta ili lista lipe popari s 1 I kipuće vode, ostavi da stoji 3 sata pa se procijedi. Zimi, kad nema ni cvijeta ni lista, može se uzeti 100 g isječene mlade kore i kuhati 1 sat, zatim ostaviti da poklopljeno odstoji 3 sata pa procijediti. Prelijte dvije-tri žličice narezanih cvjetova lipe šalicom kipuće vode i ostavite 5-10 min. Za kuru znojenja pije se vrlo vruć napitak, a za jačanje otpornosti uzimaju se do dvije žličice lipe i piju 2-3 šalice nešto hladnijeg čaja.  Prah od lipova ugljena u narodnoj se medicini koristi za liječenje bolesti jetre – uzima se 2 puta dnevno i to 1 velika žlica natašte, a druga velika žlica poslije podne u kavi ili mlijeku. Protiv proljeva spravlja se čaj tako da se 3 velike žlice mješavine od po 30 g cvijeta lipe i kamilice te po 10 g petrovca i dupčaca prelije litrom kipuće vode, ostavi poklopljeno 1 sat pa se procijedi. Pije se što toplije tijekom dana.   Pomiješajte 60 g korijena sapunike, 20 g maćuhice, 20 g lista uskolisnog trpuca, 10 g cvjetova lipe i 10 g cvjetova bazge. Dvije čajne žličice mješavine prelijte hladnom vodom, ostavite da odstoji 6 sati i potom zagrijte do vrenja. Pijte po jednu do dvije šalice na dan. Ova mješavina ublažava kašalj i razrjeđuje tvrdu sluz tako da ju je lakše iskašljati. Za liječenje reume, pomiješajte jednake količine cvjetova lipe, cvjetova bazge, končare, zlatnice i preslice. Dvije žličice mješavine prelijte šalicom vrele vode, ostavite da odstoji deset minuta i procijedite. Popijte 2-3 šalice nezaslađenog čaja na dan. Prije odlaska u krevet okupajte se u toploj vodi, u koju ste dodali četiri šake cvijeta lipe, ili prije spavanja popijte toplo mlijeko s medom od lipe. Pomaže prije spavanja piti čaj od lipe i stolisnika zaslađen lipovim medom. Pomiješajte jednake količine osušenih suncokretovih latica i cvjetova lipe. Žlicu latica prelijte s 2,5 dl kipuće vode, ostavite da odstoji deset minuta, po želji zasladite medom i popijte toplo. Popijte dvije do tri šalice čaja na dan.  Kuhajte 25 g lipova cvijeta u 250 ml vode dok ne ukuha na polovicu, a zatim se doda mlijeku koje se kuhalo s 1 velikom žlicom meda na jednu šalicu. To se pije duže vrijeme po 1-2 šalice na dan.  Šaku cvjetova prelijte litrom jabučnog octa, dodajte malo limunove korice i 60 g meda, ostavite da odstoji pa procijedite. Dodajte salatama. Prelijte 6 šaka cvjetova lipe s 2,5 l vode. Dodajte 75 g limunske kiseline te na kriške izrezan limun i naranču. Ostavite da odstoji jedan dan. Dodajte 2,5 kg šećera i dobro promiješajte da se šećer rastopi. Ostavite još jedan dan na hladnome mjestu, uz povremeno miješanje. Procijedite sirup u sterilizirane boce i čuvajte na hladnom. Pijte razrijeđeno vodom i dobro ohlađeno.  Ako čaj od lipe ne potakne znojenje, pomiješajte 35 g cvjetova bazge, 35 g cvjetova lipe i 30 g cvjetova kamilice. Čaj pripremite od dvije žličice mješavine. Popijte dvije šalice što toplijeg čaja, lezite u krevet i dobro se utoplite. Med od lipe je izrazito bistar, gotovo bezbojan, vrlo blagog mirisa i okusa. Lipov med se najviše preporuča kod kašlja i prehlada te poput lipova čaja kod problema sa bubrezima i grčevima u mišićima (pospješuje znojenje i mokrenje). Zbog svojih sastojaka ovaj med kao niti lipov čaj nije preporučljivo konzumirati osobama koje imaju problema sa srcem. Cvjetanje lipe traje 15 do 20 dana ovisno o vremenskim uvjetima, nekad se dogodi da cvjetanje završi nakon samo tjedan dana, što je vrlo nepouzdano i otežava ispašu pčela. Jednu šaku cvjetova stavite u staklenku kapaciteta 250 ml, zatim staklenku do vrha ispunite medom i potom sve dobro promiješajte. Ostavite da odstoji 10-15 dana na sobnoj temperaturi, povremeno okrećući staklenku naopako da bi se med i cvijet lipe što bolje sjedinili. Nakon 10-15 dana med je spreman za korištenje. Za liječene simptoma nervoze i depresije: u 1 l vina moči se 16 sati 10 g lipe, 10 g matičnjaka i 2 velike žlice meda; posebno se u 1 l vode kuha 2 dg sitno izrezane pirike (Triticum repens), tako dugo dok se ne ukuha na polovicu; zatim se oboje pomiješa i od toga pije svaki sat po 1 velika žlica. Prelijte 400 g cvjetova lipe i 20 g svježih listova metvice s 8 litara vruće vode te ohladite. Dodajte dvije litre bijelog vina, 100 ml vinskog octa i 1 kg šećera. Miješajte dok se šećer potpuno ne rastopi. Pokrijte gazom i ostavite na toplom. Dvaput na dan promiješajte. Nakon tjedan dana, kad se počnu pojavljivati mjehurići, propasirajte kroz gazu, ulijte u boce te ostavite da stoji dva-tri mjeseca na tamnome mjestu. Prelijte 200 g cvjetova lipe sa 750 ml soka od jabuke te ostavite da odstoji jedan dan. Procijedite i dodajte kilogram šećera za želiranje. Kuhajte oko pet minuta i ulijte u sterilizirane staklenke. Ovo je ukusan dodatak palačinkama.  Da biste pripremili ljekovitu domaću tinkturu od cvjetova lipe, u 200 ml alkohola (ili kvalitetne domaće rakije) dodajte 3 žlice svježe ubranih cvjetova lipe. Izgnječite žlicom i dobro promiješajte U čvrsto zatvorenoj posudi držite na sunčanu mjestu nekoliko tjedana dok tekućina ne požuti, a zatim procijedite. Za terapiju uzimajte kavenu žličicu tinkture razmućenu u čaši vode.