Udruga za potporu posvajanju Adopta pokrenula je Infomapu, tražilicu namijenjenu posvojiteljskoj zajednici, a već tijekom prva dva tjedna rada te internetske stranice zabilježen je velik interes posvojitelja i onih koje to žele postati. Tražilica je pokrenuta u sklopu projekta „I ovo dijete treba obitelj“ te  na jednom mjestu pruža široku paletu informacija vezanih uz posvojenje. Tako se, kako pojašnjavaju u priopćenju, mogu dobiti informacije o postupku posvojenja, popisu ustanova koje organiziraju stručne pripreme za posvojenje, grupama potpore posvojiteljima, potencijalnim posvojiteljima te posvojenoj djeci i mladima. Osim što daje pregled svih relevantnih informacija prikupljenih od ustanova i udruga, Infomapa omogućuje stručnjacima koji pružaju usluge posvojiteljskoj zajednici, da se prijave i postanu njezinim dijelom. Kako bi se stručnjacima i posvojiteljskoj zajednici kvalitetno približile sve prednosti Infomape, detaljno će biti predstavljena na 4. konferenciji o posvojenju koja će se u Zagrebu održati 15. i 16. travnja. Udruga Adopta nevladina je neprofitna organizacija koju su osnovali posvojitelji i potencijalni posvojitelji, a cilj joj je da u suradnji sa stručnjacima, institucijama i osobama iz prakse djeluje na stvaranju pozitivnog, ugodnog i podupirućeg okružja za obitelji nastale posvojenjem. >>Ovo su priče usvojenih mladih ljudi koji tragaju za svojim roditeljima 