Foto: Guliver Image/Getty Images  NAKON što je prije dva mjeseca objavljeno da će se filmski spektakl "Robin Hood: Origins" snimati u Dubrovniku, posljednja vijest o tome tko s ekipom dolazi u Hrvatsku razveselit će sve Hrvatice.  Naime, osim producenta filma Leonarda DiCaprija i glumca Jamieja Foxa koji će utjeloviti Malog Johna, u glumačkoj ekipi trebao bi se naći i Jamie Dornan, publici poznatiji kao Christian Grey iz filma "50 nijansi sive", piše Dubrovački dnevnik. Glavna zvijezda filma bit će Taron Egerton, javnosti je poznatiji kao glavni glumac hita "Kingsman", a djevu Marian utjelovit će Eve Hewson koja je glumila u još jednom hitu Stevena Spielberga, "Bridge of Spies". U Dubrovnik bi trebao doći i oskarovac Benicio del Toro, no to još nije sigurno. Snimanje filma najavljeno je za siječanj i veljaču, a cijeli Dubrovnik u filmu će predstavljati Nottingham, dok bi Revelin trebao predstavljati dvorac u Sherwoodskoj šumi.