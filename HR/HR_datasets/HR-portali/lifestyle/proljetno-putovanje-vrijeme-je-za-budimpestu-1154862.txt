U blizini Hrvatske je metropola koju zaista vrijedi posjetiti, Budimpešta. Osim što do mađarskog glavnog grada možemo stići relativno brzo, tamo svakako možemo štošta vidjeti i posjetiti. Zapravo, proljeće je jednostavno idealno vrijeme za posjetu i boravak od nekoliko dana u Budimpešti. Ako planirate uskršnje putovanje ili jednostavno travanjski gradski odmor (city break), kakav je danas iznimno popularan diljem svijeta, morat ćete donijeti tešku odluku o idealnom terminu. Naime, Budimpešta obiluje festivalima, a nekoliko najzanimljivijih su: umjetničko-glazbeni "Budimpeštanski proljetni festival", "Budimpeštanskih 100" festival je koji slavi građevine i prilika da uz besplatne vodiče obiđete stare monumentalne zgrade. Volite li autentičnu ponudu pića i hrane, Budimpešta je svakako metropola s iznimno raznolikom ponudom, a "Palinka festival" je prilika da se upoznate s istoimenom autohtonom mađarskom vrstom alkoholnog pića. Parkovi u ovoj metropoli također su nezaobilazne točke posjete, a svakako je nezaobilazna i plovidba lijepim plavim Dunavom u modernim turističkim kruzerima. Za one koji bi u Budimpešti doista odmarali nije na odmet spomenuti kako se za male novce može odmarati ali i razgledati gradski spa centar izgrađen u stilu art nouveau. Grad s 200 km biciklističkih staza Mađarska metropola impresivan je i veliki grad, obići ga pješice nije jednostavno, a i zahtijevalo bi puno više vremena od kratke posjete. No to nikako nije problem ako ste spremni za dvokotačnu avanturu. Tijekom cijele godine u Budimpešti je na 112 lokacija dostupno 1270 bicikala za najam. Radi se o sustavu "MOL BuBi" (BUdapest BIcycle) putem kojeg u kunskoj protuvrijednosti od 12 kuna koristite bicikl 24 sata, a na raspolaganju vam je nevjerojatnih 200 km biciklističkih staza pri čemu se posebno ističu one uz Dunav. Izborom Budimpešte za proljetni odmor naprosto ne možete pogriješiti. Budimpešta je ljepotica na Dunavu koja obiluje povijesnim znamenitostima i arhitekturom koja privlači poglede. Gradski parkovi oduševljavaju raznolikim bojama i bogatom prirodom u tom velikom gradu, a dužina biciklističkih staza navodi vas na nezaobilaznu mogućnost obilaska grada uz pomoć MOL BuBi sustava. Bez obzira kojim povodom i kako ćete obilaziti dunavsku srednjoeuropsku ljepoticu svakako nezaobilazne lokacije bit će zgrada Mađarskog parlamenta, Budimski dvorac, crkva svetog Mateja, prekrasni lančani most, baziliku svetog Stjepana. U Budimpešti možete vidjeti i drugu po veličini sinagogu na svijetu, a svakako je zanimljiv i Memento park u koji su spremljeni spomenici postavljani za vrijeme komunizma. Posjetite li Budimpeštu uz lijepa sjećanja ćete sigurno sa sobom ponijeti i brojne fotografije. Prijedlog je da boravak u ovoj metropoli ovjekovječite pozirajući uz stare povijesne grbove prisutne diljem grada na kojoj ćete raspoznati i one hrvatske koji podsjećaju na zajedničku nam povijest i povezanost.