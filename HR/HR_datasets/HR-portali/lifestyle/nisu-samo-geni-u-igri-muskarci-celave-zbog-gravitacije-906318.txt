Nisu samo naslijeđeni geni razlog nečije ćelavosti. Najnovija teorija londonskih istraživača objavljena u časopisu Plastic and Reconstructive Surgery poprilično je čudna. Naime, smatraju da na ćelavost utječe i gravitacija. Emin Tuncay Ustuner, estetski kirurg iz Ankare, smatra da gravitacija može imati velik utjecaj na ovaj problem jer prema dolje "vuče" kožu vlasišta, piše Daily Mail. Kod mlađih muškaraca vlasište ima dovoljno masnog tkiva ispod kože pa je vlasište dobro hidratizirano i ne stvara velik pritisak na folikule vlasi, tvrdi Ustuner. No, kako čovjek stari, smanjuje se razina testosterona i sloj potkožne masnoće na vlasištu sve je tanji pa se povećava pritisak na folikule. Kao posljedica toga, u skalp se "ugrađuje" dihidrotestosteron koji djeluje na ubrzanje ciklusa rasta kose, no nedovoljno da bi spriječio gubitak jer se radi o začaranom krugu u kojem veća razina hormona smanjuje količinu potkožne masti. Tijekom vremena, folikuli postaju sve manji i to utječe na progresivan gubitak kose, kaže Ustuner. Da je riječ o utjecaju gravitacije potvrđuje činjenica da se gubitak kose događa na samom vrhu glave, gdje je zbog utjecaja gravitacije i najveći pritisak, tvrdi i dodaje da su varijacije najčešće zbog različitih oblika glave. Uši utječu na smanjenje utjecaja gravitacije pa u tome leži razlog zašto muškarci rijetko gube kosu na dijelu glave gdje se nalaze uši. >>Ćelavost može biti i dobra jer smanjuje rizik od raka prostate 