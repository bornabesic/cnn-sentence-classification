Foto: Instagram, Facebook, Balenciaga  MODNI okršaj između modne kuće i proizvođača namještaja upravo je završio, a pobjedu je odnijela Ikea.   Ako slučajno niste upućeni u cijelu situaciju, francuski dizajnerski brend Balenciaga nedavno je predstavio novu torbu koja izgleda identično kao Ikeina vrećica.   Brend je gotovo odmah postao predmet ismijavanja, jer je cijena njihove Arena Extra-Large Shopper torbe čak 4 tisuće puta skuplja od FRAKTA vrećice, čija je cijena 3,90 kuna.    Internet se dobro narugao dizajnerskoj kući, a sada je na scenu stupila Ikea. Švedski proizvođač namještaja odlučio se našaliti sa situacijom, a u svemu im je pomogla i agencija za oglašavanje ACNE. Zajedno su osmislili oglas za Ikeinu vrećicu po uzoru na dizajnerske kuće, gdje vam otkrivaju kako razlikovati original od kopije. Evo kako prepoznati pravu FRAKTU:    1. Protresite ju. Ako šuška, onda je prava. 2. Multifunkcionalna je. U njoj možete nositi opremu za hokej, cigle te čak i vodu. 3. Bacite ju u blato. Pravu FRAKTU lako ćete oprati običnom vodom. 4. Ako joj je cijena samo 3,90 kuna.  I dok su se neki nadali tužbi švedskog brenda, Ikea je odlučila sve nasmijati kreativnim odgovorom.