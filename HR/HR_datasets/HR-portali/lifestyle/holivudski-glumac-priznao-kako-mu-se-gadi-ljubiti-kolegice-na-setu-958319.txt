Foto: Getty, Instagram  NEKI bi dali sve da su na njegovom mjestu.  Holivudski glumac Charlie Hunnam, zvijezda nekad popularne serije "Sons of Anarchy" i nesuđeni Christian Grey u erotskoj trilogiji "Pedeset Nijansi Sive", po mnogima živi život iz snova:  osim što dobro zarađuje, tijekom snimanja filmova i serija ima priliku ljubiti prekrasne žene.    No, 36-godišnjem glumcu, kako je sam priznao, to je najgora noćna mora. Naime, plavokosi ljepotan se još od djetinjstva bori sa strahom od bakterija pa kao najgori dio posla navodi upravo izmjenjivanje nježnosti s kolegicama.    "Cijeli život slušam kako sam sretnik, jer se mogu ljubiti s puno lijepih žena, ali meni je to užasno", iskreno je priznao.  Na žalost svojih brojnih obožavateljica, Charlie u stvarnom životu ljubi samo jednu ženu, 33-godišnju dizajnericu nakita Morganu McNelis, s kojom je već 12 godina u sretnoj vezi. Prošle godine, Morgana se našla i na udaru njegovih obožavateljica, koje su ju neprestano vrijeđale na društvenim mrežama, zbog čega je morao reagirati i sam Charlie.  "Do ovoga me dovela činjenica da je moju pažnju privukla skupina nezrelih djevojaka, koje objavljuju velik broj zločestih i oštrih komentara, usmjerenih protiv moje dugogodišnje djevojke, koje ovim putem molim da prestanu s tim. Ona je inteligentna, lijepa i dobra osoba, koja nema veze sa zabavnom industrijom. Ako želite biti zločeste, budite to prema meni, a nju ostavite na miru. Ono što najviše zbunjuje jest činjenica da se te osobe nazivaju mojim obožavateljicama", tada im je poručio.