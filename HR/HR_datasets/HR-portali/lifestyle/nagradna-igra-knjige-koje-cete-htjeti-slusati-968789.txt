KNJIGE su poseban medij. Znanstvenici kažu da su one najprirodniji oblik unošenja informacija bilo kojeg tipa zato što riječi, rečenice i misli dobrog autora omogućuju stimulaciju različitih osjetila. U prethodnom smo članku pisali o okusima, a u ovom ćemo vam predstaviti knjige za ljubitelje zvuka. Kao i prije, okrenut ćemo se romanima jer smatramo da su oni puno bolji za potpuni doživljaj od publicistike (iako postoje izvrsne knjige poput „Muzikofilije“ Olivera Sachsa i novijeg hita „Mozak i muzika“ Daniela Levitina koje svakako preporučujemo!). Od muzikalnih priča iz prošlih vremena do svojevrsnog kraja svijeta u skoroj budućnosti, uz ove romane vrlo lako ćete, osim očima, priču upijati i ušima. Zašto ne iskoristiti bogatstvo koje nam pružaju knjige u potpunosti? 1. Notni zapis ljubavi – Daphne Kalotay U ovoj je knjizi Daphne Kalotay (čitateljima poznata po hitu „Ruska zima“) priču o četvero neraskidivo povezanih likova postavila na bostonsku glazbenu scenu. Najveća vrijednost romana skriva se upravo u detaljima, osobito u autoričinim opisima umjetničkog stvaralačkog procesa i toga što smo sve spremni žrtvovati u ime umjetnosti, a rezultat je privlačno, dirljivo i često oštroumno štivo. Spoj pisanja o glazbi i osjećajima posebno je impresivan.  2. Djevojke sa slika – Kathy Marie Buchanan Ovaj uzbudljivi roman smješten je u belle époque, pariško zlatno doba ljepote i bonvivana, apsinta, razuzdanih zabava i ljubavnih avantura, umjetnika i njihovih modela. U tom vremenu, nastala su nebrojena remek-djela umjetnosti, ali svaka ljepota negdje skriva i mračnu stranu. Iza pozlaćenih kulisa pariške opere krije se svijet siromaštva i gladi, zavisti, ljubomore i ambicija. Svijet baleta pomiješan je, u ovom romanu, s vizualnom umjetnošću i skupinom plesačica koje su nadahnule poznato remek-djelo Edgara Degasa. Čitajte, slušajte, gledajte i uživajte.  3. Nokturna – Kazuo Ishiguro U sedmoj Ishigurovoj knjizi riječ je o međusobno povezanim pripovijestima. Autor istražuje ideje ljubavi, glazbe i prolaznosti na različitim mjestima – Venecija, London, Hollywood itd. Kako sam podnaslov knjige navodi („pet priča o glazbi i sutonu“), glavni likovi mahom su glazbenici koje u smiraj dana progone njihove sudbine. Zvijezde ove knjige nisu, dakako, tipični „slučajevi“ – Ishigura inspiriraju posrnule pjevačke zvijezde, ulični ili kavanski svirači, pa čak i vrsni glazbenici –- autsajderi, koji se bore sa svojim životima, emocijama i brakovima.  4. Stanica jedanaest – Emily St. John Mandel Jedna od najzanimljivijih distopijskih priča u posljednje vrijeme. Jedne noći, svijetom se počinje se širiti stravična gripa. Bolnice su pretrpane, a ljudi su zabarikadirani u svojim kućama i gledaju kroz prozor dok automobili zatrpavaju autoceste, pucnji odjekuju i život oko njih se raspada. Petnaest godina kasnije, pratimo Kirsten, glumicu u Putujućoj simfoniji. Ta malena glumačka trupa putuje između naselja u svijetu koji se promijenio i izvodi Shakespearea i glazbu za raštrkane zajednice preživjelih. Izvanredna priča o snazi umjetnosti kao posljednjoj nadi čovječanstva.  5. Violinist iz Venecije – Alyssa Palombo Lijepa kći bogatog venecijanskog trgovca Adriana d’Amato posjeduje izniman dar za glazbu te usprkos očevoj zabrani potajice odlazi na satove violine kod slavnog glazbenika Antonija Vivaldija. Strast koju s njim dijeli prema glazbi uskoro prerasta u tajnu ljubavnu vezu. Ali, Vivaldi je svećenik i njegova veza s Adrianom neprihvatljiva je kako u očima Crkve, tako i u očima društva. Vivaldi, Venecija, zabranjena ljubav – može nešto li biti romantičnije od ovoga?  Nagradna igra! Tri najsretnija čitatelja nagrađujemo s hit knjigom "Maestra", koja je u veljači bila naša knjiga mjeseca. "Veličanstveno mračni triler, koji izaziva ovisnost", tako su kritičari opisali spomenuti roman, o kojem više možete pročitati ovdje. Kako osvojiti knjigu?  1. Lajkajte Index Rouge profil na Instagramu, ako već niste. 2. Ispod slike knjige napišite komentar "Želim Maestru". 3. Prva tri komentara dobivaju knjigu, a sretnim dobitnicima javit ćemo se u Instagram inbox, kako bi nam poslali svoje osobne podatke. Sretno!