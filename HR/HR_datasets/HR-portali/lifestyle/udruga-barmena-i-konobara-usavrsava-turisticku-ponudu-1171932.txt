Turistička godina ne može se zamisliti bez konobara i barmena, jednih od najbitnijih djelatnosti kompletnog sektora. Zato su toliko traženi iz godine u godinu, a kriteriji za zaposlenje sve su stroži i zahtjevniji, ali ujedno su poslodavci šire ruke pa su i plaće sve bolje. Iako ugostiteljske škole diljem Hrvatske svake godine upisuje oko dvije tisuće učenika, svake se godine u sezoni traži između osam i 15 tisuća konobara i barmena! Dakle, situacija je takva da ih konstantno nedostaje, ali i da nisu svi školovani za to zanimanje. A tu "uskače" Udruga konobara i barmena Hrvatske, koja postoji od 2003. godine i školovala je više od 500 barmena, barista, F&B menadžera, voditelja barova i konobara. Osnovne su joj djelatnosti stručna edukacija za barmene, bariste, voditelje barova, savjetovanja u poslovanju cjelokupnog odjela hrane i pića, standardizacija ponude u ugostiteljstvu, treninzi osoblja u hotelskim kućama i ugostiteljskim objektima, sudjelovanje u organizaciji evenata, te organizacija natjecanja barmena prema WFA programu. Glavna od navedenih aktivnosti jest škola barmena. Završenom školom barmena dobiva se diploma te ono najvažnije – znanje te kako isto primijeniti. - Godišnje održavamo šest do osam edukacija, a maksimalan broj polaznika po svakoj jest osam, što znači da u jednoj sezoni imamo oko 50 do 64 barmena. Edukacija traje 22 dana, predavanja se održavaju svaki dan po četiri sata dok su vikendi rezervirani za stres test koji uključuje radu u šanku gdje simuliramo sezonski rad Svaki od njih koji kroz edukaciju ostvari dobre ocjene ima zagarantiran posao kod nekog od naših pravnih članova - rekla nam je Ivana Jandrijević, asistentica u Udruzi te se osvrnula na starost polaznika: - Imamo polaznike od 16 do 50 godina, limita nema. To mogu biti oni koji već rade kao barmeni pa žele naučiti i svladati nove trendove koji su se pojavili na tržištu. Moraju znati komunicirati Edukacija koju provode u Udruzi odgovara međunarodnim kriterijima, a prednosti po njenom završetku su brojne. U prvom redu, stječe se kvalitetna baza znanja, na koju se potom lako nadograđuju noviteti. - Osim toga, smisao naše edukacije je upoznati barmena sa svim segmentima njegovog posla, od marketinga do pića u koktelima. Važno nam je upoznati ih sa što više brendova kako se ne bi bojali kvalitetnih i skupih pića. Oni moraju znati priču, moraju svladati komunikaciju s gostom, a upravo bogato teoretsko znanje kao i legende koje prolaze u školi barmena im to i omogućuju - kaže Ivana Jandrijević. Naravno, nakon edukacije potrebno je konstantno raditi na sebi i biti ukorak s tržištem jer barska industrija napreduje velikom brzinom, stvari se mijenjaju iz godine u godinu, a i gosti su sve zahtjevniji. Posebno u špici turističke sezone kad su na odmoru i žele da sve bude uvijek savršeno kako im se ne bi narušila situacija u kojoj se žele opustiti te zaboraviti na sve što ih čeka kad se vrate svakodnevici. A oni koji su prošli školu u Udruzi konobara i barmena Hrvatske sjajno se nose sa svim izazovima, zato su i toliko traženi. - Naši barmeni rade diljem Hrvatske ali i izvan granica. Diploma Udruge je dvojezična i dobro poznata u našoj struci tako da svakako olakšava pronalazak posla u inozemstvu i ova je godina posebno intenzivna po pitanju upita za barmene upravo izvan granica Hrvatske. A unutar granica, pretežito su traženi na otocima i obali. Od Dubrovnika pa do Istre - napominje Ivana Jandrijević, a ujedno naglašava i da je znanje stranih jezika iznimna prednost: - Poznavanje stranih jezika jedan je od najčešćih uvjeta za bolje pozicije. Biti barmen ne znači samo poslužiti koktel koji se nalazi na karti već razgovarati s ljudima, ponuditi im pića koja bi im se mogla svidjeti. Barmen mora imati kontakti s gostom kako bi se gost vratio u objekt. Jezici svakako pomažu u odnosu s gostima, s dobrim znanjem stranog jezika barmen izgleda profesionalno u očima gosta. Strani jezici koji su najtraženiji su svakako Talijanski i Njemački jer je i populacija gostiju iz tih zemalja najčešća, no svaki jezik je dobrodošao. Engleski je jednostavno nezaobilazan jer većina gostiju danas, mladih i starih, vrlo dobro i odlično barata ovim jezikom. Financiraju se sami Dakle, Udruga konobara i barmena Hrvatske sjajan je primjer kako iskoristiti potencijale koji postoje te ih "izbrusiti", ali i konstantno "polirati" jer bez konstantnog rada nema ni rezultata. Uostalom, ne bi konobari i barmeni s diplomom Udruge bili toliko traženi u ugostiteljskom sektoru, na mjestima gdje je izvrsnost najvažniji kriterij. I ono što je najzanimljivije, Udruga se financira sama, kao i uz pomoć sponzora te sredstva koja dobije ulaže i u natjecanja, čiji cilj je prezentirati rad i nove trendove. Jedno takvo održalo se 11. svibnja i zaokupilo pažnju poslodavaca unutar turističkog sektora, željnih u "svoje redove" pridobiti najbolje od najboljih te gostima pružiti vrhunsku uslugu, kakvu i zaslužuju.