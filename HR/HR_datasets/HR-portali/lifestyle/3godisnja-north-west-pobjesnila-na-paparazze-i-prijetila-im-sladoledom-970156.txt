KAD ste bogati i slavni, paparazzi vas prate u stopu i to je teret s kojim se ponekad zaista teško nositi.  Baš zato slavni često imaju i neugodne ispade prema fotografima, zbog čega također završe u medijima. Kanye West dobio je čak dvije godine uvjetne kazne, jer se potukao s paparazzom i razbio mu fotoaparat, a izgleda da ni njegova kći nema baš puno tolerancije prema znatiželjnim fotografima. Nakon što je s mamom Kim bila u posjeti Muzeju sladoleda, na putu prema autu ispriječili su im se paparazzi, koji su trogodišnjoj North očito pokvarili cijeli dan, pa je na njih počela vikati i prijetiti im velikim ružičastim sladoledom.   "No pictures" (bez fotografiranja) vikala je vidno iznervirana djevojčica i svima demonstrirala one negativne strane slave, pogotovo u tako ranim i osjetljivim godinama.   Ovo je prvi put da se neko dijete slavnih roditelja našlo u ovakvoj situaciji, a iako je potpuno razumljivo, ono što je posebno zabrinjavajuće u cijeloj ovoj situaciji je to što paparazzi, unatoč vrištećem djetetu, nisu prestali fotografirati.   Naravno, mnogi su cijelu situaciju doživjeli i kao jako smiješnu, pa su internet preplavile snimke s duhovitim popratnim komentarima na račun njenih roditelja.