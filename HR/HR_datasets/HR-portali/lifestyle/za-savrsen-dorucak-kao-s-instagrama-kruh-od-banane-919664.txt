Foto: 123 RF  IAKO kruh od banane nije novost, u posljednje se vrijeme sve češće spominje na društvenim mrežama.  Jedna od najpopularnijih društvenih mreža na svijetu, Instagram, idealan je za, među ostalim, dijeljenje slika hrane, a ako ste aktivniji korisnik istog, vrlo vjerojatno ste primijetili kako se u posljednje vrijeme sve češće spominje famozni "banana bread", odnosno banana kruh.  To definitivno nije neka nova kulinarska izmišljotina, no vrlo je jednostavan za napraviti i vrlo ukusan, zbog čega smo jedan od današnjih članaka odlučili posvetiti upravo ovom jelu.  Banana bread idealan je i zdrav doručak, koji je dovoljno poslužiti uz čašu mlijeka ili cijeđeni sok od naranče i kavicu, ali i u raznim drugim kombinacija, kao npr. s maslacem, jogurtom, šumskim voćem i slično, a u njega možete ubaciti i grožđice po želji.  A ako još uvijek ne znate kako ga napraviti, donosimo vam provjereno dobar recept.  Potrebne namirnice:  4 mekanije banane  200 g brašna  100 g šećera  100 g maslaca  1 jaje  1 vanilin šećer  1/2 praška za pecivo  Prstohvat soli  Postupak pripreme:  1. Banane zgnječite u pire.  2. U blender ubacite banane, maslac, jaje, šećer i vanilin šećer te miksajte dok ne dobijete povezanu i glatku smjesu.  3. U smjesu zatim dodajte brašno i prašak za pecivo te još malo miksajte.  4. Uski, duguljasti lim obložite papirom za pečenje, ulijte smjesu u njega, zagrijte pećnicu na 170 stupnjeva i pecite 35-40 minuta.  5. Prije nego ga narežete na šnite, kruh dobro ohladite.  Dobar tek!