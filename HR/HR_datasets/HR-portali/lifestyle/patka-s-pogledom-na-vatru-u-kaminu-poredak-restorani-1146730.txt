Na području grada Krapine, u pitoresknom selu Škarićevo udaljenom samo 4 kilometra od autoceste Zagreb – Macelj, te isto toliko od termalnog lječilišta Krapinske toplice, posjetio sam restoran Vuglec Breg. Restoran koji plijeni pažnju svojom ljepotom, nudi i prekrasan pogled na okolinu i zagorske brege. U ovim danima snježne idile restoran s otvorenim kaminom pravo je mjesto za gastronomski doživljaj. Zaboravljeni stari recepti „bakinih jela“ ponovno su zaživjeli od 2005. godine kada je Vuglec Breg otvorio svoja vrata. 24 stalno zaposlenih djelatnika svakodnevno posvećuje pažnju svojim gostima jer osim restorana Vuglec ima i nekoliko autohtonih smještajnih jedinica s ukupno 34 kreveta, a u izgradnji je još jedan novi objekt s 8 soba, te stare gospodarske zgrade gdje se nalaze vinski podrum i dvorana za seminare. Pored restorana, uz prve redove vinograda smještena je i sjenica s roštiljem, krušnom peći i ljetnom terasom. Uz pjenušac dobrodošlice, iz vlastite proizvodnje, dočekali su me vlasnici Boris i Mario Vuglec. Konobari su mi preporučili domaću patku s mlincima i nisu me trebali dugo nagovarati. Stvarno dugo nisam jeo tako ukusnu patku i domaće mlince. Za desert sam izabrao zapečene štrukle i nisam pogriješio. Sve pohvale idu mladom kuharu Ivanu Francu. Restoranska „apoteka“ je zadovoljavajuća, a sastoji se od raznih domaćih ocata (jabučni, vinski...), acceta, bučina ulja s orasima te istarskog ekstradjevičanskog maslinova ulja, no moja preporuka je da se ponuda nadopuni s još nekoliko maslinovih ulja. Od nepreopširne karte jela, što je apsolutno pozitivno, izdvojio bih: paštetu od gusje jetre, zagorski pladanj, domaći sir i vrhnje, razne juhe, Bakine medaljone, pačja prsa te naravno puricu, patku, kopuna i janjetinu iz krušne peći. Bogatstvo vlastitih sezonskih namirnica ili namirnica iz bližeg okruženja provjerenog podrijetla i visoke kvalitete pravi su razlog za posjet Vuglec Bregu. Vinska karta sadrži 10 etiketa vina i 7 pjenušaca, vlastite proizvodnje te ledena i slatka vina poznatog i priznatog vinara iz Zagorja. Sva vina i pjenušce poslužuju i na čaše. Od domaćih rakija koje također sami proizvode, izdvojio bih šljivovicu, travaricu, lozovaču, orahovac, medicu i borovnicu. Bar Pelnica u sklopu restorana, simpatičan je kutak za prijateljsko ćaskanje i poneku „putnu“ rundu. Uz posebno zalaganje, trud i znanje te spontani i domaćinski pristup osoblja, u Vuglec Bregu nastoje zadovoljiti i najzahtjevnije goste. Na sjevernoj strani Vuglec Brega nalazi se štala za konje, malo jezero, dva igrališta za tenis i mali nogomet, dječje igralište, travnjaci i staze za šetnju. Turističko selo Vuglec Breg plod je stvaralačke i romantičarske vizije obitelji Vuglec koja je baštinu svojih predaka pretvorila u trajnu vrijednost. >>Spoj mora i kontinenta, užitak za nepce IZBOR I KVALITETA JELA (do 50 bodova): 49 bodova IZBOR I PONUDA PIĆA (do 15 bodova):15 bodova POSLUGA I LJUBAZNOST (do 10 bodova):10 bodova DOJMOVI I PROSTOR (do 20 bodova):17 bodova UKUPNOST PONUDE (do 5 bodova):4 boda Ukupno: 95 bodova 1. Karlovac, KOrana - Srakovčić - 1000 bodova 2. Samobor, Kod špilje - 98 bodova 3. Čakovec, Mala hiža - 95 bodova     Velika Gorica, Mon Ami - 95 bodova 5. Varaždin, Zlatne Gorice - 92 boda 6. Krapina, Vuglec Breg - 91 bod     Sisak, Cocktail - 91 bod     Sl. Brod, Savus - 91 bod 9. Buje, La Parenzana - 89  bodova     Fužine, Bitoraj - 89 bodova 11. Bjelovar, Bistro Franz - 88 bodova      Ogulin, Frankopan - 88 bodova      Otočac, Mirni kutak - 83 boda 14. Zabok, Stara škola, 82 boda 