Foto: Promo  KOLIKO god nam se muškarci ponekad činili izbirljivima, ipak nije teško pogoditi koje ih teme u knjigama najviše zanimaju. Zavirite li u koju mušku biblioteku, vjerojatno ćete pronaći priče o muškosti (ovdje uključujemo publicističke naslove o moći, ali i romane o herojima – povijesnim i izmišljenim), ekonomsku literaturu i sve povezano s novcem, zatim politiku i ratovanje te trilere svih vrsta i oblika. Ako vam se teško odlučiti što pokloniti muškarcu za Valentinovo, pogledajte naše prijedloge nekih od najboljih knjiga za muški spol.  1. Put vrhunskog muškarca – David Deida Koja je tvoja istinska životna svrha? Što žene zapravo žele? Kako biti dobar ljubavnik? Većina si muškaraca, gotovo na dnevnoj bazi, postavlja ova pitanja. To je i razlog zašto su teretane toliko pune te zašto im je uočljivi vanjski uspjeh toliko bitan. No nije sve u privlačnoj vanjštini, muškarac treba izgraditi i karakter. U Putu vrhunskog muškarca David Deida istražuje najvažnija pitanja u životima muškaraca – od posla i obitelji, preko žena i intimnosti, do ljubavi i duhovnosti – i nudi praktičan vodič za muško življenje dosljednosti, autentičnosti i slobode. Knjiga s kojom svaki muškarac može zakoračiti u avanturu buđenja seksualne duhovnosti i osobne moći te otkriti temeljne tjelesne vježbe i druga pomagala za ostvarivanje ispunjenog života.  2. Postkapitalizam – Paul Mason Ako je vaš muškarac zapeo na polovini kultne knjige Thomasa Pikettyja, Kapital u 21. stoljeću (svaki muškarac koji drži do svog statusa barem je zavirio u tu knjigu – mali ih ju je broj zaista i pročitao), a smatrate da ga teme iz ekonomije zanimaju, ovo je knjiga za njega. Tijekom posljednja dva stoljeća, kapitalizam je preživio duboke promjene ekonomskih ciklusa koji su imali svoje uspone i padove i mijenjali smjer, ali nakon kojih se on uvijek transformirao i jačao. Analizirajući tu turbulentnu povijest, Paul Mason u Postkapitalizmu tvrdi da smo i sada na korak od promjene, međutim, tako velike i tako kompleksne da će ovaj put kapitalizam kao takav, cijeli taj složeni sustav unutar kojeg funkcioniraju cijela društva, sada mutirati u nešto sasvim novo. Knjiga nije pisana kao znanstveni rad već je prilagođena prosječnom čitatelju zainteresiranom za temu. Genijalni Slavoj Žižek napisao je vrlo pohvalne riječi o Postkapitalizmu – trebate li bolju preporuku?  3. Umijeće ratovanja – Sun Tzu Što je s muškarcima i ratovanjem? Vjerojatno instinkti ukorijenjeni duboko u genima ili neki evolucijski zaostatak kao što je slijepo crijevo. No, nećemo sada o tome jer im je osvajanje u krvi i na tome neka ostane. Već više od dvije tisuće godina, Umijeće ratovanja Sun Tzua vođama (i onima koji to žele postati) daje važne savjete o taktikama na bojnome polju, vođenju trupa i terenu te korištenju raznih lukavština koje bitku usmjeravaju u željenom smjeru. Osim što je bitan dio kineske kulture, ova je knjiga postala i kriterij zapadnjačke borbe za opstanak i uspjeh, bilo u borbi, poslu ili odnosu. U ovom svježem, razumljivom novom prijevodu, John Minford oživljava ovo poticajno djelo za današnje čitatelje. Knjiga koju će vaš voljeni htjeti pročitati puno, puno puta.  4. Prije pada – Noah Hawley Da ne bismo previše zaglibili u labirintu publicistike preporučujemo i dva trilera idealna za muškarce. Prvi je Prije pada – višestruko nagrađivan roman i svojevrsna književna senzacija. Dogodila se strašna avionska nesreća, u kojoj su jedini preživjeli sredovječni slikar te četverogodišnji dječak. Dok se raspliće priča koja prati živote njih dvojice, posljedice nesreće, ali i priče putnika i posade aviona, misterij koji okružuje tragediju postaje sve jasniji, a sumnjive okolnosti ukazuju na urotu. Je li doista samo slučajnost što je toliko utjecajnih ljudi istodobno nestalo? Ili je posrijedi nešto strašnije? Ovaj triler na izniman način ispituje pitanje sudbine, ljudske prirode i neobjašnjivih veza među ljudima. Autor romana američki je pisac, a ovdašnjoj publici može biti poznat kao scenarist popularnih serija Fargo i Kosti.   5. Pokopana prošlost – Allen Eskens Ovaj vrhunski triler ostavlja bez daha – napetost je na vrhuncu sve do neočekivanog (jedna važna odlika dobrog trilera!) finala. Smješten u ugođaj ciče zime uobičajene za Minnesotu, ovaj intrigantni prvijenac savršen je spoj misterija ubojstva i romana o odrastanju. Student Joe Talbert mora dovršiti zadatak iz kolegija: intervjuirati neznanca i napisati njegovu kratku biografiju. Joe obilazi obližnji dom za nemoćne te ondje upoznaje Carla Iversona, veterana Vijetnamskog rata. Carl je osuđeni ubojica kojem je preostalo tek nekoliko mjeseci života pa  je, zbog toga, dobio uvjetni otpust i smješten je u dom. Ali, ubojstvo zbog kojeg je Carl osuđen nije u potpunosti razjašnjeno. Nit po nit, Joe raspleće misterij Carlove osude. Hoće li otkriti istinu prije nego što bude prekasno za bijeg od njezinih posljedica? Ovaj se roman bavi, uvijek intrigantnom, temom „završenih slučajeva“ koji su, često, upravo suprotno – živi misteriji.