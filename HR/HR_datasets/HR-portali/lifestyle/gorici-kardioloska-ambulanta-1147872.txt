Stanovnici Velike Gorice, sedmog grada po veličini u Hrvatskoj, do kraja ožujka dobit će prvu kardiološko-internističku ambulantu čija će ordinacija biti pored fizikalne ordinacije u zgradi velikogoričkog Doma zdravlja. Prostori za buduću ordinaciju, u kojoj će se obavljati ultrazvuk srca te drugi kardiovaskularni pregledi već su uređeni, a za te je građevinske radove izdvojeno 577 tisuća kuna koje je financirao Dom zdravlja Zagrebačke županije. Barišić: To je nadstandard No prostorije ambulante sada će potrebnim uređajima opremiti Grad Velika Gorica, a hvalevrijednoj akciji priključit će se Večernji list s partnerima kao inicijatorima već poznatog Večernjakova projekta “Ordinacija iz bajke”. Za nabavu medicinske opreme, prije svega ultrazvučnog aparata, ergometra, holtera srca i holtera tlaka Grad Velika Gorica će iz svoje gradske blagajne izdvojiti 400 tisuća kuna, a Večernji list će u suradnji s partnerima osigurati potreban namještaj za uređenje interijera ambulante. – Prostor u Domu zdravlja je uređen, slijedi nabavka opreme i dogovaranje liječničke skrbi. To je jedan nadstandard koji želimo pružiti našim sugrađanima, jer nam je jedan od prioriteta u sljedećem razdoblju osigurati bolju medicinsku skrb kroz medicinski centar, u kojem će građani moći obaviti potrebne specijalističke preglede – rekao je na jučerašnjem službenom potpisivanju ugovora Dražen Barišić, gradonačelnik Velike Gorice. 400.000 kuna izdvojit će iz svoga proračuna Grad Velika Gorica za kupnju medicinske opreme za početak rada specijalističke ambulante I dok će, sve je izvjesnije, posao u novoj ambulanti dobiti jedan kardiolog, iako Gorica sa svojih 70 tisuća stanovnika zadovoljava medicinski standard za dva kardiologa, Velikogoričani više neće za takve specijalističke preglede morati putovati u Zagreb. U novoj ambulanti neće ni dugo čekati na preglede, a takva zdravstvena usluga sada je bliža i stanovnicima općina Pokupsko, Kravarsko i Orle. – Osim opremanja potrebnom medicinskom opremom, u fazi smo dogovaranja specijalista koji će u ambulanti raditi i vjerujem da ćemo ubrzo sve privesti kraju kako bi Velikogoričani što prije počeli koristiti nove usluge – poručio je ravnatelj Doma zdravlja dr.sci. Većeslav Bergman. Naglasio je kako Velika Gorica jačanje zdravstvene zaštite svojih stanovnika može provesti upravo ovakvim koracima – otvaranjem izvanbolničkih specijalističkih ordinacija. Gradonačelnik Dražen Barišić poručio je da Gorica iz svog proračuna ujedno financira brojne zdravstvene projekte poput dodatnog tima hitne medicinske pomoći zbog premalog broja raspoloživih ekipa. – Godinama smo iz proračuna grada Velike Gorice financirali sa 100 tisuća kuna Zavod za hitnu medicinu kako bi se u gradu osigurao dodatni sanitetski prijevoz i kako bi se u našem gradu tako ujednačio standard u pružanju usluga sanitetskog prijevoza. Sada kad smo to riješili, Grad iz gradske blagajne izdvaja 105 tisuća kuna za funkcioniranje pulmološko-alergološke ambulante – kazao je gradonačelnik Velike Gorice Dražen Barišić. Neće morati u Zagreb Da otvaranje kardiološko-internističke ambulante u Gorici nije slučajno, već su se zdravstveni djelatnici vodili medicinskim upozorenjima po kojima sve više pacijenata obolijeva od kardiovaskularnih bolesti poručio je i Stjepan Zagorac, ravnatelj ispostave velikogoričkog Doma zdravlja. Starijim sugrađanima, kako kaže, nije lako putovati do metropole kako bi obavili takve zdravstvene preglede pa će im takva zdravstvena usluga sada biti dostupnija. Osim odraslih pacijenata, ambulanta će biti namijenjena i djeci s obzirom na rast kardiovaskularnih bolesti u dječjoj dobi poput hipertenzije. – Gorica zaslužuje bolju medicinsku skrb – zaključio je gradonačelnik Velike Gorice. Večernji list sa svojom “Ordinacijom iz bajke” dajući podršku tom projektu započinje prvu ovogodišnju akciju. Lani je održano četiri Ordinacija iz bajke. 