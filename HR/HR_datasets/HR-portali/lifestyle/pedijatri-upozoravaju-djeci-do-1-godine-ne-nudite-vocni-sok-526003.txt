Djeci do prvog rođendana ne treba nuditi voćne sokove, objavila je Američka akademija pedijatara u svojim novim smjernicama. Iako su prije roditeljima savjetovali da voćne sokove, pogotovo svježe i cijeđene mogu nuditi djeci od šestog mjeseca života, sada su to pomaknuli na godinu dana, piše CNN.  Problem koji ih je naveo na revidiranje ovih preporuka je što su djeca i tinejdžeri najveći potrošači voćnih sokova u Americi.  - Najveći problem nastaje kada roditelji uspu u bočicu sok i daju djetetu, pa ono to lagano pijucka cijeli dan. To nije dobro zbog kalorijskog unosa, ali ni zbog zuba. Djeca se na taj način navikavaju na stalni unos šećera zbog čega odbijaju piti vodu - stoji u njihovom izvješću.  Akademija pedijatara i dalje preporučuje sok, ali od prve godine i u ograničenim količinama. Savjetuju da se djeci od prvog do trećeg rođendana daje tek decilitar soka na dan, a u dobi od četvrte do šeste godine decilitar do dva. Pri tom ističu da je maloj djeci bolje sok davati u čaši, umjesto u bočici, jer se tako sprečava lagano i dugotrajno pijuckanje.  Djeca od sedam do 18 godina trebala bi ograničiti unos voćnih sokova na 2,3 decilitra na an.  Upozoravaju da se malo djeci ne daju nepasterizirani voćni proizvodi niti sok od grožđa mališanima koji uzimaju ibuprofen, flurbiprofen, warfarin, phenytoin, fluvastatin i amitriptilin jer utječu na njihov učinak.  Ističu i da voćni sok nije dobar prilikom liječenja dehidracije ili dijareje.  - Mi primarno potičemo da djeca jedu voće, a ne sok. To je danas posebno bitno da djeca znaju - ističu pedijatri.