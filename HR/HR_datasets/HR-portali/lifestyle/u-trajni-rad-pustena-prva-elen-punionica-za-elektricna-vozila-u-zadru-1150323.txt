Hrvatska elektroprivreda je danas u trajni pogon pustila prvu ELEN punionicu za električna vozila u Zadru, koja je smještena u ulici Bartola Kašića (kod kod bivše Tehničke škole). Punionicu su svečano otvorili Božidar Kalmeta, gradonačelnik Grada Zadra, i Domagoj Puzak, zamjenik voditelja tima za eMobilnost HEP grupe. ELEN punionica u Zadru postavljena je temeljem „Sporazuma o suradnji na razvojnom projektu HEP-a za izgradnju infrastrukture za punjenje električnih vozila“, gdje je Grad Zadar dao pravo služnosti za parkirna mjesta, a HEP je nabavio i ugradio punionicu uz tehničku podršku Elektre Zadar. Na punionici je moguće istodobno punjenje dvaju vozila, s načinom punjenja AC mod3 tipe2, uz vrijeme punjenja od jednog do četiri sata, ovisno o stanju baterije vozila i vrsti pretvarača u samom vozilu. Punjenje na zadarskoj ELEN punionici je trenutno besplatno, ali je moguće samo uz RFID identifikacijsku karticu. Vlastita RFID kartica za sve vlasnike električnih vozila u Hrvatskoj može se dobiti slanjem zahtjeva na e-mail adresu elen@hep.hr, dok će Grad Zadar vlastitu RFID karticu ostaviti dostupnom na jednom od gradskih informacijskih punktova. HEP je do sada u Hrvatskoj postavio i pustio u pogon 29 javnih ELEN punionica diljem Republike Hrvatske u suradnji s gradovima i zainteresiranim partnerima, od kojih je u Koprivnici kroz suradnju na EU projektu „Civitas Dyn@mo“ ugrađeno 5 brzih AC/DC punionica, te u Zagrebu jedna ultrabrza (snage 50kW DC i 43kW AC) sa solarnim nadstrešnicama. U fazi realizacije priključka na elektroenergetsku mrežu nalaze se punionice u Antunovcu, Crikvenici, Dubrovniku, Našicama, Valpovu, Zaboku i Čakovcu, a u tijeku je i realizacija brzih punionica na autocestama TEN-T koridora kroz sufinanciranje od strane Europske unije U svom voznom parku HEP za sada ima 22 električna vozila, a u garaži glavne poslovne zgrade u Zagrebu izgrađen je sustav koji se sastoji od jednog centralnog punjača (AC 22 kW i DC 20 kW) i šest wallbox (slave) punjača, svaki snage 3,7 kW za osam parkirnih mjesta, koji je namijenjen punjenju HEP-ovih električnih vozila. HEP je prvi u Hrvatskoj prepoznao europski trend uvođenja odrednica održivog razvoja u sektore energetike i transporta. Zbog toga u razvojni projekt elektromobilnosti ulazi kao ravnopravni partner sa zainteresiranim gradovima, lokalnim samoupravama te svim stranama koje imaju interes i želju modernizirati javni i privatni transport te doprinijeti smanjenju emisija CO2 i očuvanju okoliša, a sve prateći stavke Direktive 2014/94/EU o uspostavi infrastrukture za alternativna goriva. 