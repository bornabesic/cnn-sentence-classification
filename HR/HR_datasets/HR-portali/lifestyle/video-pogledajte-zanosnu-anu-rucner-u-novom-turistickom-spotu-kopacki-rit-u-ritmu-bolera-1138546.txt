Posjetitelji Aninih koncerata, no i Kopačkog rita uskoro će moći uživati u najnovijem turističkom spotu, snimljenom u Kopačkom ritu. U suradnji s TZ Osječko-baranjske županije osmišljen je vrlo atraktivan video, koji prikazuje autentičnost ovog netaknutog prirodnog bisera, a zasigurno će postati vrlo važan za promociju ovog kraja, kako u Hrvatskoj tako i u inozemstvu. Mario Romulić i Dražen Stojčić iz multimedijalnog studija Romulić&amp;Stojčić uz redatelja Gorana Markovanovića snimili su skrivene lokacije parka prirode i sjajno u njih uklopili Ravelov Bolero, u izvedbi autorice spota Ane Rucner. Spot predstavlja svojevrsnu igru prirode i čovjeka, u kojoj Ana utjelovljuje „šumsku vilu“ koja čuva netaknutu prirodu i štiti ju od ponekad okrutnih ljudi. Ana je zablistala u bijeloj dugoj haljini modnog dvojca Elfs, make-up potpisuje Mihaela Dodić, a prekrasne kadrove svojim je fotoaparatom zabilježila Ines Ljubetić Fišer iz Ateljea 130. U spotu sudjeluju i članovi HKUD-a Osijek 1862, pa se Bolero stapa sa zvukovima tradicionalnih hrvatskih instrumenata čime se dodatno naglašava posebnost i jedinstvena ljepota Kopačkog rita. Naime, autorica je željela uz prirodne ljepote Baranje predstaviti i dio kulturne baštine ovog kraja. Župan Osječko-baranjske županije, dr.sc Vladimir Šišljagić pružio je veliku podršku za  snimanje turističko promotivnog spota koji će prikazati ljepote Kopačkog rita te istaknuo svoje zadovoljstvo što će posebnost ovog parka prirode promovirati upravo Ana Rucner, velika prijateljica Slavonije i Baranje i glazbenica s posebnim senzibilitetom za ljepote naše zemlje.   „Umjetnost je veliki božji dar, baš kao i priroda. Upravo taj spoj glazbe i prirode, za mene kao umjetnicu predstavlja savršenstvo. Zajedničkim snagama potrudit ćemo se da ovaj turistički spot bude predstavljen na mnogim važnim međunarodnim  turističkim natjecanjima u svijetu“ podijelila je s prisutnima autorica spota te od srca zahvalila dr. Jasenki Čandrlić, svojoj dragoj osječkoj prijateljici koja ju je povezala sa sjajnom producentskom ekipom. Redatelj Goran Markovanović zahvalio je na velikoj pomoći i rangerima i svim djelatnicima parka, a pomoćnica ministra turizma, gđa. Brzica, naglasila je da sve ljepote Osječko- baranjske županije još nisu dovoljno zastupljene i da se nada da se upravo s ovim turističkim spotom kreće u rekordnu turističku godinu. >>Kopački rit u ritmu Bolera – novi turistički projekt TZ Osječko-baranjske županije i Ane Rucner