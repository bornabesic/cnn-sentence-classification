Koja je asocijacija na maturalni ples, vjenčanje, posebne prigode u vašem životu? Prekrasne glamurozne haljine u kojima ćete zablistati poput dive na crvenom tepihu. Kako odabrati najbolji model u kojem ćete se lijepo osjećati i zabavljati tijekom svečanosti? Ovo je pitanje koje lebdi u zraku ovih mjeseci. Opustite se, donosim zanimljiv vodič sa savjetima koji će vam pomoći prilikom odabira… Za početak stanite pred zrcalo i dobro pogledajte vlastitu građu tijela. Kad odredite tip građe- kruška , jabuka, atletska građa, visoki ste, niski znat ćete što trebate prekriti, odnosno naglasiti s haljinom. Visoke ste i skladno građene? Ukoliko ste visoke i vitke ( imate 170 centimetara i više i obline koje su proporcionalne) savjetujem haljine tube s ukrasima na gornjem dijelu haljine. Upravo ovim modelom ćete naglasiti noge, ali i cijelom tijelu dati ženstveni look. Isto tako pristaju vam i kratke haljine s ukrasima koji se nalaze u području struka, bokova ili dekoltea što je odličan model za sve žene koje nemaju jasno definiran struk. Višim ženama ne pristaju visoko rezane haljine duljine do koljena pa prije kupovine pravog modela odlučite želite li mini ili maxi duljinu. Želite li dugu i raskošnu haljinu neka ona bude do poda. Jači bokovi  Imate li uska ramena, manja prsa i široke bokove i jača bedra dobro pazite kakav ćete model haljine odabrati kako ne biste optički dodale kilograme. Za vas je osnovno pravilo izbjegavanje uskih haljina koje prate liniju tijela. Puno bolji su izbor haljinice čiji je gornji dio uzak, s naglašenim dekolteom ( bez naramenica primjerice) i strukom od kojeg se haljina širi u puni krug. Ovaj model haljine će optički suziti bokove i naglasiti najbolji dio na vašem tijelu. Drugi su izbor haljine koje su u gornjem dijelu uske, a u donjem vrećaste ili asimetrične. I takve forme sužavaju bokove i bedra. Naglašen trbuh Naglašen dekolte, ruke i trbuh koji izgleda kao da ste u nekom mjesecu trudnoće optički treba ublažiti kako ne biste izgledale punije nego li to jeste. Upravo zato pazite s odabirom haljine.  Prilikom odabira razmišljajte isključivo o svojem tijelu (ne trendu) jer ono što je trenutno hit vama ne ide u prilog. Odaberite haljine asimetričnog kroja ( s vezanjem sa strane) poput retro haljina naših baka, model haljine koji se sastoji od tunike i suknje, model koji se sastoji od nekoliko vrsta tkanine i uzoraka koji optički sužavaju tijelo. Vaš su adut noge, ne zaboravite ih pokazati! Niži rast Nižim ženama idealno pristaju haljine koje podsjećaju na krinoline. Uzak gornji dio koji se od struka širi prema krajevima je model koji će istaknuti obline, a visoke potpetice će optički produljiti figuru. Želite li usku haljinu neka ona bude uz tijelo, samo pazite! Model mora biti bez dodatnih ukrasa poput svilenog cvijeća ili pašmine. Nemojte izgledati starije nego li jeste. Isto tako nižim ženama ne pristaju skroz duge, ravno krojene haljine! Savjet više - koje boje haljina nositi? Tamnijim djevojkama sa smeđom kosom i očima pristaju sve nijanse narančaste, smeđa, zlatna, ljubičasta, dok svjetlijim maturanticama plavih očiju i pepeljaste kose sve nijanse ružičaste, bež, ljubičasta pa čak i crna. Hit boje ove sezone su žuta i zelena. 