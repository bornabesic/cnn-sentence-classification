SINOĆ je održana treća večer Fashion Weeka Zagreb, na kojoj su svoje kolekcije predstavili Larie Marine Lacković Matić, Hope Irene Berišić Turk, Jet leg i Atelier Terra Urbana iz Ljubljane.  Larie, Marine Lacković Matić, simpatične, krhke i nenametljive dizajnerice, pretvorio se u IT brand, sudeći po odazivu publike koja je udvostručila broj predviđenih mjesta na ovosezonskom projektu Fashion week Zagreb. Upravo je svakodnevna nosivost najjači adut ove mlade poslovne žene koja publici predstavlja pravi domaći pret-a-porter za jesen/zimu 2017. koji smjelo koketira s trendovima te konkurira razvikanim stranim imenima. Upravo je sama Marina i najjače promidžbeno sredstvo vlastitog branda, manekenskih proporcija, predivnog lica s kojeg ne silazi osmijeh, jednostavna i pristupačna, svoju karizmu prenosi na svoju kolekciju. A kolekcija je savršena - romantična, lepršava i nosiva, satkana od puderastih tonova, izvedenih u vuni i bukleu te u asocijacije priziva Sarah Key, ilustriranu junakinju mnogih djevojčica i njenu retro toplinu. Bogata kolekcija, s lakoćom će odjenuti svaku ženu jer je estetika Larie nenametljiva i lako primjenjiva u svakodnevnom životu.  Hope Irene Berišić Turk, stavlja nosivost u prvi plan te se neopterećeno bavi dizajnom, stavivši naglasak na tiskane poruke na svakom modelu u kolekciji. Hope ili nada, da će se stvari nekako riješiti same po sebi, bez našeg uplitanja, prepustivši se višim silama, svakako je zanimljiv pristup, čije posljedice će pokazati vrijeme.  Jet leg, urban military kolekcija, inspirirana konstantnom prijetnjom koja se nadvija nad našim glavama, potencijalnim ratom, sukobima na svim krajevima svijeta, svakodnevnim vijestima i neizvjesnom budućnošću planeta. Hoće li ili neće započeti treći svjetski rat ili se možda već nalazimo u njemu, bez da smo toga svjesni, u novoj kolekciji Jasmine Arnautović bit će te spremni za svaku situaciju. Nosivost i ulični stil oduvijek su glavne smjernice ovog brenda, koji podjednako zastupa žensku i mušku modu te ih tretira kao ravnopravne. Kolekcija jesen/zima 2017 lako će pronaći put do svoje publike, upravo zbog svoje nosivosti. Na pisti su se pored modela pojavili i psi, štićenici udruge INDIGO, koja se bavi zaštitom i udomljavanjem životinja, a svi pseći "modeli" spremni su za udomljavanje. Jet leg je ovim podržao akciju #WeAreBetterWithPets koja su bavi promocijom udomljavanja i zaštite napuštenih životinja.   Atelier Terra Urbana Mateje Bendetti, sjajne Slovenske gošće ovosezonskog Fashion weeka, prikazala je svoju posljednju kolekciju, izrađenu od prirodnih materijala, u ovom slučaju kože izrađene od jabuke. To nije umanjilo atraktivnost kolekcije koja je izazvala jak aplauz na kraju večeri, spojivši elemente coutura, roka i ulične mode, sa sjajnim stylingom koji nikoga nije ostavio ravnodušnim. Slojevitost i nesvakidašnja promišljenost prikazane kolekcije otvorila je vrata drugačijem modnom promišljanju, u sjajno razvijenom konceptu, koji se svake godine u svojoj kolekciji bavi tematikom životinjskih vrsta koje izumiru kao posljedica ljudskog djelovanja na planet zemlju.