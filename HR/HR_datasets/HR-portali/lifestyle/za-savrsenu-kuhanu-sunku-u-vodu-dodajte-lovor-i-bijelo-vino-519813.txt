Zvijezda uskrsnog stola naš je nacionalni specijalitet - šunka u kruhu. Trenutak u kojem se, nakon dugotrajnog posta, na sam Uskrs posluži kao predjelo, počinje gozba. - Šunka u kruhu mora se tanje rezati da svatko od gostiju dobije lijepi svijetloružičasti komad s nježnim tragom bijele čvrste masnoće i malo pečena kruha. Uz nju se tradicionalno poslužuju svježi ribani hren, rotkvice, luk, rajčice, kuhana jaja. A uza sve to može se poslužiti i goranski želudac nadjeven jajima i šunkom - govori nam Božica Brkan, urednica gastroportala Oblizeki. Za pravljenje šunke u kruhu pokušajte nabaviti šunku od cijelog buta, iako ni rolana šunka (sastavljena od više komada) nije loš odabir. I svinjska lopatica zasigurno predstavlja ukusno meso, no imajte na umu da ipak postoji razlog zbog kojeg je svinjski but - “prava” šunka. U dućanu uglavnom već dolaze termički obrađene - dimljene, sušene ili kuhane (s kostima i kožom ili bez njih), no iako se mogu i tako jesti, radije ih dovršite na tradicionalan način. Skuhajte šunku u vodi, ali vodu nemojte soliti, a ako želite dodati začine, možete ubaciti nekoliko listova lovora i papar u zrnu, a neki preporučuju i dolijevanje malo bijelog vina, koje šunki daje poseban okus. Prije kuhanja šunku (ili lopaticu) isperite u hladnoj vodi te joj prema želji odstranite kožu ostavljajući tanki sloj potkožnog masnog tkiva. Stavite je u lonac s hladnom vodom i na polaganu vatru, kako bi se šunka polako zagrijala. Kad provrije, pravilo je da se šunka kuha onoliko sati koliko ima kilograma. Primjerice, šunku od dva kilograma ostavite neka se kuha dva sata. I neka se ohladi u vodi u kojoj se kuhala kako bi zadržala sočnost. Imajte na umu da će se sporo hladiti, stoga je dobro pripremiti je dan ranije. Mirisna šunka svakako mora biti i sočna, ali dobro ocijeđena kada dolazi u kruh. Vlasnica zagrebačkog restorana Papica, Željka Stošić, kaže kako za šunku u kruhu najviše voli staviti dio buta s kožom jer masnoća ispod kože u pečenju sprečava sušenje mesa. Kruh oko šunke kakav se peče kod kuće obično je klasičan i deblji, dizani, te ukrašen “tjestenim” pletivom ili sjemenkama, govori nam Božica Brkan. - Za tijesto radim smjesu koja je između tijesta za kruh i kuglofa. Dakle, u standardno tijesto stavljam jaja i maslac, malo soli i šećera tako da nakon pečenja bude sočno. Za ukrase koje nekad stavljam, dio tijesta treba tvrđe umijesiti te se time rade ukrasi ili pletenice. Najvažnije je peći polagano na 150°C i pod kuhinjskom krpom dobro ohladiti - savjetuje Željka Stošić iz kluba Papica. Naravno, ovaj se kruh može raditi i s integralnim brašnom i mekinjama, što šunki daje rustikalni izgled i okus. To tijesto ipak mora biti malo mekše i vlažnije, ističe ona. Kad na red dođe uskrsno pečenje, na stolu zamirišu punjena teleća prsa, nadjenuta bukovačama ili šparogama, a sočnost dobivaju zahvaljujući podlijevanju vinom pred kraj pečenja. Glavna može biti i mesna rolada i janjetina iz pećnice ili janjeći kotleti. Naravno, uz dodatak pečenoga krumpira i obilje sezonske salate. Uskrsna blagdanska gozba nije potpuna bez tradicionalne makovnjače i orahnjače prema bakinu receptu, baš kao ni bez mliječnih pletenica i kuglofa - bilo da su spravljeni sa sušenim voćem, brusnicama, orasima i uz dodatak malo ruma i limunove te narančine koice, ili je u pitanju mramorni kuglof ili samo običan kuglof s kvascem - oni su jednostavno neizostavni. Pečete li cijelu šunku u kruhu, prethodno je vagnite i skuhajte te dobro ocijedite jer bi, kad se peče u kruhu, on mogao postati gnjecav, a šunka i kruh mogli bi se ‘odlijepiti’, sugerira Božica Brkan, urednica poznatoga gastroportala Oblizeki. SASTOJCI: PRIPREMA: 