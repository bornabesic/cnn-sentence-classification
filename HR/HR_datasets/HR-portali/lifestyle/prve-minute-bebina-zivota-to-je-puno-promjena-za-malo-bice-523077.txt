PRETPLATITE SE ZA JOŠ OVAKVOG SADRŽAJA: Prvi dan u životu bebe vrlo je stresan. Jeste li se ikad pitali što bebe prolaze u prvih 1440 minuta nakon izlaska iz sigurnosti majčina trbuha?   Netom nakon porođaja trenutak je u kojem majke prvi put čuju glas svoje bebe, a bebin plač znak je da je dijete, prvi put u proteklih devet mjeseci, samostalno prodisalo. Sam čin porođaja za bebe je veliki šok i u dodiru s “hladnim zrakom” izvana dolazi do otpuštanja pritiska te uslijed toga svi vitalni organi počinju samostalno funkcionirati. U prvim satima života djeca dobiju pregršt novih informacija o svijetu oko sebe - prvi put jasno čuju majčin glas i osjete dodir kad ih babica položi majci na prsa. Liječnik će odrezati pupčanu vrpcu preko koje se beba hranila u trbuhu, a pupčani batrljak se tretira antiseptičkim puderom i omota sterilnom gazom. Unutar prvih 24 sata radi se prvi sistematski pregled tijekom kojeg se pregledavaju oči, kukovi, srce te testisi kod dječaka. Novorođenče se tada vraća majci na dojenje, koje se preporučuje unutar prvog sata. Beba će nakon toga vjerojatno prespavati ostatak prvog dana. Prosječno novorođenče spava između 16 i 18 sati dnevno. Ako je sve u redu, iz bolnice se izlazi treći dan. 