Foto: Chloe  I DOK neki ljude privlače druge poput ljepila, drugima to baš i ne ide od ruke.  Ljudi su društvena bića. Čak i ako sebe smatraš samotnjakom, još uvijek moraš komunicirati s prilično velikim brojem ljudi na dnevnoj bazi. No, ponekad se ljudi jednostavno ne svide jedni drugima, često i bez razloga.  No, naša današnja tema uključuje opravdane razloge zašto te ljudi zaobilaze u širokom luku, za koje si nažalost sama kriva. Ovo su najčešći.  1. Ne slušaš druge  Ništa nije iritantnije od osobe koja priča samo o sebi te ne ulaže nimalo napora da posluša što joj druga osoba govori. Možda je vrijeme da zatvoriš svoja usta te otvoriš uši, kako bi se broj "mrzitelja" smanjio.  2. Previše kritiziraš  Nitko ne voli ljude koji znaju samo kritizirati, a baš nikada pohvaliti druge. Ponekad neke stvari treba i prešutjeti te pustiti ljude da uživaju u stvarima koje ih vesele pa makar i samo njih.  3. Ti baš nikada nisi kriva  Svaljivanje krivnje na druge, odnosno nemogućnost priznavanja grešaka, još je jedna osobina, koju ljudi ne mogu podnijeti kod drugih, jer je jednostavno nemoguće da ti baš nikada nisi kriva.  4. Priljepak si  Svatko treba malo vremena za sebe pa tako i naši prijatelji. Ponašanjem poput očajničkog priljepka, vrlo je vjerojatno da ćeš privući pogrešnu vrstu pažnje pa pusti druge da malo odahnu.  5. Hvalisavost  Svi se volimo, s vremena na vrijeme, pohvaliti svojim uspjesima i postignućima, no hvalisanje bez granica, ostavit će potpuno krivi dojam. Također, postavljanjem kao da si iznad drugih, skupit ćeš više neprijatelja nego prijatelja.  6. Škrtost  Ako baš uvijek izbjegavaš plaćanje računa, budi sigurna da su ostali ljudi oko tebe to primijetili te im se nimalo ne sviđa tvoje ponašanje. Ponekad će se dogoditi da "nemaš", no sasvim je druga stvar biti škrt.  7. Puna si negativnosti  Drugim riječima, ti si jedna od onih osoba, koje su uvijek u problemu, iznad njih je uvijek crni oblak te one uvijek u svemu vide samo ono negativno. S obzirom da se takvo raspoloženje lako može prenijeti na druge, nije ni čudo što te ljudi izbjegavaju u širokom luku.  8. Ništa ne shvaćaš ozbiljno  Kasniš na dogovore, otkazuješ ih u posljednji tren, ne držiš se svojih obećanja itd. Svim ovim stvarima ljudima pokazuješ da ih ne poštuješ, a nitko pored sebe ne želi ljude na koje ne može računati.