Foto: Privatne fotografije  OVO se zove savršeno iznenađenje.  Svaka od nas, barem jednom u životu poželjela je da joj njezin muškarac priušti rođendansko iznenađenje, kakvog bi se posramili i scenaristi holivudskih romantičnih komedija.  A jednoj sretnoj Zagrepčanki, njezin je suprug priuštio upravo jedno takvo iznenađenje, uz pomoć naše poznate dizajnerice Marine Lacković, poznate i kao Larie.    Larie je u kratkom roku svojim ženstvenim kreacijama osvojila srca domaćih zaljubljenica u modu, a među njima i dotične, koju je suprug tako odlučio iznenaditi šopingom te čašom omiljenog šampanjca u intimnoj atmosferi Marininog bajkovitog showrooma.  "Njezin suprug je došao do nas u atelje, i rekao da svake godine priredi supruzi neko iznenađenje, točnije privatni šoping kod njezinog trenutno najdražeg dizajnera. Više puta je napomenula da joj se sviđaju moje stvari, a nedavno je i kupila haljinu kod mene, u koju se zaljubila na prvi pogled... Pa je on sam shvatio da joj je ove godine Larie favorit", ispričala nam je simpatična Marina te nastavila.   "Sve smo dogovorili u najkraćem mogućem roku, a obzirom da ima privatni biznis, catering, njegova ekipa se pobrinula za stolove i svijećnjake te donijela njezin najdraži šampanjac. Naravno, rekao joj je da idu na večeru, a u tome mu je pomogla i kćerkica. Predivno je kada tvoj čovjek misli tako na tebe pa između poslova i stresa, ne zaboravlja na tebe."  Mi se apsolutno slažemo, a dotičnom sve što možemo reći jest svaka čast!