Rezultati nedavno provedenog istraživanja upućuju na to da pamćenje i vrijeme ili brzina reakcije mozga kod žena počinje slabjeti u pedesetim godinama života, što je u suprotnosti s ranijim spoznajama po kojima pad kognitivnih sposobnosti ne počinje prije 60. godine. Grupa znanstvenika sa sveučilišta UCLA i Brandeis tijekom desetgodišnjeg razdoblja pratila je više od 2000 žena u četrdesetim godinama, do ulaska u menopauzu, ustanovivši da je u spomenutom razdoblju brzina kognitivne reakcije mozga kod ispitanica prosječno pala za pet posto, piše Independent. Verbalno epizodno pamćenje u istom se razdoblju smanjilo za dva posto. Istaknuli su da, po njihovim opažanjima, zamijećeno mentalno starenje nije posljedica hormonalnih promjena koje prate to razdoblje ženina života. Mjerenja su znanstvenici provodili svakih godinu do dvije tijekom prosječnoga šestipolgodišnjeg razdoblja.  "Rezultati longitudinalnog istraživanja pokazali su čvrste dokaze početka procesa kognitivnog starenja kod sredovječnih žena, s osobitim naglaskom na smanjenje brzine obrade podataka i verbalno radno pamćenje", iznijeli su znanstvenici u studiji objavljenoj u časopisu PLOS ONE.  Autori studije istaknuli su da se u prethodnim istraživanjima nije mjerila mentalna sposobnost osoba mlađih od 60 godina te da je potrebno provesti dodatna istraživanja kako bi se ustanovilo koji faktori utječu na slabljenje pamćenja te pokušati pronaći načine kojima bi se kognitivno starenje usporilo.  Kazali su i da, unatoč tome što su se promjene dogodile u razdoblju menopauze, ne smatraju da je kognitivno starenje posljedica hormonalnih promjena koje se javljaju u tom razdoblju ženina života. Ističu da znakovi kognitivnog starenja nisu prethodili pogoršanju stanja u drugim segmentima ženina zdravlja.  Studija je provedena samo na ženskoj populaciji, no ranija su istraživanja pokazala da muškarci stariji od 40 imaju puno lošije pamćenje od žena iste životne dobi te da su žene općenito bolje u pamćenju konverzacija od muškaraca.  >>Živite u blizini prometnice? Evo što to može napraviti vašem zdravlju 