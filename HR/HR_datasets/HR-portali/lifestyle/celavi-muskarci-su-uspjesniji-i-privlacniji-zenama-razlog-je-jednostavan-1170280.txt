Ćelavi muškarci u prednosti su kad je riječ o privlačnosti i uspješnosti, zaključci su istraživanja koje je proveo znanstvenik Albert E. Mannes. Provedena su tri povezana istraživanja, a ženama su predočene fotografije muškaraca s kosom i fotografije koje su digitalno obrađene te je prikazana verzija ćelavog muškarca. Žene su češće birale ćelave muškarce, njih su doživjele kao dominantne, uspješne, privlačne i samopouzdane. Ostavljali su dojam da su mišičaviji, ali i viši nego što to doista jesu. Pokazalo se i da će zbog tog dojma ćelavi muškarci češće dobiti i bolje pozicije u tvrtkama.  Ipak, ne tako pozitivna vijest stiže za one koji su djelomično ćelavi. Oni nisu ostavili isti dojam kao potpuni "ćelavci", upravo suprotno. Njih se na osnovi izgleda percipiralo kao slabije osobe, ne baš tako privlačne.  Ova tri istraživanja sumirala su zaključke o ljudskoj percepciji i predrasudama zasnovanima na izgledu. Potvrdila su da nečiji izgled kod drugih osoba stvara percepciju o karakteru. Istraživanje iz 1985. godine (Keating) pokazalo je da ljudi osobu koja ima tanke usne i male oči percipiraju kao dominantnu, i to kod oba spola, dok se osobe s većim očima i punijim usnama smatraju podložnijima.  