- Bio je Uskrsni ponedjeljak kad sam se vratila predvečer kući. Onako umorna, zalegla sam na kauč i gledala omiljenu seriju. Bio je to 4. travnja 2010., kad sam sasvim slučajno napipala kvržicu veličine zrna graška. Oblio me znoj i odmah sam znala da nije dobro - priča nam naša poznata glumica Mirjana Majurec (64). Samo dva mjeseca prije bila je na redovitoj kontroli kod onkologa. - Za četiri mjeseca trebala sam ponovno na kontrolu, i to zbog mastopatičnih cistica koje sam godinama imala. Odmah drugo jutro sam ga nazvala i otišla s prijateljicom Jadrankom. Ponovio mi je UZV, punktirao i same smo nosile ta stakalca na patologiju u Petrovu. Čekale smo pola sata, pa nam je šefica donijela nalaz, a na njemu je pisalo karcinom - prisjeća se Majurec. Neizbježan sljedeći korak bila je - operacija. - Već 14. travnja su me operirali. Nasreću, bila je to samo segmentalna operacija. No od 13 izvađenih limfi, stražar, to jest prvi limfni čvor je metastazirao, i to između redovite mamografije i ultrazvučnog pregleda. Zato drage cure, žene, uz redovite kontrole vrlo je važan i samopregled - poručuje Minja. Najgore joj je bilo čekati mjesec dana nalaz. Proučila je brošuru “Znanjem protiv raka dojke”, koja joj je mnogo otkrila o bolesti. Odradila je šest ciklusa kemoterapije, svaki u razmaku od tri tjedna, pa 32 zračenja i petogodišnje svakodnevno pijenje “pametnih” lijekova. - Svaka kemoterapija je individualna, ali nakon prve kod lobularnog ‘in situ’ karcinoma gubite kosu 18. dan, tako da sam kupila periku, a snaha starijeg sina me je obrijala čim sam osjetila da mi kosa opada - priča Minja te dodaje da je djeci rekla za bolest tek kad joj je onkolog rekao što slijedi. - Jako sam sretna da sam to prolazila uz potporu divnih prijatelja i sinova, zbog kojih sam se pomalo pravila jaka. Nakon druge kemoterapije čak sam, za kraj sezone, u svojem kazalištu odigrala ‘Ilijadu’. I savjet stručnjaka je da, kad vam se već bolest ‘dogodi’, radite, radite i radite, osobito posao koji volite - poručuje Minja. Od početka liječenja odlazila je u Udrugu Sve za nju, koja ju je spašavala u svim krizama. Pri prvom susretu obavila je deset individualnih razgovora sa psihologinjom Ljerkom koja je i sama, deset godina ranije, to prošla u trudnoći. - Poslije sam odlazila na grupne terapije s 5-6 žena, gdje su obično sve pričale svoju sudbinu, uz vrlo poučna predavanja, primjerice Mimi Vurdelje o prehrani i vitaminima, čijih se savjeta držim i danas. Imale smo jogu i ples koje sam redovito pohađala - kaže Minja te dodaje kako su joj pomogli i reiki majstor Ivan Čuljak te bioenergije gospodina Domančića i Mekkija Torabija. Pročitajte i o Novinarki Ivani Kalogjeri, koja se i sama borila sa rakom dojke, te je pokrenula je Stranicu Nismo same.  