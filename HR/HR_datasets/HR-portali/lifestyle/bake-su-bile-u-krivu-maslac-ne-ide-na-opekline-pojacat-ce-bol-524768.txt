Bake i djedovi uljepšavaju djetinjstvo, ali nekad u najboljoj namjeri mogu ugroziti zdravlje unuka, upozorava dr. med. Tanja Pekez Pavliško.  “Bakina prva pomoć” može biti opasnost za mlade jer su brojni načini liječenja koje su ljudi nekad primjenjivali i za koje su vjerovali da pomažu opovrgnuti modernom medicinom. Bake i djedovi koji još vjeruju u takve potencijalno štetne načine liječenja mogu nehotice naštetiti unucima, pokazala je studija američkog pedijatra dr. Andrewa Adesmana. Tako 80 posto od 636 ispitanih djedova i baka pogrešno vjeruje da je maslac dobra prva pomoć kod manjih opeklina.  - Bake često savjetuju da je najbolji lijek za opeklinu mazanje debelog sloja maslaca na ranu kako bi što prije zacijelila i ostavila što manji ožiljak, no nanošenje masnoće poput maslaca na opeklinu zadržava vrućinu pa je bol još veća, a maslac može sadržavati i bakterije pa nanošenjem maslaca riskirate infekcije. Opeklinu je najbolje držati pod mlazom hladne, ali ne ledene vode, barem nekoliko minuta i zamotati u sterilnu gazu – kaže Pekez Pavliško. Objašnjava da namakanje opekline u ledenoj vodi nije dobro zato što drastična promjena temperature može izazvati još jaču bol. Opeklinu ispirite hladnom vodom do deset minuta. To je prvo i osnovno, a nakon toga se mogu staviti dermazin ili specijalni gelovi za opekline. Ništa drugo tipa bjelanjaka i drugih ‘narodnih lijekova’, kaže liječnica i napominje da veće opekline, osobito kod djece ili na području šaka i lica zahtijevaju skrb liječnika. A da biste izbjegli da se djeca opeku, treba paziti da se ne igraju blizu štednjaka te da ne držite dijete u krilu dok pijete ili jedete vrelo jelo ili piće. U studiji dr. Adesmana pokazalo se i da 62 posto djedova i baka pogrešno vjeruje da ogrebotine i porezotine bolje iscjeljuju bez zavoja.  - Manje porezotine bitno je isprati fiziološkom otopinom te staviti sterilnu gazu i zavoj. Bolje je staviti vazelinsku gazu ako je imate kod kuće jer se ona ne lijepi na ranu. Plitke rane se samo očiste i previju, a dublje i duže treba vidjeti liječnik koji će odlučiti o šivanju. Kod obiteljskog liječnika možete provjeriti i antitetanusnu zaštitu – kaže dr. Pekez Pavliško. U studiji dr. Adesmana 25 posto ispitanika nije znalo da dojenčad treba spavati na leđima, a ne na trbuhu ili na boku, a spavanje na želucu ili na boku sad se smatra glavnim čimbenikom rizika za sindrom iznenadne smrti dojenčeta, kaže dr. Pekez Pavliško. Pokazalo se i da 44 posto ispitanih djedova i baka pogrešno vjeruje da su ledene kupke dobre za skidanje temperature. Otkriveno je da hladne kupke dovode djecu u opasnost od hipotermije, stanja koje nastaje kad je gubitak tjelesne topline veći od njezina stvaranja te unutarnja temperatura tijela postane manja od 35°C. Simptomi napreduju od drhtanja do smetenosti, pa do kome i smrti.  Skidanje temperature ledenom vodom nije zdravo i može vam naštetiti pa se nemojte tuširati hladnom vodom niti stavljati ledeno hladne obloge. U redu su oblozi ili kupanje u mlakoj vodi koja je jedan do dva stupnja niža od uobičajene tjelesne temperature, otprilike 35°C. Rashlađujte se postupno i umjereno kako ne biste dodatno ‘šokirali’ organizam.  