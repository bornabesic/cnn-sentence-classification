Foto: Instagram, Promo   LJETO je pred vratima, a nove-stare ljepotice spremne su za plažu. Ovog proljeća izdavači kao da su se dogovorili te svi, gotovo istovremeno, krenuli u tisak novih izdanja svojih najvećih bestselera. Kako bi čitateljima izbor učinili zanimljivijim, maksimalno su pomiješali žanrove, ali pritom jako pazili na kvalitetu naslova. Jedna od posljedica nezavidnog stanja hrvatskog izdavaštva je da neke knjige, iako izvrsne i rado čitane, već nakon prve naklade nestaju iz prodaje. Zato smo malo prokopali po internetu i knjižarama te smo uspjeli pronaći nova izdanja nekoliko hitova koje morate pročitati ako ste ih propustili. Neki su od ovih naslova već priznati klasici, dok su ostali klasici u nastajanju. Svaki od ovih bestselera prodan je u najmanje nekoliko desetaka milijuna (većina je premašila stotinu!) primjeraka. Dakle, ne oklijevajte, ovo su zaista vrhunske knjige. 1. Sto godina samoće – Gabriel Garcia Marquez Punih pet desetljeća nakon prvog objavljivanja, hrvatski čitatelji imaju sjajnu priliku da, čitajući novo izdanje romana ''Sto godina samoće'', provjere zašto je najpoznatija knjiga nobelovca Garcie Marqueza jedna od najčitanijih svih vremena. Iako danas slovi kao najpoznatiji primjer magičnog realizma, čitatelji iz Latinske Amerike ovu su knjigu s početka čitali kao realistični prikaz njihovih stvarnih života, obitelji, snova i nadanja. Kako bolje opisati bogatstvo realnog nego korištenjem zdrave doze nadrealnog? U radnju nema smisla ulaziti pa ćemo samo reći da je ovo najneobičnija obiteljska saga koju ćete pročitati. Generacije su se okupile u obožavanju ovog klasika – proživite ga i vi pa im se pridružite.  2. Parfem – Patrick Suskind Jean-Baptiste Grenouille je bešćutna nakaza savršena njuha koji u potrazi za stvaranjem najčarobnijeg mirisa čovječanstva ne preza od monstruoznih zločina jer za savršeni miris fali mu ključni sastojak – mlade djevojke. Na povijesnoj pozadini Francuske osamnaestoga stoljeća, Süskind oblikuje svojevrsni "olfaktivni" triler koji secira izopačeno u pojedincu i društvu, pri čemu se čini da je podli nitkov i zlikovac zapravo uvijek posljedica pokvarenog društva. Parfem je prodan u 15 milijuna primjeraka i preveden na 45 jezika, uključujući i jedno izdanje na latinskom. Izuzetno senzualan i poseban roman.  3. Jedi, moli, voli – Elizabeth Gilbert U svojim ranim tridesetima Elizabeth Gilbert ima sve što jedna žena može poželjeti – supruga, lijepu kuću, uspješnu karijeru – no umjesto da osjeća sreću i ispunjenost, nju preplavljuju panika i očaj. U "Jedi, moli, voli" autorica nam kazuje svoju priču o tome kako je napustila taj naizgled savršen život pun sreće i uspjeha i krenula istražiti što zapravo ona želi u životu i što nju čini sretnom. Godinu dana provela je u tri zemlje i upoznavala njihovu kulturu, način življenja i vjerovanja. U Italiji otkriva kako se prepustiti užitku, u ašramu u Indiji uči kako uroniti u život i prepustiti se nečem moćnijem od sebe, a na otoku Baliju uviđa kako pronaći ravnotežu između zemaljskih užitaka i onoga duhovnog u nama.  4. Gospodin Mercedes – Stephen King „Gospodin Mercedes“ triler je o borbi između dobra i zla, a Kingov pogled u bolesni um ubojice potvrđuje sav raskoš njegova briljantnog talenta. Ukradeni Mercedes ukazuje se iz ranojutarnje magle i nasrće na gomilu koji čekaju u redu na sajmu poslova u jednome američkom gradu, ostavljajući za sobom osmero poginulih i mnoštvo ozlijeđenih. Slučaj ostaje neriješen. Umirovljeni detektiv Bill Hodges vodio je istragu. Sada životari i dani mu prolaze u ispijanju piva i gledanju tupavih televizijskih emisija. No, njegovu monotonu svakodnevicu prekida provokativno pismo koje mu je poslao ubojica iz Mercedesa. Započinje igra mačke i miša. Osim što je roman izvrstan sam po sebi, čini se da je Kingova umotvorina postala i inspiracija za bezidejne ISIS-ove krvnike.  5. Žena koja je legla u krevet na godinu dana – Sue Towsend Onoga dana kada su njezina djeca otišla studirati, Eva je legla u krevet i ostala u njemu. Sedamnaest godina samo je željela zastati, a sada joj se za to napokon pružila prilika. Možda će imati vremena za razmišljanje. Time nikako nije zadovoljan njezin muž, doktor i preljubnik, Beaver. Tko će pripremiti večeru!? On se žali se da je Eva doživjela živčani slom i uzdigla privlačenje pozornosti na novu razinu. Ali glas o Evinu odbijanju da ustane iz kreveta brzo se širi. Horde obožavatelja pišu joj i okupljaju se na ulici ne bi li ugledali anđela. I tako, premda joj svijet uporno zadire u mir, Eva iz zatočeništva u krevetu napokon počinje shvaćati što je sloboda.Žena koja je legla u krevet na godinu dana duhovit je i dirljiv roman o tome što se dogodi kad netko prestane biti osoba kakva svi žele da bude. Sue Townsend, najduhovitija britanska spisateljica u zadnja tri desetljeća, napisala je genijalno djelo koje vadi mast suvremenom obiteljskom životu.