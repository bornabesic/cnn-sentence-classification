Na izložbi koja se otvara u petak, 24. veljače, u Kensingtonskoj palači pod nazivom "Diana: njezina modna priča" bit će izloženo 25 haljina pokojne britanske princeze u sklopu obilježavanja 20. godišnjice njezine tragične smrti u Parizu 31. kolovoza 1997. Posjetitelji će na izložbi u palači Kensington, u kojoj je britanska "princeza srca" boravila dulje od 15 godina, moći vidjeti razne odjevne kombinacije koje je od svojeg prvog pojavljivanja u javnosti Diana nosila i po kojima je bila prepoznatljiva. U sklopu kronološki postavljene izložbe, posjetitelji će moći vidjeti kako se s godinama mijenjao princezin modni stil. Među izloženim je haljinama i ona baršunasta, tamnoljubičasta, u kojoj je Diana plesala s američkim glumcem Johnom Travoltom u Bijeloj kući, a prodana je prije tri godine na dražbi za 250.000 funta. Organizatori izložbe kažu da kolekcija, među ostalim, pokazuje i "kako je na uspješan način Diana koristila modni izričaj kao svojevrsno diplomatsko oruđe". "Naša izložba istražuje priču o mladoj ženi koja je vrlo brzo morala svladati pravila kraljevskoga i diplomatskog načina odijevanja, a na tom je putu najčešće birala britanske modne dizajnere", kazala je kuratorica izložbe Eleri Lynn. Diana je za Charlesa bila udana od 1981. do 1996. Iste se godine od njega razvela, a 31. kolovoza 1997. poginula je u prometnoj nesreći u Francuskoj. >>U Londonu će 20 godina nakon smrti biti podignut spomenik Lady Diani 