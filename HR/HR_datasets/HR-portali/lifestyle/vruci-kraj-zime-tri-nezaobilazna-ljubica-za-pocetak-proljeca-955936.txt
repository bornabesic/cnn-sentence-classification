Foto: Instagram  KRAJ zime donio nam je prekrasno sunce, a s njim i tri fenomenalna romana. Prvi je početak, vjerojatno, najboljeg erotskog serijala koji ćete pročitati ove godine – ogroman svjetski hit autorice Audrey Carlan (napokon je u našim rukama!). Drugi je novi roman chick-lit majstorice Emily Giffin koja je zaslužna za klasike Nešto plavo i Nešto posuđeno. Na kraju, tu je i izvrstan povijesni ljubić omiljene autorice Elizabeth Hoyt u kojem je u žarištu romanse ni manje ni više nego – grubi i odlučni gusar. Sva tri romana vrhunski su prikazi žanra u kojem su pisani. Ako proljeće počinje ovako dobro, što će nam tek donijeti ljeto? Ne znamo, ali već se veselimo!  1. Djevojka za mjesec dana: siječanj, veljača, ožujak – Audrey Carlan  Žanr: erotika  "Superuspješan serijal Djevojka na mjesec dana započinje epizodom Siječanj, koja se istog trena popela na vrhove lista bestselera New York Timesa. Kroz dvanaest mjeseci pratit ćemo avanture neustrašive Mie Saunders i saznati kakva sve ljubav može biti… Mia Saunders tek što je pobjegla od turobnog života kod kuće u Las Vegasu kada dobije vijest da su joj oca gotovo nasmrt pretukli zbog neplaćanja kockarskog duga. Da stvar bude gora, utjerivač dugova njen je bešćutni, podli bivši dečko. Još jedan u dugom nizu muškaraca za kojima je izgubila glavu. Ne više. Mijin plan jednostavan je. Radit će kao skupocjena eskort dama u tvrtci svoje tete i mjesečno otplaćivati ogroman očev dug. Mjesec dana s bogatim muškarcem s kojim ne mora spavati ako to ne želi? Laka lova. Barem je tako trebalo biti."    2. Gdje pripadamo – Emily Giffin  Žanr: chick lit  "Marian Caldwell ima život koji kao da blješti s naslovnica glamuroznih časopisa: producentica je uspješne TV serije, s prebivalištem na Manhattanu i dečkom koji je direktor televizijske mreže, zgodan i sofisticiran jednako koliko je uspješan. S karijerom u usponu i stabilnom vezom ispunjenom večerama u prestižnim restoranima i ljetovanjima na it mjestima, uvjerila je sve, uključujući i samu sebe, da joj je život baš kakav je oduvijek priželjkivala. No, jedne će se večeri na njenim vratima naći Kirby Rose, osamnaestogodišnja djevojka koja predstavlja utjelovljenje prošlosti za koju je Marian uvjerena kako ju je zauvijek ostavila iza sebe. Od trenutka kad će se Kirby (ponovno) naći u njenom životu, Marianin će pažljivo osmišljeni svijet – uključujući pritom i vlastiti identitet – biti protresen do srži. Duhovi prošlosti i sjećanja među kojima posebno mjesto zauzima strastvena mladenačka veza od prije osamnaest godina počet će prijetiti rušenjem svega što je još donedavno smatrala najvažnijim na svijetu. Za mladu i odlučnu Kirby taj će susret potaknuti otkrića koja će je lakše provesti kroz zamke odrastanja te je natjerati da drugačije vidi svoju obitelj i međusobne odnose, ovaj put u mudrijem, slatko-gorkom svjetlu. Kad se dvije žene upute pronaći posljednju kariku koja im nedostaje, svaka će za sebe spoznati kako ponekad pripadamo na mjesta na kojima bismo se najmanje mogli zamisliti. Na mjesta koja nam je um možda bio prisiljen zaboraviti, no koja srce zauvijek pamti."   3. U vučjoj jazbini – Elizabeth Hoyt  Žanr: povijesni ljubić  Može li gusar naučiti da jedino istinsko blago leži u srcu žene? Obudovjela Silence Hollingbrook siromašna je, lijepa i ljubazna – i prije devet mjeseci učinila je strahovitu pogrešku. Zatražila je pomoć riječnog gusara kako bi spasila muža i pritom pristala na pogodbu koja će je koštati braka. Te noći ostala je toliko povrijeđena da se skriva u sirotištu u kojem pomaže bratu Winteru, ali njezin mir bit će kratkoga vijeka. "Šarmantni" Mickey O’Connor najnemilosrdniji je gusar u Londonu. Neodoljivo privlačan i opako inteligentan, uspio se probiti na sam vrh londonskog zločinačkog podzemlja. Mickey ne vidi nikakvu korist od nježnih osjećaja poput suosjećanja i ljubavi, a ljude smatra pijunima kojima se može upravljati. Pa ipak, nikada nije uspio zaboraviti kapetanovu naivnu suprugu koja ga je došla moliti za pomoć i koja je onu nezaboravnu noć provela u njegovu krevetu… u razgovoru. Kada mu njegovu izvanbračnu djevojčicu, kojoj je netom umrla majka, ostave da se o njoj brine, Mickey ne može odoljeti porivu da dijete ostavi na Silenceinu kućnom pragu…"