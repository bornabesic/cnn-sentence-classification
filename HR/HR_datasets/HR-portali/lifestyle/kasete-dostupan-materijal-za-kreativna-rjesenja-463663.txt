Za ovaj "uradi sam" projekt trebat će vam nekoliko drvenih kašeta koje možete nabaviti ili povoljno kupiti. Naravno, trebat ćete i boju, nešto alata te jednu OSB ploču koja se također može nabaviti vrlo povoljno, a prilikom kupnje će vam je izrezati po mjeri. Ovisno o dubini stola koju želite imati, koristite četiri ili osam kištrica. Želite li dublji stol sa svake strane stola trebat će vam po četiri drvene kištre, dvije sprijeda i dvije u pozadini. Dobro ih očistite, lagano išmirglajte i premažite akrilnom  bojom u dva sloja. Koristite bijelu, pastelnu ili svoju omiljenu jarku boju. Kištre u pozadini možete također obojati ili ostaviti prirodni izgled drveta. Nakon bojanja važno ih je zaštititi prozirnim akrilnim lakom koji se može kupiti u sjajnoj ili mat varijanti. I boja i lak se nanose širokim kistom, ležernim, dugim potezima tako da se kasnije ne vidi u kojem smjeru ste bojali. Položite drvene kašete vodoravno jednu na drugu u dva reda i međusobno pričvrstite šarafima kako bi stol na njima bio stabilan. Osim što će poslužiti kao nosači, u kištre ćete moći odlagati fascikle, papire i drugi pisaći materijal. Preko njih položite ploču izrezanu od vrlo jeftinog OSB materijala ili drugog materijala po vašoj želji. OSB ploče su jeftin ali vrlo čvrst materijal s dobrim vodootpornim svojstvima. I nju možete obojati prema želji ili samo prelakirati te je dodatno pričvrstiti za kištre i vaš je radni stol spreman za uporabu. Na isti način napravite zidne ili podne police koje možete postaviti u blizinu vašeg radnog stola kako biste dobili još prostora za odlaganje stvari, a pritom pazite da stol i police budu međusobno kompatibilni bojama. Kašete slažite jednu na drugu kako vam odgovara i međusobno ih svakako pričvrstite šarafima da bi vaše police bile stabilne. Naravno, sve na kraju upotpunite dobrom slikom ili dekoracijom na zidu, velikom vazom na podu ili nekom atraktivnom podnom lampom što će upotpuniti kompletan estetski dojam.   Tema: Kreativni dom 