IAKO joj zavidimo što je s njim, moramo priznati kako je Tom dobro izabrao. 35-godišnja Britanka Charlotte Riley poznata je kao glumica, ali i supruga jednog od najzgodnijih holivudskih frajera, Toma Hardyja, s kojim ima i sinčića.  Smeđokosu Charlotte gledamo u ulozi vojvotkinje od Cambridgea u kontroverznoj BBC-ovoj adaptaciji "King Charles III", koja prati dolazak kralja Charlesa na tron, nakon smrti kraljice Elizabete II te kaos koji pritom nastaje.  Charlotte je izazvala poprilični bijes javnosti ulogom, jer dio Britanaca tvrdi kako nije nimalo slična vojvotkinji, no čini se kako ju to nije previše uzrujalo. A prošle nedjelje, glumica se pojavila na crvenom tepihu u Londonu, na dodjeli BAFTA nagrada, u crno-plavoj dugoj haljini, s visokim prorezom, u kojoj je otkrila sexy noge.  Vrtoglavo visoke crne štikle, dodatno su ih produžile, a iako Tom ovoga puta nije bio s njom, vjerujemo kako je bio itekako ponosan na suprugu. Podsjetimo, par je zajedno od 2009. godine, a Tom je kleknuo svega godinu dana kasnije. Vjenčanje je održano u strogoj tajnosti u travnju 2014. godine, a kao kruna ljubavi stigao je sinčić 2015. godine.