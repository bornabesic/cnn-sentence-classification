Tvrtka Apple angažirala je tim biomedicinskih inženjera na razvoju senzora uz pomoć kojih bi se preko kože pratila razina šećera u krvi, a cilj je pridonijeti borbi protiv dijabetesa, izvijestio je CNBC, pozivajući se na izvore bliske projektu. Na osmišljenju projekta je navodno radio i Steve Jobs, a posrijedi je rad na neinvazivnoj vrsti senzora čija je svrha pratiti razinu glukoze u krvi kroz kontakt s kožom.  CNBS piše da inženjeri na projektu rade dulje od pet godina u uredu u Palo Altu, tisućama kilometara udaljenom od sjedišta tvrtke u Cupertinu. Proizvodnja senzora zamisao je Stevea Jobsa, osnivača i bivšega direktora Applea, koji je dosad razvio i druge slične prenosive uređaje, poput pametnih satova koji prate rad važnih vitalnih organa, razinu kisika i broj otkucaja srca.  Jobs je umro 2011. Nova tehnika temeljila bi se na korištenju optičkih senzora koji bi se spojio s Appleovim satom, lansiranim 2015.  Proizvodnja optičkih senzora, po mišljenju znanstvenika najzamršeniji je tehnički izazov.  Iz Applea su odbili komentirati informacije.  Dosad su brojne tvrtke pokušale osmisliti uređaj kojim će se razina glukoze u krvi pratiti bez svakodnevnih uboda iglom u jagodicu prsta. Među njima je tehnološka kompanija Alphabet, krovna tvrtka koja u sastavu ima Google i sa švicarskim Novartisom radi na razvoju pametnih leća za dijabetičare koje bi analizom suza mogle odrediti razinu glukoze u krvi.  Mediji prenose da Apple već testira senzore u kliničkim centrima u području Bay Area u San Franciscu. U projekt bi se trebalo uložiti nekoliko milijarda dolara, no u konačnici bi mogao predstavljati spas za milijuna dijabetičara. >>Tjelovježba bitna za liječenje dijabetesa 