U sklopu Festivala poduzetništva, obrta i OPG-a renomirani chef Branko Ognjenović je hranom uspio povezati sve dijelove Republike Hrvatske. Naime, dijelom festivalske priče poznati je hrvatski kuhar postao sa željom da namirnicama karakterističnima za pojedine regije Hrvatske prezentira sva bogatstva naše gastronomije, prepoznate i u svijetu. Također, kako tvrdi Ognjenović, posjetiteljima Moje poduzetne Hrvatske nastojao je približiti i nove načine spravljanja jela te iskorištavanja namirnica kako bi iz njih dobili ono najbolje u što kraćem vremenu. Sve je počelo u Dubrovniku sredinom ožujka kada je održan prvi kulinarski show Branka Ognjenovića i tom se prilikom pripremala pasta s morskim plodovima. Gastro priča se zatim nastavila u Šibeniku gdje su Ognjenovićevi suradnici i mlade snage iz tvrtke Majstor kuhar pripremili nekoliko stotina porcija tjestenine sa svježim dagnjama. Riblji su se specijaliteti pripremali i u Labinu, i to istarski fuži s umakom od kozica, dagnji, hobotnice, lignji, sipe i škampi, podijeljeni u 500 porcija, kao i na Supetru gdje se jela tradicionalna riblja gregada. Napravljeno je i nekoliko regionalnih „zamjena“ te je, primjerice, u Vinkovcima Ognjenović pripremio dalmatinski brudet. No, nije izostala ni mesna dionica pa je u nedavno održanom Festivalu u Makarskoj pripremljeno nekoliko stotina porcija roštilja, što je bio slučaj i u Daruvaru, Sv. Ivanu Zelini te Ivancu. Paralelno s kulinarskim showom održano je i nekoliko radionica za djecu u sklopu kojih je Ognjenović mlađu publiku poučio o važnosti i načinima pripreme zdravih obroka te činjenici da pravilna prehrana može biti i vrlo ukusna. >>U Koprivnici uspješno završen ciklus festivala malih poduzetnika, obrtnika i OPG-ova 