VEĆ smo vam pisali o ovom uzorku. Još prije dva mjeseca bilo je jasno kako će prugice biti jedan od uzoraka, koji će obilježiti ovu sezonu, s gingham uzorkom, koji je preplavio police najpoznatijih dućana.  No, prugice su među ženskom populacijom na vrlo lošem glasu iz jednog razloga: ne laskaju figuri, već ju proširuju. No, ne i ako ih pametno kombinirate.  Npr. ako imate male grudi, obucite košulju ili majicu na što šire prugice. Ako želite malo povećati svoju stražnjicu, odaberite hlače ili suknju s ovim uzorkom. Također, vertikalne prugice izdužuju tijelo pa imajte i to na umu. Osim toga, što su prugice šire, to će vaše tijelo izgledati šire. Što su prugice uže, to će oku biti teže fokusirati se samo na jednu liniju pa ćete tako izgledati vitkije.  No, tri poznate Hrvatice sinoć su, na dva različita modna događanja, pokazale kako se ne boje prugica te su u njima zablistale.  Prva je manekenka Anita Dujić, koja se pojavila na drugoj večeri Fashion Weeka Zagreb, a zatim i voditeljica Ecija Ivušić te poduzetnica Snježana Mehun, koje su se zabavljale na šopingu sa šampanjcem, koji je organizirao poznati modni dvojac ELFS.   Anita se odlučila za dužu majicu na crno-bijele prugice, Ecija za haljinicu s bijelo-plavim prugama, koja se vezala oko struka, a Snježana za nešto dramatičnije, crveno-bijele pruge.  Koja ih je bolja iskombinirala, ostavljamo vam da prosudite sami.