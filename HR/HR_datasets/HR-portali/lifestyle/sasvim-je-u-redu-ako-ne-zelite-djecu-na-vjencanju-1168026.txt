Vjenčanje je slavlje ljubavi dvoje ljudi i trebaju mu nazočiti svi koji žele s vama podijeliti tu radost, a mala djeca zasigurno nisu te osobe, smatra Ellen Scott koja je za Metro objasnila zašto je u redu naglasiti da djeca nisu pozvana na vjenčanje. - Vjenčanja su glamurozna, slave ljubav dvoje ljudi koji se obvezuju voljeti cijeli život. Vjenčanja isto tako podrazumijevaju i pijanog kuma koji će se osramotiti svojim govorom. Zato vjenčanja nisu mjesto za djecu koja se vole igrati, trčkarati okolo i plakati jer sve to na kraju utječe na atmosferu na vjenčanju - smatra autorica. Dodaje kako u potpunosti razumije dječje potrebe i jasno joj je da ne mogu sjediti mirno i slušati mladence kako izgovaraju zavjete i ne mogu shvatiti koliko je taj dan njima važan.  - Kada se ja budem udavala želim da među uzvanicima budu ljudi kojima je drago što slave taj dan sa mnom, a mislim da se djeca mojih prijatelja ne uklapaju u tu sliku. Kada imate djecu na svadbi to znači da i svi odrasli moraju biti njima na usluzi, paziti da ne pričaju prostote, ne smiju pretjerati s alkoholom i dok plešu moraju imati djecu na oku kako ne bi napravili neku glupost. Ako ste osoba koja može podnijeti sve ovo onda super, ali ako poput mene niste spremni za djecu na vjenčanju ne morate mene i meni slične zbog toga zvati mrziteljima djece. Mi to nismo, kunem se - poručuje Ellen.  