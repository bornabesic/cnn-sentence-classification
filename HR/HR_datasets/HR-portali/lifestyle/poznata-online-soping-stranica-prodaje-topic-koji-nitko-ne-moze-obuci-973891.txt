Foto: Instagram, Twitter  ONLINE šoping ima svoje prednosti, ali i mane.  Točnije, ima jednu veliku manu, a to je da ovdje ne postoji mogućnost da nešto isprobate prije nego što kupite. Sjetite se samo brojnih mladenki, koje su svoje vjenčanice naručile online, a zatim na adresu dobile nešto što nije bilo ni slično onome na slici.  Nešto slično dogodilo se nedavno i kupcima online šoping stranice Pretty Little Thing, koja je jedna od popularnijih, točnije kupcima jednog posebnog artikla - mrežastog crnog topića.  Da s njim nešto nije u redu, otkrila je jedna obožavateljica brenda na Twitteru, koja je objavila sliku na kojoj se vidi da ga ne može navući preko glave, a ubrzo su se javile i brojne druge korisnice s istim problemom. Britanski brend odgovorio je na nekoliko urnebesnih tweetova kratkim priopćenjem kako je u tijeku istraga o tome što se točno dogodilo.   Inače, njegova obožavateljica te zaštitno lice je i jedna od najpoznatijih starleta na svijetu, Kylie Jenner, koja njihove haljinice reklamira na svakom koraku. No, čini se kako ona topiće nije naručivala.