Iako više nema dvojbi da učenici u što ranijoj dobi trebaju početi učiti informatiku, što bi uključivalo i svladavanje programiranja, sve se češće otvara pitanje koliko je potpuna informatizacija škola, čemu mnogi teže, dobra za učenike. Hrvatska je, doduše, tek na početku procesa informatizacije pa je projektom e-škola do sada informatizirano njih dvadeset, a u postupku informatizacije dodatnih je 150, od čega 100 osnovnih i 50 srednjih. I dok mnogi s pravom upozoravaju da je informatička pismenost preduvjet za pojavljivanje na tržištu rada, drugi kažu – informatika da, potpuna informatizacija škola – ne. Argument im je globalna studija koja je provedena pod vodstvom OECD-a (Organizacije za ekonomsku suradnju i razvoj), čiji zaključak glasi – ulaganje u školska računala i razrednu tehnologiju ne poboljšava rezultate učenika. Lažna nada Edukacijski direktor OECD-a Andreas Schleicher upozorava da je školska tehnologija dala “previše lažne nade”. Studija je istražila i utjecaj informatičkih tehnologija na rezultate učenika u PISA testovima koji se polažu u više od 70 zemalja i ustanovila da “u edukacijskim sustavima koji su puno uložili u informacijsku i komunikacijsku tehnologiju nije došlo do vidljivog napretka u rezultatima PISA testova za čitanje, matematiku i prirodoslovlje”. – Ako pogledate obrazovne sustave s najboljim rezultatima, poput onih u istočnoj Aziji, vidjet ćete da su oni bili vrlo oprezni u korištenju tehnologija u svojim učionicama – kaže Schleicher. U studiji OECD-a kaže se da učenici koji u školi koriste računala vrlo često postižu lošije rezultate od učenika koji rade bez njih, a da učenici koji u školi računala koriste umjereno – jednom ili dva puta tjedno postižu “nešto bolje ishode učenja od učenika koji rijetko koriste računala”. U studiji se ističe da obrazovni sustavi s najboljim rezultatima, poput onih u Južnoj Koreji i Šangaju u Kini, imaju niži postotak korištenja računala u školama, a primjerice Singapur, uz umjeren stupanj korištenja tehnologija u školama, ima najbolje rezultate učenika u digitalnim vještinama. Studija OECD-a također je pokazala da od sedam zemalja s najvišim stupnjem korištenja interneta u školi, u tri zemlje je došlo do “značajnog pada u vještini čitanja” – u Australiji, Novom Zelandu i Švedskoj. S obzirom na te činjenice, nije čudno da, kako je krajem proljeća pisao The Guardian, “u srcu Silicijske doline postoji škola u koju zaposlenici tvrtki poput Googlea, Applea i Yahooa šalju svoju djecu. Ali, iako je u digitalnom središtu Amerike, u toj školi ne postoji ni jedan iPad, pametni telefon ili ekran”. Time ti roditelji koji rade za najjače tehnološke tvrtke nameću pitanje – je li san o visokotehnološkim učionicama doista u najboljem interesu djece? Schleicher upozorava da studija ne smije biti izgovor za nekorištenje tehnologija, nego poticaj da se traži drugačiji pristup. Udžbenik i računalo Gdje je rješenje, pokazat će vrijeme, a za sada mnogi procjenjuju da je u kombinaciji klasičnog podučavanja i modernih tehnologija. Tako misli i prof. dr. Neven Budak, SDP-ov kandidat za ministra obrazovanja. – Učenicima treba omogućiti pristup informacijama, internetu, naučiti ih koristiti računalo i osnove programiranja, ali mislim da se udžbenici i knjige u papirnatom obliku moraju zadržati u školama, jednako kao i pisanje rukom i računanje iz glave – kaže Budak dodajući da udžbenik i računalo trebaju biti ravnopravna pomagala u procesu obrazovanja i da se projekt e-škole mora nastaviti. – Informatizacija da, ali ne potpuna. Nisam za to da dijete u školu ide samo s tabletom, mislim da je rješenje u kombinaciji jednog i drugog – zaključuje Budak. Isto tvrdi i psihologinja prof.dr. Mirjana Nazor upozoravajući da pretjerano sjedenje za računalom kod djece može izazvati socijalne i emocionalne probleme. >> Mali Finci neće učiti pisana slova Potpuna informatizacija škola donijela bi više štete nego koristi. Mislim da je, kao i u ostalim sferama života, potrebno naći ravnotežu između klasičnog i modernog. Mislim da u školama treba sačuvati papirnate udžbenike, bilježnice i pisanje rukom – komentira psihologinja prof, dr. Mirjana Nazor dodajući da su računala dobrodošla kad učenicima treba objasniti neke apstraktne procese iz kemije, fizike ili nekog drugog predmeta. – Ako se kompletna nastava održava na tabletu, to znači da je dijete pred ekranom pet, šest ili sedam sati, što smanjuje njegovu psihomotoričku aktivnost. Kad učenik piše rukom, to je jedna vrsta puno kompleksnije aktivnosti od udaranja po tipkovnici koje ne traži toliku koncentraciju i koordinaciju pokreta – objašnjava prof. Nazor dodajući da pretjerana upotreba kompjutora može stvoriti probleme u emocionalnom i socijalnom razvoju djeteta. Ipak, smatra dobrim što informatizacija škola kreće, ako je, kaže, budemo znali pametno koristiti, odnosno uzeti ono što je dobro i kombinirati s klasičnim poučavanjem. Po njezinu mišljenju, posebno treba biti oprezan s digitalnim udžbenicima, koje, ističe, kao i papirnate, moraju raditi stručnjaci sa psihološko-pedagoškim obrazovanjem, prvenstveno metodičari u suradnji s informatičarima.