Svečanom povorkom, kulturno-umjetničkim programom i prezentacijom starih običaja u Požegi je počela sedmodnevna manifestacija Aurea Fest. Ulicama grada prodefiliralo je deset KUD-ova, Gradska glazba Trenkovi panduri, povijesne postrojbe, pčelari te zaprege konjogojstvenih udruga Vallis Aurea i Pleternica. Posjetitelji su mogli vidjeti prikaz berbe grožđa i kušati rakiju Požeških šljivara. Nakon folklornih izvedbi, na glavnoj festivalskoj pozornici program je nastavljen izborom najgizdavije šokice. U konkurenciji 11 kandidatkinja, najautentičniju nošnju imala je Kristina Milković iz pleterničkog KUD-a Orljava, dok je titulu najveće bećaruše ponijela Marija Petrović, članica KUD-a Berda iz Brestovca. Najgizdavijom šokicom proglašena je Anamarija Mazal iz bučkog KUD-a Svilenka. "Nisam se nadala ovoj tituli. Sad su mi se ostvarili svi snovi. Još uvijek ne vjerujem. Članica sam kulturno-umjetničkog društva već osam godina i ponosim se što mogu nositi ovu nošnju", rekla je Mazal. Osim glavnog požeškog trga i šetališna zona postala je mjesto pjesme, plesa i zabave. U dopodnevnim satima Glazbena radionica Nota organizirala je inicijativu "Sretna dolina" čiji je cilj okupiti što veći broj amaterskih i profesionalnih izvođača kako bi tijekom sljedeće tri godine pokušali oboriti Guinnessov rekord u najmasovnijem izvođenju pjesme "We will rock you". Tijekom svih sedam dana manifestacije, posjetitelje očekuje Ulični festival te Aurea Fest vina i gastronomije. "Svake godine nastojimo napraviti korak više stoga smatram da smo i ovaj put uspjeli složiti primamljiv i odličan program za sve uzraste. Mislim da će sadržaji, koje nudi svaki festival za sebe, sigurno ispuniti naša očekivanja", istaknuo je Veljko Valentin Škorvaga, umjetnički direktor Aurea Festa. "Zadovoljan sam otvorenjem manifestacije. Nadam se da ćemo i sljedećih dana imati ovako veliki odaziv posjetitelja jer nas očekuje sve atraktivniji program. Pozivam sve sugrađane, ali i goste iz cijele Hrvatske", zaključio je Ivan Bunjevac, direktor Aurea Festa. Požegom će danas zavladati mađioničari i iluzionisti, no predstavit će se i glazbeni sastavi izvodeći pop, rock te filmske skladbe.