Palac gore znak je sreće, simbol koji predstavlja pozitivnu ocjenu ili viđenje neke situacije ili događaja. Za rimske gladijatore to je značilo da će preživjeti još jedan dan, do nove borbe.  Danas je to poruka nade ili pohvale nekoj osobi bez puno riječi. Inače, palac kao simbol vuče korijene od praljudi, koji su primijetili da se bebe obično rađaju tako da stišću svoj palac, a to se tumačilo prvim znakom života. Kad zvoni u (krivom) uhu, netko vam pokušava nešto reći ili vas netko ogovara. Starija praznovjerja kažu da nije svejedno koje je uho u pitanju: ako je desno, moguće je da je netko o vama govorio pakosti, a ako je lijevo, netko vas je spominjao jezikom ljubavi. Jedan od najboljih načina da izbjegnete nesreću su prekriženi prsti. Snaga tog rituala povezuje se s vremenom ranih kršćana, koji su se morali tajno sastajati. Kako nisu mogli javno vješati simbol križa da ih inspirira u molitvi, prekrižili bi kažiprst i srednjak kako bi stvorili podsjetnik na Kristovu muku. Kad netko kihne, Amerikanci refleksno odgovaraju “Bog vas blagoslovio”, a Hrvati “nazdravlje”. Oba običaja imaju iste, europske korijene: u mnogim dijelovima Europe davno se vjerovalo da kihanjem izbacujemo dušu iz tijela, pa blagoslovom osobu koja je kihnula štitimo od smrti. U vrijeme velike kuge napad kihanja bio je znak smrti, pa je papa donio naredbu da se ljude blagoslovi i da oni koji kišu moraju pokriti usta krpom ili se okrenuti na stranu. Zbog zaštite zdravih ili zbog toga da duša ne pobjegne, danas je teško reći. Ako dvoje ljudi kihne istodobno, smatra se da bi mogli živjeti dugo i sretno.