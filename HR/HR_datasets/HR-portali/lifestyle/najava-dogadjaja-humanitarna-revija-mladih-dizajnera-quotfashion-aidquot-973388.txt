Foto: Promo  ROTARY klub Zagreb Metropolitan organizira humanitarnu reviju "Fashion Aid", na kojoj će se predstaviti mladi hrvatski dizajneri. Rotary klub Zagreb Metropolitan, 03. lipnja 2017., u The Garden Breweryju od 19.00 sati ponovno organizira humanitarnu reviju na kojoj će se predstaviti mladi hrvatski dizajneri, a kojom će se ujedno pomoći u realizaciji projekta "Želim snimiti film", namijenjenog štićenicima doma za djecu bez odgovarajuće roditeljske skrbi udruge Nova budućnost u Velikoj Gorici. Radi se o humanitarnoj reviji "Fashion Aid", čiji je cilj omogućiti izražavanje i predstavljanje ideja i radova mladih, još neafirmiranih, hrvatskih dizajnera. Njihovi će se modeli moći kupiti na licu mjesta, a ove godine predstavit će se: Zrno Design by Ana Lončar, Murva by Ivana Knezović, Golubice by Martina Radman i Haljetak by Sandra Bujić. Reviju je podržala i poznata hrvatska dizajnerica A'MARIE te je za ovu prigodu dizajnirala print za limited edition majice. Riječ je o eko majicama brenda Brokula&Ž, koje će posjetitelji također moći kupiti i koje će zasigurno postati pravi modni hit.  Uz promociju dizajnera, cilj je prikupiti i sredstva za realizaciju projekta Filmske radionice Društva hrvatskih filmskih redatelja "Želim snimiti film", namijenjene djeci iz doma za djecu bez odgovarajuće roditeljske skrbi Nova budućnost. Kupnjom ulaznice u iznosu od 80 kn te odjevnih predmeta, posjetitelji doniraju sredstva za realizaciju navedenog projekta.