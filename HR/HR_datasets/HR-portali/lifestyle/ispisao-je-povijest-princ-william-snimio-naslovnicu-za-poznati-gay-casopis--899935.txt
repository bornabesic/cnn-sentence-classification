Foto: Attitude, Instagram, Getty  PRINC je rekao svoje mišljenje, bez da je morao koristiti riječi.  I dok je svijet još uvijek šokiran nedavnim pokoljem u jednom gay baru na Floridi, gdje je pomahnitali Omar Mateen ubio 49, a ranio 53 ljudi, princ William ispisao je povijest kao prvi član kraljevske obitelji, koji se pojavio na naslovnici gay časopisa.  Radi se o srpanjskom broju poznatog časopisa Attitude, na kojoj se princ pojavio u bijeloj košulji te s velikim osmijehom na licu, dajući očitu podršku LGBT zajednici.    Naslovnica je nastala nakon što je vojvoda od Cambridgea putem spomenutog časopisa, pozvao članove LGBT zajednice u Kensingtonsku palaču, kako bi iz prve ruke čuo njihova iskustva s nasilničkim ponašanjem ljudi koji ne prihvaćaju različitosti te utjecaj takvih neugodnih iskustava na njihovo mentalno zdravlje.  Princ William, zajedno s bratom Harryjem te vojvotkinjom od Cambridgea, već neko vrijeme vodi kampanju "Heads Together" koja se, među ostalim, bavi i ovakvim problemima, a otkrio je i kako nitko ne bi smio biti zlostavljan zbog svoje seksualnosti ili bilo kojeg drugog razloga.   "Mlade gay i transrodne osobe, koje sam imao priliku upoznati, su zaista hrabri što žele govoriti o svojim iskustvima te dati nadu ljudima, koji prolaze kroz takvo strašno zlostavljanje upravo sada. Njihov osjećaj snage i optimizma trebao bi svima nama dati snage da stanemo na kraj nasilničkom ponašanju, gdje god ga vidimo", zaključio je William.  A mi se apsolutno slažemo!