Međunarodna skupina znanstvenika po prvi je put preporučila većini ljudi da ne moraju dolaziti natašte na mjerenje razine kolesterola i triglicerida u krvi. Stručnjaci Europskog društva ateroskleroze (EAS) i Europskog saveza kliničke kemije i laboratorijske medicine (EFLM) poručili su da posljednja istraživanja pokazuju da je razina kolesterola i triglicerida slična i na pun i na prazan želudac. Pozivaju se na istraživanja s takvim rezultatima provednim u Danskoj, Sjedinjenim Državama i Kanadi na 300.000 ljudi.  Izuzev Danske, u svim ostalim zemljama zahtijeva se da ljudi ne jedu osam sati prije ispitivanja razine kolesterola i triglicerida. U Danskoj se takva praksa ne provodi od 2009. godine. Stručnjaci su u časopisu European Heart Journal napisali da takvo gladovanje može biti problematično mnogim ljudima, posebno starijima, djeci, dijabetičarima i fizičkim radnicima, a istodobno nema dokaza da je testiranje natašte preciznije od onoga koje to nije. Stoga preporučuju da većina ljudi ne treba "postiti" prije testiranja, uz nekoliko iznimaka. Ali čak i kada su testovi natašte preporučljivi, ta dva testa se moraju gledati kao "komplementarna, a ne međusobno isključiva". Testovi natašte mogu se provoditi, kažu stručnjaci, kad oni drugi pokažu razinu triglicerida iznad 5 mmol/L ili kada su u pitanju pacijenti koji pate od hipertrigliceridemije. U Danskoj su, pokazalo se, i pacijenti i liječnici i laboratoriji imali koristi od prakse uvedene 2009. Smanjen je broj povrataka liječniku, dopisivanje emailovima, telefoniranje i broj dodatnih pregleda. A i pacijenti bolje surađuju s liječnicima, što u konačnici pridnosi njihovom zdravlju, rekao je vodeći autor studije Borge Nordstgaard sa Sveučilišta u Kopenhagenu. >>10 simptoma srčanog udara koje ne smijete ignorirati