Mladi jedriličari iz Luksemburga obišli su ljetos dalmatinsku obalu i otoke na vlastitoj jedrilici Lagoon 400. Vlasnici Drone Clubea svoj nezaboravni tjedan u Hrvatskoj zabilježili su snimkom koja broji više od 130.000 pregleda na YouTubeu i brojne riječi hvale. Profesionalnim dronom snimili su snažne prizore otoka Brača, Komiže, Visa i Palmižane. Uz pomoć 4K tehnologije, momci su predstavili prirodni jadranski krajolik, ugodno vrijeme i jarke boje te nam dali uvid u njihove trenutke ljetnog provoda. Kontaktirali smo s mladićima koji dronovima snimaju svoja putovanja te iz ptičje perspektive otkrivaju razne zemalje. Serguei Chevtchenko iz Drone Cluba Hrvatsku je posjetio već nekoliko puta. Obišao je Split, Zadar i Dubrovnik, a ovo ljeto nagovorio je prijatelje da posjete, kako kaže, našu predivnu zemlju. "Hrvatska nam je bila prirodan odabir. Otišli smo na zajedničko jedrenje i zaključili da bi snimanje vašeg prekrasnog krajolika rezultiralo jako dobrim videom", priča Chevtchenko. Tijekom svoje avanture Luksemburžani su se smjestili u Splitu, a zatim su obilazili otoke Brač, Hvar, Vis i Sveti Klement u skupini Paklenih otoka. Snimanje dronom pravi izazov "Zaista je bilo zanimljivo snimati s broda. Postupak kontrole nad podizanjem i slijetanjem drona dok je brod u pokretu puno je kompliciraniji u odnosu na uobičajeno snimanje na kopnu", objašnjava Serguei. Unatoč zahtjevnom procesu, tvrdi da takve scene daju još efektniji rezultat jer nisu česte i više privlače gledatelje. Priznao nam je da društvu iz Luksemburga nije ostalo dovoljno vremena da obiđu i snime dalmatinske gradove. "Arhitektura gradova na moru zaista je lijepa i definitivno je želimo snimiti sljedeći put kad dođemo u Hrvatsku!", zaključio je Chevtchenko. >> The Telegraph hvali ljepote Hrvatske: 23 razloga zašto bi svi ovoga ljeta trebali doći u Hrvatsku 