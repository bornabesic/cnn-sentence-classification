Foto: Instagram, Promo  KNJIGAMA za samopomoć već su puno puta predviđali potpunu propast. Unatoč tome, svako malo se pojavljuje knjiga koja nam uistinu može promijeniti razmišljanje, a time i sam život. Za vas smo izabrali nekoliko naslova iz različitih područja života na koja je nužno obratiti pozornost kako biste postigli pravi balans i stabilnost. Ovdje možete pronaći, između ostalog, knjige o meditaciji, o mudrom pristupu poslu, o kvalitetnoj i poticajnoj vezi te o probavnom sustavu koji je bitan za sretan život. Pokušali smo se malo odmaknuti od new age filozofije te vam preporučiti naslove koji se lako čitaju i iz kojih možete puno naučiti bez obzira na svoj svjetonazor. Ovo su neki od, trenutačno, najboljih self-helpova koje možete pronaći na hrvatskom jeziku. 1. 10% sretniji – Dan Harris Nakon što je pred kamerama nacionalne televizije doživio napadaj panike, Dan Harris je znao da nešto mora promijeniti u životu. Nevjernik od rođenja, uputio se u bizarnu avanturu tijekom koje se susreo s osramoćenim pastorom, tajanstvenim guruom samopomoći, i s nekoliko neuroznanstvenika. Konačno, Harris je shvatio da je uzrok svih njegovih problema ono što je oduvijek smatrao svojom najvrjednijom karakteristikom. Nezaustavljiv, neutišan glas u glavi koji mu je pomagao da se probija kroz visokokompetitivno poslovanje, tjerao ga je i da donosi vrlo glupe odluke, koje su utjecale na to da "pukne" pred kamerama, tijekom emisije uživo. Naposljetku, Haris se spotaknuo o učinkovit način za obuzdavanje toga glasa, koji je oduvijek smatrao nemogućim ili beskorisnim. Bila je to meditacija, sredstvo koje znanstvena istraživanja smatraju korisnim za sve, od snižavanja visokoga krvnog tlaka do premreživanja mozga. Ako u sebi imate i trunčicu cinizma, ova će vas knjiga oduševiti.  2. Pazi kojeg vuka hraniš – Dr. Kenan Crnkić Kenan Crnkić je prije nekoliko godina izvana bio vrlo uspješan čovjek - vodio je tvrtku sa stotinama zaposlenih te bio profesor na ekonomskom fakultetu u Sarajevu. Ali ipak... u njemu je postojao crv sumnje koji mu je govorio da ambiciozan i dinamičan život ima svoju cijenu. Jednoga dana, tijelo mu je na nedvosmislen način reklo: "Dosta!" Nakon toga više ništa nije bilo isto. Autor se okrenuo razmišljanju o sreći i tome što je pravi uspjeh. Rezultat tog procesa su dva bestselera koji su poharali regiju. Knjiga Pazi kojeg vuka hraniš njegova je druga knjiga, a u hrvatskoj je objavljena prije mjesec dana. Od prvog dana u knjižarama zauzela je najviša mjesta ljestvica prodaje tako da ovdje govorimo o ozbiljnom bestseleru. Napisana je specifičnim stilom koji odiše lakoćom čitanja, istovremeno proizvodeći neki neobični oblik instant motivacije i zadovoljstva. Njegova prva knjiga 7 tajni uspjeha, srušila je sve rekorde prodaje i u rekordnom roku prevedena na više stranih jezika, a saznali smo i da ćete je u našim knjižarama moći kupiti početkom sljedeće godine. 3. Posao – Thich Nhat Hanh Thich Nhat Hanh, jedan od najpoznatijih duhovnih učitelja na svijetu, u ovoj nas poučava kako drevne budističke prakse prilagoditi modernom poslovnom životu. Disanje, meditacija, pozorno slušanje, suosjećanje i još mnogo toga mogu biti od velike pomoći u svakodnevnom radu i komunikaciji s kolegama i obitelji. Primjenjujući autorove mudre savjete rad bi trebao postati učinkovitiji, donositi više dobra sebi i okolini, uz doživljavanje manje stresa i više uživanja u svome poslu. Ne brinite ako vas budizam previše ne zanima – temelji autorova razmišljanja o poslu puno su dublji i tiču se svakog od nas. Ovo su autorove riječi, a mi se moramo s njim složiti: "Način na koji živimo svoj život i zarađujemo za njega presudno je važan za našu radost i sreću. Gotovo pola života provedemo na poslu, ali kako zapravo provodimo to vrijeme? Posao koji obavljamo odraz je našeg čitavog bića, on može biti sjajno sredstvo za izražavanje naših najdubljih težnja, izvor duhovne hrane, mira, radosti, preobrazbe i iscjeljenja. S druge strane, posao koji obavljamo i način na koji ga obavljamo može prouzročiti i mnogo patnje. Ono što činimo sa svojim životom te jesmo li svjesni ili nismo određuje koliko ćemo mira i radosti stvoriti. Ako svjesno pristupamo svakom trenutku, ako prakticiramo svjesnost u svemu što činimo, naš nam posao može pomoći ostvariti naš ideal življenja u skladu s drugima i njegovanja razumijevanja te suosjećanja." "Posao" je praktični priručnik za one koji žele zadržati zdrav razum i smirenost na radnom mjestu.  4. Brak strogo povjerljivo – Dr. Pamela Haag Postromantično doba donosi nam žene koje neumorno rade, djecu koja žive kao kraljevi, seksualno prikraćene supružnike i buntovne parove koji mijenjaju pravila veza. Iako je ovo knjiga o braku, svima će, okretanjem tek nekoliko stranica, odmah postati jasno da je ovo knjiga o različitim oblicima povezanosti dvoje ljudi. Ovo je vrlo uzbudljivo štivo koje otkriva tajne bračnog odnosa i propituje uvriježene predrasude, stavove i zablude o braku. Bračni vremeplov Pamele Haag pruža nam široko viđenje braka i bračnih odnosa od 19. stoljeća naovamo. Združivši stručna znanja, vlastito iskustvo i brojne ispovijesti prijatelja s britkim, ali i podržavajućim komentarima svojeg supruga otkriva nam: Jesmo li uvjetovani određenim okolnostima ili imamo mogućnost izbora? Jesu li naši stavovi o braku oblikovani obiteljskim nasljeđem, duhom vremena ili imamo privatnu ljestvicu romantičnih kriterija koje zadajemo i ispunjavamo? Jesu li nam važniji strast i uzbuđenje ili pak sigurnost "mirne bračne luke"? Facebook i Google umjesto odlaska u kino ili šetnju? Svinganje, poliamorija i otvoreni brak umjesto "zajedno dok nas smrt ne rastavi"? Koje su to slatke tajne i čarobne točke u kojima se miješaju strast, ljubav, uzbuđenje, obveze, navike, ljutnja, ushićenje - gdje su točke u kojima najintenzivnije pulsira svakodnevni život? 5. Kako izgraditi karakter – David Brooks Mudrošću, humorom, znatiželjom i oštroumnim razmišljanjima, koji su doveli milijune čitatelja do njegove kolumne u listu The New York Times i do njegovih prethodnih uspješnica, David Brooks neprekidno prosvjetljava naš svakodnevni život na iznenađujuće i izvorne načine. U knjizi Kako izgraditi karakter, usredotočio se na dublje vrijednosti koje bi trebale utjecati na naš život. Kao odgovor na ono što on naziva kulturom Velikog Ja, koja naglašava vanjski uspjeh, Brooks izaziva i sebe i nas da uspostavimo ravnotežu između naših "vrlina iz životopisa" – postizanje bogatstva, slave i statusa – te naših "pohvalnih vrlina"; onih koje postoje kao temelj našega bića - ljubaznost, hrabrost, iskrenost ili lojalnost. Proučavajući živote nekih od najvećih svjetskih mislilaca i vođa koji su pružali nadahnuće, Brooks istražuje kako su oni, kroz unutarnju borbu i osjećaj vlastitih ograničenja, izgradili snažniji karakter. Povezujući psihologiju, politiku, duhovnost i ispovijed, knjiga Kako izgraditi karakter pruža nam priliku da ponovno razmislimo o našim prioritetima te da težimo izgraditi bogat unutarnji život kojeg karakterizira poniznost i moralnost.  6. Nauči živjeti – Mats i Susan Billmark Supružnici Mats i Susan Billmark su, naizgled, jedan sasvim prosječan bračni par iz Švedske. Ono što ih izdvaja iz gomile je milijunska naklada u kojoj je prodan njihov vodič za sretniji život. Ovo je prva knjiga koja se na listi najprodavanijih naslova držala dulje od Larssonove Milenijske trilogije. Kako su postigli taj uspjeh? Nakon nekoliko burnih razdoblja zajedničkog života odlučili su napisati nepretencioznu knjigu univerzalnih savjeta za bolje življenje. I baš im je taj pristup omogućio iskrenost koja je dirnula srca brojnih čitatelja. Zajedno su napisali knjigu kakvu bi i sami voljeli da su je imali u nekim teškim trenucima svojega života. Da bi je uopće mogli objaviti, autori su uložili svoju ušteđevinu. Međutim, knjiga je već stotinama tisuća ljudi bez snage i volje poslužila kao sidro i putokaz prema sretnijem životu. Ako niste zadovoljni svojim životom promjena je nužna. Ali kako se promijeniti, a opet ostati svoj? Autori nam na jasan i jednostavan način objašnjavaju zašto je važno biti aktivno prisutan u trenutku te zbog čega je upravo to ključ za mirniji, sretniji i skladniji život. 7. Empatija – Roman Krznarić Empatija je najvažnija vrlina koju čovječanstvo mora razviti u 21. stoljeću kako bi opstalo i napredovalo, smatra Roman Krznarić. Globalne probleme poput ratova, govora mržnje, klimatskih promjena ili pak nezdravih odnosa ne možemo riješiti bez empatičnog postupanja u svakodnevnom životu. Kao odgovor na pitanje kako to činiti Krznarić je na temelju svojih opsežnih istraživanja utvrdio šest navika koje prakticiraju izrazito empatični ljudi. One mogu povećati kreativnost, poboljšati odnose te umanjiti predrasude i riješiti sukobe. Krznarić sugerira i brojna književna i filmska djela kao inspiraciju za empatično ponašanje. Pored toga upućuje kako se uključiti u empatijsku knjižnicu, kako odgajati djecu u empatičnom duhu i upoznaje nas s konceptom muzeja empatije. Ova je knjiga uzbudljiv poziv da se pridružite globalnom pokretu empatičnog načina mišljenja i djelovanja!  8. Crijeva sa šarmom – Giulia Enders  Nebrojena su istraživanja pokazala kako bolesna crijeva mogu dovesti do pojave anksioznosti i depresije. Brojni poremećaji crijeva dovode se u direktnu vezu sa psihičkim stanjem pojedinca, a mlada znanstvenica Giulia Anders nam se, u svom besteleru, predstavlja kao savršeni vodič za njihovo zdravlje. Otkako se pojavila u knjižarama pa sve do danas, ova jedinstvena knjiga osvaja prva mjesta svih relevantnih svjetskih top lista i ne prestaje intrigirati zanimljivošću i aktualnošću svoje tematike. Autorica je uspjela na potpuno nov, duhovit i zabavan način ispričati čudesnu priču o ključnoj ulozi crijeva ne samo za probavu, nego i za cjelokupno ljudsko zdravlje. Do sada praćena imidžom "crne ovce" među organima, gotovo kao nešto čega se trebamo sramiti, naša se crijeva razotkrivaju kao nevjerojatno složen i prekrasan organ. Tomu u prilog govore nepobitne znanstvene činjenice: dvije trećine našeg imunološkog sustava nalazi se u našim crijevima i, poslije mozga, crijeva imaju najkompleksniji i najveći živčani sustav. Najrazličitije bolesti, od prekomjerne tjelesne težine, mnogih alergija pa sve do tjeskobe i depresije, povezane su s poremećenom ravnotežom crijevne flore i bolesnim crijevima. Ako o njima vodimo brigu i njegujemo ih, ona postaju osnova našeg zdravlja – kako fizičkog, tako i psihičkog.