OVAJ je vikend na repertoaru potraga za tajanstvenom violinom  Misteriji se obično vežu uz kriminalističke romane.  Ovoga puta, predstavit ćemo vam jednu potragu koja u sebi ne nosi zločin, već traganje jedne žene za samom sobom koje se proteže preko više stoljeća i kontinenata. Trgovkinja antikvitetima Lilly od nepoznatog prolaznika dobiva na dar antiknu violinu. Lilly je obuzeta radoznalošću i želi saznati što više o tajanstvenom instrumentu s urezanom ružom i notnim zapisom skrivenim u podstavi njezine kutije. Odlazi u London k prijateljici Ellen koja je stručnjakinja za stare instrumente. Što više saznaje o podrijetlu violine, to joj se cijela situacija doima sve tajanstvenijom jer joj je neznanac predao violinu tvrdeći da pripada upravo njoj. Lilly si to ne može objasniti. Svi tragovi vode u Indoneziju gdje Lilly neće samo pronaći odgovore na svoja pitanja o porijeklu violine nego i doći do novih spoznaja u svom osobnom životu.   Dvije vremenske razine Corina Bomann sa svojim se romanom Vrt na mjesečini pridružila uspješnim autoricama misterija. „Posve u maniri autorica bestselera Kate Morton i Katherine Webb, Corina Bomann isprepliće dvije različite pripovjedne razine. S jedne strane imamo modernu Berlinčanku Lilly čija se potraga za porijeklom neobične violine s ružom događa u sadašnjosti, a s druge imamo talentiranu mladu violinisticu iz nizozemske kolonije Indonezije na početku XX. stoljeća.“ Upravo je ta priča osobito poticajna i atmosferična. Čitatelji su svjedoci uspona mlade, širom svijeta proslavljene violinistice Rose – i njezina nestanka. Riječ je o vremenu u kojemu se i zvijezde moraju držati mnogobrojnih konvencija. Kod Rose ta ograničenja utjelovljuje njezin promotor koji je pomno nadzire.Puno romantike Uz ovu vrstu priče uvijek ide i velika doza romantike.  Čitatelji koji isključivo naginju realističnim pričama, romanima o ratnim sukobima ili dvorskim intrigama, neće posegnuti za Vrtom na mjesečini. No to je jasno već prema grafičkom oblikovanju knjige. Naslovnica ukrašena cvijećem i pagodom na jezeru ne ostavlja sumnje u kojem će se smjeru razvijati priča. No bilo bi šteta roman ocijeniti kao „lagano štivo“ jer je Vrt na mjesečini Corine Bomann puno više od običnog ljubavnog romana s povijesnom pozadinom.  Autorica nam donosi sliku društva na početku XX. st.  obrađujući teme poput kolonijalizma i rasnih razlika te trnovitog puta do uspjeha talentiranih glazbenica koje nisu bile pripadnice privilegiranog sloja društva. Ima neka čežnja u njemačkim autoricama za dalekim krajevima –možda su to snovi koje uređeno društvo pomalo guši?