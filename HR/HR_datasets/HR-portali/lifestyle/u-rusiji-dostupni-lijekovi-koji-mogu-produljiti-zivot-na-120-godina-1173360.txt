Životni vijek ljudi mogao bi se u idućih 60 godina produljiti na 120, tvrde znanstvenici. Istraživanja su pokazala da je moguće usporiti naš biološki ili 'unutarnji' proces starenja, koji bi nam mogao pomoći da živimo desetljećima dulje od sadašnje prosječne 81 godine. Za dulji životni vijek mogli bismo "zahvaliti" lijekovima koji u interakciji s našim DNK produljuju funkcije našeg tijela, zaključci su provedenog istraživanja. Stručnjaci, međutim, naglašavaju kako treba živjeti i zdravim životnim stilom da bi se to postiglo te dobio puni učinak i maksimalno produljenje životnog vijeka. No kako očekivani 120-godišnji životni vijek može utjecati na kvalitetu života, zasad nije poznato, kao ni koje su nuspojave tih lijekova.  Nekoliko je europskih zemalja u pregovorima za početak testiranja lijekova u iduće tri godine. Profesor Vladimir Khavinson, voditelj Instituta za bioregulaciju i gerontologiju u St. Petersburgu, rekao je kako je bitno shvatiti da "nitko ne želi živjeti dug i nezdrav život pa je glavni cilj da ljudi ostanu zdravi što je dulje moguće.  Šest takvih lijekova već je dostupno u Rusiji, među njima Timalyn koji zadržava funkciju imunološkog sustava i Cortexin koji čuva aktivnost mozga. Lijekovi rade na takozvanoj "teoriji peptidne tehnologije" koja u interakciji s DNK povećava proizvodnju proteina koja produljuje životni vijek. Govoreći na međunarodnom simpoziju o dugovječnosti u Ženevi, profesor Vladimir Khavinson rekao je da je jedan od ključnih pokazatelja starenja smanjenje sinteze proteina, piše Daily Mail.