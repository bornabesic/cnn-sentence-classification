U neposrednoj blizini grada Zagreba, nalazi se neodoljivo i mirno mjesto koje vodi u bijeg u neka prošla vremena i nudi posjet bogatoj povijesti hrvatskih krajeva. Etno park Zagreb smješten na 40.000 m2 u mjestu Mala Mlaka, svega jedanaest kilometara od centra grada Zagreba. Na radost brojnih posjetitelja glavnog grada Hrvatske, Etno park blizu je i nove zračne luke pa će tako ovog ljeta u suradnji s turističkim agencijama postati i nezaobilazna stanica prilikom posjeta Zagrebu. Već na samom ulasku u park, pogled zastaje na turopoljskom čardaku nazvanom "Zbirka sjećanja", starom 105 godina. Čardak je izvorno bio smješten u srcu hrvatskog Turopolja - selu Mraclin, no u složenoj akciji kustosa, povjesničara i vještini građevinara preseljen je u Etno park. U potpunosti je obnovljen i vraćen u prvobitno stanje. Čardak je prepun unikatnog namještaja iz različitih povijesnih stilova. Alt Deutsch spavaća soba pripada razdoblju renesanse, izrađena je 1800 godine. Secesijska blagovaona zagrebačke je izrade iz 1920. godine. Ormar biblioteka pripada neobaroku, a izrađen je 1860. godine. Čardak kao zbirka povijesti predivno je ogledalo nekih prošlih vremena, a prepun je detalja kroz koje nam odaje bogatu i inspirativnu povijest prožetu kroz svih 390 m2 unutarnjeg prostora.  Tik do njega nalazi se ljetnikovac koji spremno čeka svoje prve goste. Idealan je za bijeg od gradske vreve, mirno okruženje, a opet u večernjim satima s kristalnim pogledom na Zagreb i Medvednicu.  Povijesna i kulturna ponuda nadopunjena je dahom današnjeg vremena i nudi mogućnost za razne gastro susrete, domjenke ili pak vjenčanja iz bajke. >>Najveseliji vikend u Ivanić-Gradu 