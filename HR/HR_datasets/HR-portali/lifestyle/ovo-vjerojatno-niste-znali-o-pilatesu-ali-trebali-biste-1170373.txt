Još davne 1945. godine Joseph Pilates je predstavio svoju viziju zdravlja i općeg dobrog stanja. Ista se i danas, nakon 70-tak godina, može prihvatiti bez sumnje.  Prema Pilatesu, ukupno tjelesno zdravlje odnosi se na razvoj tijela, uma i duha u potpunoj koordinaciji jedno s drugim. Mentalno zdravlje (čija neravnoteža danas vodi k mnogim bolestima) može se postići vježbom, odgovarajućom prehranom, odmorom, dovoljnom izloženosti suncu, te ravnotežom posla, rekreacije i relaksacije.  Ljudsko tijelo stvoreno je za kretanje, a kad se krećemo tijelo samo odgovara na stvoreni stres. Pilates je tako s Istoka prihvatio filozofiju opuštanja i povezivanja tijela i uma, a sa Zapada naglasak na mišićni tonus, izdržljivost i intenzitet. Tjelesna predanost je mentalna i fizička disciplina. Pilates je vjerovao da “kako bi osigurali najveća postignuća unutar opsega naših mogućnosti u svim aspektima života, moramo konstantno težiti stjecanju snažnog, zdravog tijela te razviti naš um”.  Mnogi se danas žale da nemaju vremena za vježbanje. Međutim, česte autoimune bolesti, problemi bolnih leđa, nesanica, i sl. danas potvrđuju da za ozdravljenje treba djelovati na svim kockicama zdravlja – upravo kako je i Pilates govorio. Bez vježbanja i ravnoteže više nema zdravlja, poručuje Klara Benko, terapeutkinja i trenerica te voditeljica programa Najbolja, baš kakva jesam u fitness centru Mofit.  Većina u budnom stanju diše jako plitko, a to rezultira napetošću u ramenom i vratnom dijelu. Kroz vježbanje osoba osvještava cikluse udaha i izdaha, tako produbljuje i smiruje disanje. “Disanje je unutarnji tuš” pomaže krvožilnom sustavu da sva tkiva nahrani krvi bogatom kisikom dok istovremeno odnosi nečistoće i toksine. Na taj način tijelo se pomlađuje i obnavlja! Više nego ikada osjećamo posljedice stresa, užurbanosti, nekretanja, depresije i nezadovoljstva. Kroz pilates vježbe ostvarit ćete: koordinaciju, jakost, mobilinost, pravilnu posturu, mentalno pomlađivanje, osjećat ćete se bolje i samouvjerenjije, poboljšati kvalitetu života. Nije li to dovoljan razlog za povratak pravom životu i svom tijelu, pita Benko.  