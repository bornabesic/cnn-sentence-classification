Iako je starenje usko povezano s nastankom bora, ono nije njihov jedini uzročnik. Uz bore starenja, postoje i one prouzročene suncem, koje se javljaju i na mladim licima, zatim bore spavanja, koje nesvjesno stvaramo sami, te bore mimike, koje nastaju kao posljedica grimasa i izraza lica.  - Zbog dehidracije s vremenom dolazi do opadanja elastina i kolagena, no 30 posto sklonosti borama zapisano je u genima, a ostalih 70 posto uvjetovano je kemijskim reakcijama u samoj koži. Zato moramo paziti što jedemo i pijemo, kuda se krećemo te kako živimo - od samog zakona spavanja, disanja, vježbanja, hodanja - sve su to faktori zdravlja i ljepote - kaže mr. ph. Seka Zebić, autorica knjige “Kako zaustaviti starenje”. Nepravilna prehrana puna masnoća i šećera iznimno je štetna za kožu, dodaje Zebić. Alkohol, velike količine kave, čaja i ostalih stimulansa uz prezačinjenu hranu štete svakom tipu kože. Cigarete smanjuju dotok kisika u stanice i tkiva te tako potiču stvaranje slobodnih radikala.  - Ne možemo sve to izbjeći. Ne možemo izbjeći vanjske faktore, a nekad ni unutarnje, ali možemo se boriti protiv slobodnih radikala jakim antioksidansima i tako spriječiti njihovo širenje i onemogućiti im da stvaraju upalne procese u organizmu. Time ćemo spriječiti oštećenja vitalnih stanica. Održavanjem ravnoteže naša zdrava stanica ima dulju funkciju, bolje prima kisik, hranu, sve ono što trebamo da se bolje regenerira - pojašnjava Zebić te nastavlja: - Ravnoteža je u životu najvažnija, stoga je i sunce u malim dozama korisno, međutim u povećanim dozama ono izaziva fotostarenje - proces ubrzanog starenja kože zbog utjecaja sunčevih zraka. Koža postaje suha, zadebljava se, dobiva bore, mrlje i pigmentacije. U dubljim slojevima sunčeve zrake uništavaju kolagen i elastin, šire se krvne žile, a stanice melanina dolaze bliže površini kako bi zaštitile kožu od ultraljubičastog zračenja. Mi to prepoznajemo kao preplanulu put, no ustvari se radi o prirodnom obrambenome mehanizmu našeg tijela. U knjizi u kojoj opisuje i vježbe za pomlađivanje, Zebić spominje i metoposkopiju, drevnu tehniku koja tumači ljudsku osobnost analizirajući izgled i strukturu bora. Tako, primjerice, vodoravnu boru na gornjem dijelu čela tumači kao nedostatak energije i entuzijazma, a onu u sredini čela, blizu točaka podizanja obrve, kao strah od afirmacije. Zakrivljene i duboke bore predstavljaju nedostatak osjećaja odgovornosti, a nepravilne i isprekidane bore zbrkanu i nediscipliniranu narav. Spušteni kutovi usana upućuju na ponos i sebičnost, a simetrične, okomite bore na obrazima skrivaju čovjeka snažne osobnosti. Bore otkrivaju i sklonost bolestima, pa se one oko usana povezuju s oboljenjima prsnoga koša, produljena bora koja ide od jagodica do nosa sugerira oboljenja mozga i živaca, a jako izražena bora koja se proteže od vrha nosa do kuta usana na crijevne tegobe.  Ovisno o njihovoj funkciji, mišiće dijelimo na skeletne mišiće, koje pokrećemo vlastitom voljom, i na mišiće čiji rad ne možemo kontrolirati.  No ovim ćete vježbama ubrzo steći svjesnost o pojedinim mišićima, naučit ćete ih upotrebljavati i kontrolirati te time kontrolirati i izgled svoga lica. Gimnastika lica pomoći će vam i u kontroli nesvjesnih grimasa jer će vas naučiti kontrolirati pokrete mišića. Kako se mijenja mišićna masa, i sama koža se povlači te se tako stvaraju bore. - Svakih 10 godina 3-5 posto mišićne mase se gubi, ali ako ih “treniramo”, dajemo punoću mišiću, automatski ga skraćujemo. Tu dobijemo ponovno na masi, učvršćujemo mišić i postižemo punoću lica koju s godinama gubimo. A tako lice izgleda i do deset godina mlađe i ponovno svježe - govori Seka Zebić.  Važno je napomenuti kako se vježbe za različite dobne skupine ne razlikuju. Isto tako, ne razlikuju se vježbe za početnike i one nešto naprednije. Razlikuje se samo intenzitet vježbanja te koliko se često vježbe izvode. Tako će oni nešto mlađi vježbati jednom do dva puta tjedno mjesta na kojima se godine prvo vide, poput očiju i usana. Kako godine idu, vježbe se prilagođavaju potrebama lica. Isto tako nećete raditi sve vježbe za sve dijelove lica. Jedan dan napravite dvije vježbe za područje oko očiju, dvije za područje oko usana i dvije za čelo. Idući put napravite druge dvije vježbe iz knjige te s vremenom vježbajte češće. Ako vam se čini da vaše oči trebaju više pažnje nego vaše čelo, posvetite im vježbu do dvije više.  - Tijekom dana uvijek se može izdvojiti od 10 do 15 minuta za gimnastiku lica. Vježbati možete dok gledate televiziju, pa čak i u vožnji. Ja neke vježbe napravim dok vozim ili u nekoj pauzi. Možete raditi 5 minuta ujutro pa 5 minuta popodne, ali budite redoviti i dosljedni - ističe Zebić. 1. Ovu vježbu možete izvoditi u sjedećem ili ležećem položaju. Što više možete, približite gornji i donji kapak, osjećajući pri tome kako podižete mišiće obraza prema očima, tako da vam oči poprime oblik dviju ravnih crta. Ponovite 10 puta.  Vrlo je dobra vježba za uklanjanje podočnjaka. 2. Brojeći do 5, poluotvorena usta širite u jak osmijeh, kao da kutove usana želite približiti ušima, a istodobno obraze gurajte prema gore tako da vam se oči stisnu u dvije tanke crte. Kad osjetite najveću napetost, zadržite je dok nabrojite do 5. Opustite se. Ponovite 10 puta. Ova vježba ublažava podočnjake. 3. Jedan kažiprst zaoblite iznad obrve, a drugi ispružen položite ispod oka, na završetku jagodične kosti. Brojeći do 6, stišćite donji i gornji kapak, dok drugo oko držite otvoreno. Pritisak zadržite brojeći do 6. Opuštajte i otvarajte oko brojeći do 6. Ponovite 10 puta jednim pa drugim okom. Vježba jača gornje kapke. 4. Pogled usmjerite prema tlu. Jagodice oba kažiprsta naslonite na sredinu kapaka. Podižite kapke istodobno prstima dajući otpor kapcima. Vježbu izvodite podignute glave.Ponovite 10-15 puta. Vježba za podizanje gornjih kapaka. 5. Jagodicama kažiprsta i palca obiju ruku istodobno uhvatite korijen obrve. Čvrsto pritišćite brojeći do tri. Pomičite prste za nekoliko milimetara prema vanjskom dijelu obrva i svaku točku stisnite brojeći do tri. Vježbu ponovite 4-5 puta. Vježba je idealna za podizanje kapaka. 6. Savinute kažiprste stavite ispod obrva. Polako zatvarajte oči dok ih ne stisnete najviše što možete brojeći do 6. Zadržite pritisak i otvarajte oči brojeći do 6. Vježbu izvodite podignute glave. Ponovite 5-6 puta.  Odlična vježba za jačanje gornjih kapaka. Kao kvalitetnu pripremu za vježbanje snimite dvije fotografije svoga lica, jednu sprijeda i jednu iz profila, kako biste najbolje uočili koje vježbe su vam najpotrebnije. Na fotografjama budite ozbiljni. Nakon dva do tri tjedna uslikajte nove fotografije na jednak način kako biste mogli usporediti napredak i vidjeti koji dio lica morate vježbati više ili manje. Dovoljno kvalitetnog sna nije važno samo za lijepu kožu nego je neophodno za potpuno zdravlje organizma. Tijekom jedne noći potrebno je proći 4-5 ciklusa spavanja, za što je potrebno 7 sati sna. U protivnom će tijelo biti umorno, koža siva i beživotna, a imunitet slab. Prije spavanja zaboravite na sve probleme toga dana te se zabavite nečim opuštajućim poput čitanja. Antioksidansi sprečavaju širenje slobodnih radikala, koji stvaraju upalne procese u našem organizmu, a time naša zdrava stanica ima dulju funkciju, bolje prima kisik i hranu te se bolje regenerira, objašnjava mr. ph. Seka Zebić. Ljudski organizam sadrži 70 posto vode, ali faktori poput stresa ga dehidriraju.  - Ako između stanica nemamo dovoljnu količinu vode, koja ima funkciju čišćenja organizma od štetnih tvari, dolazi do njihova gomilanja, što vodi problemima s cirkulacijom i debljinom te do razvoja bolesti - upozorava mr. Zebić. Prema jednoj francuskoj uzrečici, sreća briše bore, kaže Seka Zebić. Smijeh, uz to što pozitivno djeluje na vaše tijelo, podražava velik broj mišića. Osim 15-20 mišića lica, smijeh pokreće mišiće vrata, prsnoga koša i dijafragmu, potiče duboko disanje, a time i bolju izmjenu tvari u organizmu.  