Prostata bar. Kafić na samoborskom trgu. Istina, na ulazu piše drugo ime, nevezano za žlijezdu... Otvaram vrata, a društvo muškaraca u 60-im godinama gleda me u čudu. Jedan kaže: – Otkud ti? Mladića nismo dugo vidjeli da je prešao prag kafića. Mi smo u godinama, uvijek netko juri na WC, pa smo ga u šali prozvali Prostata barom – kaže čovjek sa šanka i maše konobarici: – Mirjana, daj još jedan škropec. Za istim tim šankom stajala su naciji poznata lica. Tin Ujević, August Šenoa, Antun Gustav Matoš, Stanko Vraz... Čuvamo se za 70. rođendan – Tu su oni, na šanku, tražili inspiraciju za savršena djela. Svako savršenstvo treba imati i manu, zar ne? – vele filozofski. – Ipak, ne može se reći da je, recimo, Ujević imao problema s alkoholom. Ne, taj bi sve popio... – smiju se Samoborci. Kad se vrata lokala zatvore, sve se okreće na šalu. Reda se vic za vicom... Smiju se u u kafiću pravog imena Caffe Tin. Ne po lijeku Caffetin koji liječi glavobolju, već zato što je tu kavu pio – Ujević. – Kavu? Ha-ha – smiju se domaći, koji su većinom rođeni kada je on tu stolovao. Za stolom u kutu kavu je sad pio vjerojatno najšaljiviji među društvom, samoborski Princ Fašnik. – Nedavno se razvila rasprava kako seks postaje bolji tek nakon što proslaviš 70. rođendan. Uvjeravaju nas mlađe ovi stariji dečki i mi im vjerujemo. Redom smo odlučili da ćemo se čuvati – kaže Darko Kupres (51), Princ Fašnik samoborskog karnevala i poentira: – Proglasili smo celibat do 70. rođendana! Ionako kažu da je sve prije ‘prčkanje’. Ha-ha. U ovom se kafiću uvijek brine tuđa briga. A ako u gradu i postoji tajna, tu se ona dozna prva! Uostalom, tu je mozak svih kompjutora, Silicijska dolina je luk i voda za nas – govori Kupres, a u društvu kreću vicevi. – Da možeš birati najbolju ženu na svijetu ili najbolji automobil, što bi uzeo? Benzin ili dizel? Šali se društvo i na svoj račun. Čak i kad su teme vrlo teške. – Dva puta sam umro. Bio sam dva puta gotov. Bio sam i na ovom i na onom svijetu. Prošao sam razgovor s Indijancima i kaubojima, razgovarao s djedom i bakom, bio u paralelnom svijetu. Imao sam teške operacije, davali su mi minimalne šanse, a čuo sam jednom, u šok-sobi, kako medicinska sestra zove suprugu i kaže joj: “Dođite što prije pozdraviti se s njime, pitanje je sata...” A gle mene, sjedim tu s tobom i pričam! – govori Kupres pa poentira: – Očito Bog ne želi zločeste poput mene. Meni je posao, kao Princu, biti satiričan, rugati se i smijati. Eto, mi se rugamo životu, a život se ruga nama. Konobarica Martina preuzima smjenu, a on maše rukom i pokazuje prema vratima. – Idemo napraviti krug! Korejci: A gdje je Tito? Izlazimo na trg, nedaleko je bridž-klub u kojem je svojedobno slavni Egipćanin Omar Sharif pobjeđivao Samoborce, a priča ostaje kod filmskih glumaca. – Richard Gere bio je tu nedavno, i u slavnom restoranu “K Gabreku” jeo sarmu. Nije mogao stati, a kad je zamolio recept kako bi sarmu mogao raditi i u Americi, rekli su mu: “Ne može. Ovakvu sarmu možeš jesti samo tu!” I nije dobio recept. Bili su tu Chuck Norris, Jackie Chan, Marlon Brando... Uostalom, i u “Tko pjeva zlo ne misli” upravo je na Anindolu počeo ljubavni triangl Ernesta Fulira i bračnog para Šafranek. Stotinu godina dolazilo se Samoborčekom u grad, pa dalje na planinarenje u Samoborsko gorje ili Žumberak. Vagoni Samoborčeka, originalni, i dalje su tu. – Lokomotiva se nikad nije koristila, ona je bila rezervna, a stara je radila punom parom. Vraćamo se na Fašnik, turističku atrakciju koja je proslavila grad. – Dogodine radimo 191. Fašnik, najstariji smo karneval u Europi, a prvi je organizirao Josip Kompare. Slovenac... – kaže Princ te govori kako je Samobor zapravo ‘mala Venecija’ jer u kilometar imaju 13 mostova na rijeci Gradni. – Česti su nam gosti Korejci, Japanci i Kinezi. I pitaju nas: “Gdje je tu Tito?” Mi ih u čudu šaljemo prema Kumrovcu, ali oni inzistiraju da je “Tito u Samoboru”. Traže mjesto u Anindolu gdje je osnovan KPH. Šećemo se prema slastičarnici u gradu “U prolazu”. A Princ s vrata viče zaposlenima: – Je l’ ostala koja kremšnita? Ili ste sve pojeli? Smiju se u kafiću, dobri je duh grada, pa pitaju: – Dobro, pa kad ćeš se uozbiljiti? – Nikad! Prošlo je to vrijeme... >>Tesla je obožavao tudum, a ako nađu vinograd – postat će nacionalni park PLUS HRANA – Pitate li Samoborce, tvrdit će da su grad bez mane! Odnosno da su one koje i postoje dobro sakrivene. Sadržaja za turiste ima, grad je prepun vikendom, kad je lijepo vrijeme ovdje je teško pronaći mjesto. Najvažnije – fenomenalno se jede. Za jednodnevni izlet idealna destinacija. MINUS ŠMIDHEN – Kultno kupalište nekad je bilo prepuno, znale su na njemu biti tisuće kupača. U usporedbi s Čatežom imao je prednost. Danas je zbog neriješenih odnosa taj samoborski dragulj i dalje derutan. Nažalost, pitanje je kad će se obnoviti. A on bi doveo još više turista u grad. Urednost, izgled mjesta, čistoća, okoliš - 10 Kvaliteta i raznolikost smještaja - 7 Kvaliteta ugostiteljske ponude - 10 Gostoljubivost i susretljivost domaćina - 9 Večernja zabava i  provod - 7 Kulturni i rekreativni sadržaji - 9 Opskrbljenost  i šoping- ponuda - 8 Turistička ponuda tijekom cijele godine - 8 Inovativnost, originalnost i autohtonost - 10 Opći  dojam - 9 Ukupna ocjena - 87 Fina papica, bermet, muštarda, kremšnite pa – na klizanje  Gostionice  Grad je poznat po finoj “papici”, kako to ovdje vole reći. Odabira je niz, a cijene, uspoređujući s onima na Jadranu, nisu previsoke. Posebna je preporuka probati bermet, muštardu i kremšnite.  Muzeji i galerije Muzej Marton bio je, kad se otvarao, prvi privatni muzej u Hrvatskoj. Poznat je po zbirci porculana, ali tu su umjetnine od stakla, srebra, namještaj, slike iz 18. i 19. stoljeća... U gradu je i Samoborski muzej i Galerija Prica. Bivša vojarna Taborec  Preuređuje se prostor bivše kantine u Centar za mlade, a poznata je po vanjskom klizalištu pa u grad možete i na klizanje. Vojarne će se sjetiti vezisti koji su ovdje služili vojni rok. U njoj djeluju i autoškole... Idealno mjesto za planinare i bicikliste  Samoborsko gorje i Žumberak isprepleteni su planinarskim stazama, a idealno su mjesto i za bicikliste. Bilo kao krajnja destinacija za rekreativce koji idu na dva kotača pojesti kremšnitu iz Zagreba ili početna za one naprednije koji iz centra tek kreću u avanturu ... VARAŽDIN - 88 SAMOBOR - 87 ČAKOVEC - 73 BJELOVAR BUJE ĐAKOVO FUŽINE GOSPIĆ ILOK IMOTSKI KARLOVAC KNIN KOPRIVNICA KRAPINA LUDBREG NAŠICE OGULIN OSIJEK OTOČAC OZALJ PLITV. JEZERA POŽEGA RAVNA GORA SINJ SISAK SL. BROD SLUNJ VELIKA GORICA VUKOVAR ZABOK   