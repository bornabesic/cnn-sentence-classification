Foto: REX, Getty  PROŠLO je 17 godina od njezine legendarne pojave na crvenom tepihu u zelenoj Versace haljini s dubokim dekolteom.  No, nemojte sada brojati koliko ste tada imali godina, kako se ne biste rastužili, jer ipak je petak i pred nama je produženi vikend. Umjesto toga, prisjetite se s nama kako je Jennifer Lopez izgledala te davne 2000. godine na dodjeli Grammyja.    17 godina kasnije, latino diva s 47 godina, izgleda bolje nego ikad, a još uvijek bez problema nosi takve sexy haljine, koje malo toga prepuštaju mašti.    Sinoć se tako glumica i pjevačica pojavila na dodjeli Billboard Latin Music nagrada na Floridi, u dvije duge i prozirne haljine, s dubokim prorezima i dekolteima te bez donjeg rublja. Jedna je haljina bila crna, a druga zlatno-srebrna, a na obje je diva iskombinirala ubojito visoke sandale te clutch torbice.    Make-up je ponovno bio besprijekoran, u njezinim tipičnim tonovima, dok je kosu svezala u niski konjski rep, koji je ovog proljeća jedna od hit frizura.    S njom se na crvenom tepihu nije pojavio njezin dečko, igrač bejzbola Alex Rodriguez, no za takve stvari itekako ima vremena, jer je par zajedno tek od početka ožujka. Kako je sama nedavno priznala komičarki Ellen DeGeneres, ona je njemu prišla prva, u restoranu, a ubrzo nakon susreta, markantni Alex ju je pozvao na večeru.     Čini se kako joj zaljubljenost itekako godi, jer ovako izgledati s 47 godina... Gdje da potpišemo?