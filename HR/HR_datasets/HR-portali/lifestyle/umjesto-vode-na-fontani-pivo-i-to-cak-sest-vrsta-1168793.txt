U slovenskom mjestu Žalec lani su kao posebnu turističku atrakaciju otvorili općinsku Fontanu piva, na kojoj posjetitelji sa slavina iz kojih umjesto vode teče pivo, mogu za 8 eura šest puta natočiti različite vrste piva, a od ove godine nude i pivo koje je proizvođač nazvao Balkan. Unatoč nešto hladnijem vremenu zadnjih dana, sezona piva u Žalcu opet je otvorena, a iz jedne od pet pipa sada se može natočiti i pivo "Balkan", čime se, kako navode mediji, prilagođavaju trendovima i željama nekih posjetitelja. Svijetlo lager pivo tog imena, koje je proizvedeno od slovenskog hmelja "po njemačkim i balkanskim recepturama", napoji dušu i srce, a na poseban način povezuje sve balkanske narode, kazao je za list "Večer" neimenovni proizvođač. Time se zapravo prisjetio ili aludirao na davni reklamni oglas "Radenska nas spaja", s kojim je svoje mineralne vode na bivšem jugoslavenskom tržištu svojedobno promicala punionica iz Rogaške Slatine, Radenska "s tri srca", koju je lani kupila češka kompanija Kofola. Pivopije su u Žalcu do sada kupile više od 12000 žetona za pristup pivskoj česmi i osnovnu degustaciju, a kriglu koju dobiju uz osnovnu ulaznicu zadržavaju za uspomenu besplatno. Slovenija je ponosna na svoju dugu pivovarsku tradiciju, a osobiti na hmelj koji se uzgaja na plantažama uz Savinju, slovenski pritok Save, pa je nedavno započela i razgovore s Austrijom o zajedničkoj europskoj zaštiti štajerskog hmelja.  On će se smjeti uzgajati i proizvoditi samo u slovenskoj pokrajini Štajerskoj, čiji je centar Maribor, te u austrijskoj sjevernoj štajerskoj pokrajini Steyr. 