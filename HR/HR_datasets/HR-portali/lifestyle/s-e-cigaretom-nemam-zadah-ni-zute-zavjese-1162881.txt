Ni stravične slike koje zauzimaju 65% kutija cigareta sa zdravstvenim upozorenjima kako “pušenje ubija”, a koje će od 20. svibnja postati obvezna literatura baš na svakom “paketiću”, nisu toliko podijelile javnost, koliko prijedlog zakona o ograničavanju uporabe duhanskih i srodnih proizvoda, koji bi se iz Ministarstva zdravstva, nakon sitnijih izmjena, već danas ponovno mogao naći na Vladi. Od šokantnih fotografija brojni pušači su se već “obranili” plastičnim ili kartonskim tabakerama, s kojima su neki razvili i dobar biznis. ‘Akt’ pušenja je problem Prerano je reći je li ijedna slika dosad nekoga odvratila od pušenja, dok se e-cigarete i dalje nalaze na vjetrometini. Pomoćnica ministra zdravstva Vera Katalinić Janković ovih je dana izjavila kako je ministarstvu u izradi zakona ideja vodilja bila zaštita zdravlja građana te da se ne stvaraju novi pušači. Cilj je, ustvrdila je, “spriječiti akt pušenja ne ulazeći u to jesu li e-cigarete štetne”. No je li to dovoljan razlog da ih se izjednači s konvencionalnim, zabranjuje njihovo izlaganje, internetska prodaja, dok ih u Britaniji smatraju i “lijekom protiv pušenja” jer su, tvrdi se, i 95% manje štetne od duhana, a u jednom od istraživanja neovisnih stručnjaka nedavno objavljenom u vodećem medicinskom časopisu Annals of Internal Medicine ističe se kako je i kod pušača koji s konvencionalnih prijeđu na e-cigarete zabilježen pad kancerogenih sastojaka u organizmu koji je jednak učinku nikotinskih flastera. – Vjerujem znanstvenicima, ali ja sam sebi najbolje istraživanje – kaže Zagrepčanka Gabrijela Kralj, članica Udruge korisnika osobnih isparivača CrOhm, koja je nakon 15-godina “staža” pušenja duhanskih proizvoda prešla na isparivače koji rade na principu vode i voćnih esencija, tzv. e-cigarete. Tvrdi kako ni u jednom dijelu ne sadrže duhan, već jedino nikotin, kojega si svatko tko se na taj način odvikava od pušenja postupno može i smanjiti. Četiri godine poslije, u njezinoj e-cigareti tek je voćna para s okusom limete. Više je ne muči pušački kašalj, ružan zadah, zadimljen prostor i žute zavjese u kući, niti se smatra pušačicom, objašnjava. Dapače, i njoj danas smeta duhanski dim, a novi bi je zakon ponovno “potjerao” u “pušačke” kafiće. S druge strane, i s “parilicom” treba biti diskretan jer je puno onih koji je doživljavaju kao “običnu” cigaretu. Čeka se Sabor – Unatoč dvije nacionalne kampanje protiv pušenja, u Hrvatskoj nije bilo velikog napretka – kazao je ovih dana Ognjen Brborović, predavač javnog zdravstva na zagrebačkom Medicinskom fakultetu, ističući kako bi bilo krivo, bez čvrstih argumenata, unaprijed zabranjivati e-cigaretu koja dokazano ima velik pozitivan doprinos u odvikavanju od pušenja. Čeka se “pravorijek” Sabora. >> U industriji kanabisa uskoro će se vrtjeti milijarde dolara >> Ovo su znakovi da vam prijeti osteoporoza, spriječite je na vrijeme