Britanska modna marka Marks & Spencer nakon osam godina na domaćem tržištu povlači se iz Hrvatske. Svih pet trgovina zatvorit će se u siječnju 2016., a glavni je razlog komercijalna neisplativost, piše Lider Ovaj britanski brend u Hrvatskoj već pet godina zaredom posluje s gubitkom. Samo je prošle godine, prema podacima Poslovne Hrvatske, Marks & Spencer zabilježio prihod od 30,5 milijuna kuna, a istodobno je generiran gubitak od 6,5 milijuna kuna. Najveći je gubitak iskazan 2012. od 10,6 milijuna kuna. Lider neslužbeno doznaje da će svih 35 djelatnika s prvim danom iduće godine ostati bez posla, no nekoliko ih je ipak dobilo mogućnost nastaviti raditi u franšizama u drugim zemljama, poput Rumunjske, pa čak i Velike Britanije. U Hrvatskoj je brend prisutan u zagrebačkom Avenue Mallu, Arena Centru, West Gateu i Kaptol Centru te u riječkom Tower Centru. Marks&Spencer je u Hrvatsku došao 2007., i to zahvaljujući grčkom zastupniku tvrtki Marinopoulus. Ta je tvrtka u Hrvatsku, osim britanske odjevne marke, dovela američku modnu marku Gap te francuski kozmetički lanac Sephoru, a obje su franšize kod nas već zatvorile svoja vrata.