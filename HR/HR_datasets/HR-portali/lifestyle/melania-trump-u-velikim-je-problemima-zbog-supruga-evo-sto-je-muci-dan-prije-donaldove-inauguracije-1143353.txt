Ona je visoka, vitka i nekadašnji je model, no činjenica da postaje prva dama Amerike Melaniju Trump suočava s novom vrstom modne dileme, osobito nakon što su brojni svjetski poznati dizajneri javno izjavili da je ne žele odijevati zbog politike njezina supruga.  Pozirala je gola za časopis GQ, bila je model u Parizu i krasila naslovnicu Voguea, no čini se da je pred njom, uoči inauguracijskog bala u petak navečer, najveća životna modna dilema. Od ružičaste svilene haljine Mammie Eisenhower do bijele haljine koju je po mjeri za Michelle Obamu i inauguracijski bal 2009. dizajnirao i izradio američki dizajner Jason Wu, svečane haljine što su ih na inauguracijama nosile američke prve dame izložene su u Nacionalnom muzeju američke povijesti Smithsonian u Washingtonu. Melaniju ne čeka jednostavan posao. Ne samo da je jedina prva dama koja stiže iz svijeta mode, već nasljeđuje jednu od najelegantnijih i najomiljenijih američkih prvih dama u američkoj povijesti.  Michelle Obama modni je svijet zavela nepogrešivim stilom miješanja high-street mode i visoke mode, povjeravajući odijevanje mladim dizajnerima i onima iz redova manjina, izgledajući pritom istodobno nenapadno elegantno i skladno. Poticala je rad malo poznatih mladih crnačkih dizajnera Duro Olowua i Tracy Reese.  Još se ne zna za kakvu će se haljinu i za kojega modnog dizajnera odlučiti Melania Trump. New York Timesu je 2000. godine otkrila da bi bila veoma tradicionalna u svojim modnim odabirima kada bi jednog dana njezin suprug postao predsjednik SAD-a, a kao stilske uzore navela je Betty Ford i Jacqueline Kennedy, poznatu po bezvremenskoj eleganciji i podjednakoj sklonosti francuskim i američkim modnim kreatorima.  Do 8. studenoga sve su se rasprave o modi i američkim predsjedničkim izborima 'vrtjele' oko predsjedničke kandidatkinje Hillary Clinton, favoritkinje u ispitivanju javnog mišljenja, ali i po mišljenju zaposlenika modne industrije. Melania Trump nije se spominjala među dizajnerskim imenima, a nikoga nije ni zanimala.  Otegotnu okolnost u njezinu slučaju predstavlja njezin suprug i budući američki predsjednik Donald Trump, zbog čije je uvredljive retorike i kampanje koja je izazvala podjele među Amerikancima rijetko koji svjetski dizajner želi odjenuti za inauguracijski bal i za prisegu. Odbili su je Sophie Theallet, Marc Jacobs, Derek Lam, Christian Siriano Prva ju je odbila američka dizajnerica francuskog porijekla Sophie Theallet. Polovicom studenoga kazala je kako ne kani odijevati Melaniju Trump zbog "rasističke, seksističke i ksenofobične retorike koju je u kampanji koristio njezin suprug".  Slijedili su je ostali: Marc Jacobs, Derek Lam, Phillip Lim i Christian Siriano.  "Osobno bih više volio energiju uložiti tako da pomognem svima onima koji će postati Trumpove žrtve, kao i njegovim pristašama", kazao je Jacobs za Women's Wear Daily.  No neki od američkih top dizajnera, poput Caroline Herrere, Diane von Furstenberg i Tommyja Hilfigera kazali su kako bi im bila čast odijevati novu američku prvu damu.  Hilfiger, čiji se ured nalazi u Trumpovu tornju, za Women's Wear Daily izjavio je kako bi svi trebali biti ponosni kad bi im se ukazala mogućnost da odijevaju Melaniju Trump i Trumpovu kćer Ivanku.  No čini se da je takva rasprava potpuno irelevantna. Naime, poznato je da Melania često kupuje online, što znači da bez ičijeg posebnog dopuštenja može kupiti bilo koji odjevni predmet visoke mode s potpisom bilo kojeg dizajnera.  Kad su Stefana Gabbanu obavijestili da je Melania u novogodišnjoj noći odjenula crnu haljinu branda Dolce&Gabbana, ponosno je fotografiju stavio na svoj Instagram, ispod nje napisavši "hvala". Diane von Furstenberg smatra da je "uloga dizajnera i modne industrije promicati ljepotu, otvorenost i različitosti". "Melania zaslužuje poštovanje kakvo su imale sve ostale prve dame", kazala je poznata modna dizajnerica, ali i predsjednica utjecajnog američkog Odbora modnih dizajnera CFDA.  Kakav je Melanijin modni stil? Melania Trump rijetko se pojavljivala uz supruga tijekom kampanje i nakon izbora, no čini se da najviše voli uglađen i raskošan stil dobrostojeće Njujorčanke i odjeću koja laska njezinoj manekenskoj figuri. Dakle, pomno njegovan stil, ali bez posebnoga vlastitog pečata. Kupuje vrlo skupu odjeću, najčešće europskih dizajnera, što nije neobično za ženu rođenu u europskoj zemlji.  Na njoj su najčešće odjevni komadi s potpisom modne kuće Gucci, Balmain i Dolce&Gabbana, no u kolekciji ima i neke haljine srpske modne dizajnerice Roksande Ilinčić te britanske dizajnerice novozelandskog porijekla Emilije Wickstead. I njezin suprug sklon je europskoj modi i najradije nosi talijanska odijela marke Brioni.  Čini se da se Melania ne opterećuje dizajnerskim imenima i da joj je na prvome mjestu estetika, smatra autorica bloga The Style of Politics, Christina Logothetis.  Unatoč tome, u izbornoj je noći zasjala u bijelome svilenom kombinezonu ''domaćeg'' dizajnera Ralpha Laurena, čije je odjevne predmete rado birala i Hillary Clinton.  Melania je već pod pritiskom javnosti koja od nje očekuje da odustane od europskih dizajnera i koja joj poručuje, ako se ne može odreći svojih europskih odjevnih komada, da pokuša pomiješati stilove, odnosno skuplju i jeftiniju odjeću kako bi izgledala pristupačnije običnome američkom građaninu.  "Supruga novoizabranog američkog predsjednika trebala bi poduprijeti američku modnu industriju i dizajnere, poput svojih prethodnica", odlučna je cijenjena američka dizajnerica Vera Wang.  No Melania na svojoj strani ima moćnu zagovornicu – dugogodišnju prijateljicu i nekadašnju direktoricu Voguea Stephanie Winston Wolkoff koja će organizirati inauguracijsku svečanost.  "Ne podcjenjujte Melaniju samo zato što je tiha i rezervirana", rekla je Wolkoff prije održavanja izbora za mondeni časopis DuJour. "Uvijek je govorila da će, kad i ako za to dođe vrijeme, znati kako treba postupiti." >>Melaniji Trump stiže neobična pošiljka iz Rusije >>Melania Trump napala Slovence: Ne smijete to više raditi 