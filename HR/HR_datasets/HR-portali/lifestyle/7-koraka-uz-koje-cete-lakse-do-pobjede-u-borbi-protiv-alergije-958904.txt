Alergija je pretjerana reakcija imunološkog sustava organizma na inače neškodljive tvari – alergene. Alergen može biti bilo koja tvar - kućna prašina, peludi cvijeća, drveća i trava, sastojci lijekova, eteričnih ulja ili hrane. Simptomi alergije vanjske su manifestacije borbe imunološkog sustava s uzročnikom alergije, te su često jako neugodni i otežavaju život. Preventiva alergija Alergija je postala prava pošast modernog doba. Onima koji imaju sreću da nisu upoznali alergijske pratioce poput rinitisa, hunjavice, peckanja očiju, svrbeža, osipa ili natečenih sluznica nabrojani simptomi mogu se činiti bezazleni. No, svi mi koji smo iskusili tjedne, pa i mjesece borbe s alergijama, znamo koliko je teško svakodnevno živjeti s paketićem maramica u ruci. Često alergije ne možemo sasvim pobijediti, ali zato simptome možemo znatno ublažiti. I to bez korištenja štetnih preparata koji mijenjaju raspoloženje, izazivaju pospanost ili čak ovisnost. Ponekad biste dali sve da se riješite neugodnih alergijskih simptoma koji čine život nepodnošljivim. Dobra je vijest da postoje jednostavni trikovi koji su pomogli mnogima i koje ćemo vam vrlo rado otkriti. Ovi jednostavni savjeti neće čudesno ukloniti simptome alergije preko noći, ali ako ih budete slijedili, znatno će poboljšati kvalitetu vašeg života. Kako smanjiti izloženost alergenima Smanjen kontakt s alergenima i održavanje higijene sluznica često je veća pomoć od najsnažnijih antihistaminika. Izloženost alergenima najlakše je smanjiti malim izmjenama životnog stila koje brzo postaju navikom, a zauzvrat donose olakšanje. Ponekad su najjednostavnija rješenja i najučinkovitija, zar ne? 1. Često presvlačenje Tijekom boravka na otvorenom naša odjeća na sebe prihvaća velike količine alergena. Često mijenjanje posteljine te presvlačenje odjeće nakon svakog izlaska smanjit će količinu alergena s kojima dolazimo u kontakt, a time i alergijske reakcije organizma. 2. Večernje tuširanje Osim odjeće, alergeni prekrivaju i površinu kože koja nije prekrivena odjećom. Odmah pri povratku izvana, umijte se i operite ruke, a navečer se obavezno otuširajte i operite kosu. Spavanje će biti puno ugodnije ako “ne ponesete” alergene sa sobom u krevet. 3. Čišćenje kuće Čak i ako niste alergični na kućnu prašinu, već pelud trava ili drveća, vrlo je vjerojatno da ćete u razdoblju alergija biti iznimno osjetljivi i na prašinu. Naime, veće količine udahnute prašine dodatno će iziritirati već otečenu sluznicu i pokrenuti snažnu alergijsku reakciju. Kako biste to izbjegnuli, prepustite partneru ili nekom od ukućana preuzme brigu o poslovima čišćenja doma. 4. Ograničenje izlazaka Izbjegavajte izlaske na mjesta s visokim koncentracijama alergena poput livada i parkova. Također, ujutro su koncentracije alergena najviše pa nastojte kad je to moguće, izlaziti što kasnije. 5. Briga o prehrani U prehranu uključite namirnice koje pomažu organizmu u borbi protiv alergija. Probiotici, agrumi, lisnato povrće i češnjak samo su neke od namirnica koje povoljno utječu na smanjenje alergijskih reakcija. Isto tako nastojte izbjegavati industrijski prerađenu hranu i fast food. Osim što pogoršava simptome alergije, nezdrava hrana loše utječe i na sve ostale procese u organizmu. 6. Zračenje prostora Prostor u kojem najčešće boravite zračite navečer, kada su koncentracije alergena najniže. Klima uređaj je također dobar način da profiltrirate zrak i riješite se alergena. Većina alergena ostat će u filterima klime, ali vodite računa da ih redovito mijenjate. 7. Održavanje higijene nosne sluznice i prohodnosti dišnih puteva Ako ste poduzeli sve mjere da smanjite kontakt s uzročnikom alergija na minimum, organizmu pomognite održavanjem zdravih sluznica i bolje prohodnosti dišnog sustava uz pomoć preparata koji će olakšati neugodne simptome i život s alergijom učiniti lakšim i ugodnijim. Više na Sophia.hr >>Alergijska astma – ne može se izliječiti, ali se s njom može kvalitetno živjeti >>Na mukama zbog peludi: 5 najčešćih zabluda o alergijama 