U MODERNOM svijetu „alternativne činjenice“ doživljavaju pravi procvat. Čini se da je laganje postalo umijeće koje se cijeni više od bilo kojeg drugog. No, nije svima u krvi iskrivljavanje stvarnosti, i ako želite živjeti kvalitetnim životom vjerojatnije je da ćete se okrenuti iskrenosti. Postoje brojni savjeti na internetu kako prepoznati lažljivca, ali mi ćemo vam preporučiti tri najbolje knjige kojima ćete lako doći do istine. Prva će vam pokazati da je nužno, prije svega, prepoznati neistine u sebi. Druge dvije odnose se na popularni govor tijela. I na kraju, dva iznenađenja koja nemaju veze s knjigama, ali su vrhunski detektori laži. 1. Radikalna iskrenost – Brad Blanton Brad Blanton je cijelu svoju terapeutsku praksu utemeljio na otkrivanju istine. Kao što kaže naslov knjige, radi se o prilično radikalnom pristupu. Blanton nas informira da, krenemo li putem istinitosti, nisu prihvatljive ni male, tzv. „bijele laži“, a ni prešućivanje. Knjiga je vrlo intenzivna i šokantna, ali jedino oštriji rezovi mogu skinuti brojne slojeve manipulacije da bi se došlo do čiste jezgre. Zapitajte se: „Kako mogu prepoznati laži u drugima, ako ih ne vidim u sebi?“. Odgovor na to pitanje bit će i mjerilo uspjeha u vašem prepoznavanju lažljivaca oko sebe.   2. Što nam tijelo govori – Joe Navarro Joe Navarro, bivši agent FBI-a za protuobavještajnu djelatnost i priznati stručnjak za neverbalno ponašanje, objašnjava kako brzo protumačiti ponašanje ljudi: kako tumačiti osjećaje i ponašanja ili izbjeći prikrivene zamke i prepoznati neiskreno ponašanje. Također ćete naučiti kako govor vašeg tijela može utjecati na mišljenje vašeg šefa, članova obitelji, prijatelja i stranaca. Vrijedno je poslušati čovjeka čiji je posao bio osiguranje milijuna ljudi.  3. Ljubavni govor tijela – Allan i Barbara Paese U ovoj se knjizi nalazi sve što trebate znati o ljubavnom govoru tijela od autora, u više milijuna primjeraka prodane, Velike škole govora tijela. Bračni par Paese neprikosnoveni su stručnjaci u „čitanju“ ljudi, a ovdje se okreću ljubavnoj tematici. Pomoći će vam u razumijevanju igre udvaranja, umijeću koketiranja te Speed datingu. A tu su i prvi izlasci, tulumi, upoznavanje putem interneta i ostali samoubilački pohodi.  4. Kućanice – serija, sve sezone Podsjeća li vas nečije ponašanje na bilo kojeg protagonista serije, znajte da sigurno puno laže.  5. Hrvatski sabor – serija, sve sezone Podsjeća li vas nečije ponašanje na bilo kojeg protagonista serije, znajte da sigurno puno laže.