Splitska modna dizajnerica Monika Sablić radi punom parom. Nakon što je svoju zadnju kolekciju predstavila na zagrebačkom Fashion Weeku u svibnju te nakon toga za istu snimila kampanju sa svojom dugogodišnjom prijateljicom i kumom Annom Sedokovom, sada je snimila kampanju kao najavu za svoju novu kolekciju koju će prikazati na Smart Fashion Weeku u studenom. Nakon Anne Sedokove koja je prošle sezone zbog Monike i snimanja njezine kampanje doletjela iz Kijeva, ove sezone zaštitno lice Monike Sablić je Andreja Ćupor. No da i ova kampanja bude u međunarodnom duhu, pobrinuo se fotograf Jadran Lazić koji je Monikin dugogodišnji prijatelj i koji doletio posebno iz Los Angelesa kako bi snimio ove fotografije. – Na snimanju je bilo sjajno, veliki je gušt raditi s profesionalcima kao što su Monika i Andreja, svi su bili vrlo kooperativni, cijela je ekipa bila odlična, moram pohvaliti i Petru Nižetić koja mi je u cijeloj priči bila od velike pomoći. Naravno tu su i djevojke koje su bile zadužene za frizure, make-up i styling te dečki koji su pomagali i koji su svi skupa postigli da ambijent na snimanju bude odličan. Monika je bila savršena u svojoj viziji, njezina kolekcija je sjajna i zato je i rezultat odličan, a ja sam jako zadovoljan. Inače u Hrvatskoj slabo radim, zadnji put sam "kod kuće" radio prije 5 godina kada sam radio kampanju predsjedniku Josipoviću te Primorcu, no Monika mi je stara prijateljica i ovu sam suradnju prihvatio s velikim guštom i nije mi žao. Dapače, prezadovoljan sam. Eto, zadnji sam posao odradio prije nekoliko mjeseci s Jamiejem Foxom, a iza njega je na red došla Monika Sablić. Da je na snimanju bilo sve kako se poželjeti može, potvrdila je i sama Monika: – Sretna sam što sam imala prilike surađivati s vrsnim fotografom svjetskog renomea, našim Splićaninom Jadranom Lazićem. Jadran je naš obiteljski prijatelj, ali zadnjih 20-ak godina živi u Los Angelesu i samo povremeno navrati u Hrvatsku gdje mu je ovo prva modna kampanja koju je radio. Andreja Ćupor koja je zaštitno lice ovosezonske kolekcije mlada je i uspješna samosvjesna poslovna žena koju mogu vidjeti u svojoj odjeći, a s tim prekrasnim plavim očima i gustom sjajnom kosom Andreja se savršeno uklopila u cijelu ideju kampanje. Drago mi je što sam uspjela nagovoriti Andreju na ovo snimanje. Naime, ona se nije vratila u modni svijet i radi u totalno drugom sektoru, trenutno je voditeljica odjela za tržišno komuniciranje u Hrvatskoj pošti, morala sam je nagovarati da snimi kampanju i ovo je odradila prijateljski. – Kolekcija je inspirirana 70-im godinama, poznatom njujorškom diskotekom Studio 54 te pjesmom „Hot stuff“ Donne Summer. Izrađena je od američkog satena i pliša, nezaobilazne svile i čipke. Kao lajtmotiv kroz cijelu kolekciju provlače se sjajne aplikacije. Kolekcija je vrlo nosiva, a namijenjena je samosvjesnim ženama istančanog stila koje se žele uvijek osjećati ugodno, privlačno i zanimljivo. Haljinice, bluzice, suknjice su namijenjene raznim prilikama, za svako doba dana i noći – o novoj kolekciji izjavila je Monika Sablić. Styling za kampanju radila je Petra Nižetić koja je također oduševljena rezultatom snimanja: – Jako mi je drago što sam na ovoj kampanji imala prilike raditi s velikanom kao što je Jadran Lazić. Inače, ova mi se Monikina kolekcija jako sviđa jer je inspirirana sedamdesetim čiji sam fan. Monika je ovom kolekcijom totalno pogodila duh Studija 54 te odaje počast damama kao što su Donna Summers i Bianca Jagger. Petra je dodala kako jedva čeka reviju na Smart Fashion Weeku za koju će raditi i cjelokupan styling. Andreja Ćupor, iako već dugo nije u manekenskim vodama, iza kamere se snašla odlično: – Na snimanju je bilo super, pozitivna i prijateljska atmosfera, jako mi je drago da sam odradila ovu kampanju za Moniku jer je ekipa bila odlična. Što se tiče kolekcije, u njezinim se modelima vidim nevezano za snimanje kampanje i u privatnom životu i već sam naručila neke komade iz kolekcije. Ova uspješna mlada poslovna žena otkrila je i kako je došlo do ove suradnje: – Još davnih dana, dok smo živjele zajedno u Kijevu i dok je Monika maštala o dizajnerskoj karijeri, obećala sam joj da ću, ako ostvari svoje snove, za nju odraditi neku kampanju. Eto, jako mi je drago što je Monika uspjela i izrealizirala svoje snove te živi svoj san, a meni je ostalo da ispunim obećano. Za kraj Monika je dodala i kako jedva čeka Smart Fashion Week Zagreb, jako se veseli nadolazećoj reviji, puna je pozitive i inspiracije te se nada da kako će joj ova revija biti najbolja dosad! Za make-up na snimanju bila je zadužena Ana Grgić, za frizuru Kristina Bebić uz umetke Beauty Art, Velebitska ulica, Split. Video potpisuje Toni Banov, asistent snimanja koje se održalo u hotelu Bellueve je Deni Koraca, a sponzor kampanje je Evi natur – prirodna ručno rađena ulja. >>Najseksi Ukrajinka snimila kampanju za Moniku Sablić >>Završnica Dreft Fashion Weeka ostavila bez daha. Sve su pratile i Severina, Monika Mamić, Lejla Filipović... 