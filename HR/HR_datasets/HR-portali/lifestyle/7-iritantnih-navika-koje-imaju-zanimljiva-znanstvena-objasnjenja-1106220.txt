Neki ljudi imaju navike koje idu na živce svima oko njih, a možda i njima samima. Za neke od tih navika postoje i vrlo dobra objašnjenja. Reader's digest navodi sedam iritantnih navika i zanimljive znanstvene razloge koji stoje iza njih: 1. Stalno čišćenje grla Netko tko stalno pročišćava grlo možda ima probleme s nosom i sinusima, takozvani kronični rinitis, koji uzrokuje povećanu proizvodnju sluzi, a koji se događa kada iritanti upale membranu gornjeg dišnog puta. Često je riječ o raznim alergijama, a može se liječiti antialergijskim lijekovima. Drugi mogući razlog je gastroezofagealna refluksna bolest, kod koje se kiselina iz želuca vraća u jednjak. Dolazi do oticanja grla, a sluz se lijepi za natečeno tkivo te uzrokuje promuklost i kašalj. 2. Poštapalice poput "Kao", "Znaš" Iako u filmovima ovakve poštapalice izgovaraju ne baš najpametniji likovi, istraživanja pokazuju da one nisu znak gluposti, već suprotno. Jedno istraživanje pokazalo je da su ljudi koji koriste takve riječi "za popunjavanje" osjetljiviji te da te poštapalice zapravo pokazuju njihovu želju da pomnije podijele svoje mišljenje s drugima. Poštapalice im mogu dati više vremena da svoje mišljenje oblikuju baš onako kako žele. 3. Pretjerano dijeljenje na Facebooku Nije tajna da neki ljudi na Facebooku dijele previše informacija, ali postoji razlog za to. Istraživanje harvardskih znanstvenika pokazalo je da pričanje o sebi aktivira dijelove mozga povezane s nagradama. 4. Griženje noktiju Istraživanje je pokazalo da iza ovakvih i sličnih navika stoji - perfekcionizam. Znanstvenici kažu da perfekcionistima lakše postane dosadno, a ponašanje kao što je griženje noktiju predstavlja im oblik nagrade u nezadovoljavajućim situacijama. 5. Žaljenje na bolesti Dosadno je slušati žalopojke hipohondra, ali oni možda doista vjeruju da su teško bolesni. To je stanje možda znak onoga što stručnjaci zovu poremećaj anksioznosti od bolesti, zbog kojeg neki pretjerano brinu o teškom oboljenju čak iako nema simptoma, ili su jako slabi. 6. Gromoglasno kihanje Krivac za kihanje koje probija bubnjiće je anatomija. Pojedinci se razlikuju po snazi amdomena i zapremnini pluća, zbog čega neki kišu posebno glasno. Ako želite kihati tiše, kada osjetite da vam dolazi, stavite kažiprst na bazu nosa i lagano gurnite prema gore - to će smanjiti snagu kihanja, a možda ga i potpuno potisnuti. 7. Agresivna vožnja Istraživanje Sveučilišta u Coloradu pokazalo je da su vozači auta punih naljepnica i posebnih tablica skloniji biti divlji u prometu od onih s diskretnijim autima. Znanstvenici kažu da je takvo ponašanje u prometu znak teritorijalizma. Divlji vozač vidi auto kao produžetak samog sebe i teže razlikuje javno od privatnog vlasništva, pa misli da je cesta njegova. >> 8 tajnih znakova da vaš brak ide prema razvodu 