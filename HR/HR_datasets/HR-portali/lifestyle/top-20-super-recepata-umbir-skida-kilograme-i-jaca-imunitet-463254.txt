Đumbir se koristi u ljekovite svrhe i kao začin već 5000 godina. Blisko je povezan s kurkumom i kardamomom, a poznat je diljem svijeta po svojoj sposobnosti za smanjivanje mučnine povraćanja, jutarnjih mučnina te drugih probavnih smetnji u kojima mnogi suvremeni lijekovi ne mogu pomoći.  - Đumbir je poznato sredstvo protiv mučnine pa se u umjerenim količinama preporučuje i trudnicama. Popularan je kao dodatak napicima od limuna i meda te kao takav ima blagotvoran učinak za zdravlje. Također sadrži obilje minerala, zatim vitamin C i vitamine B skupine - objašnjava nutricionistica Karmen Matković Melki. Dodaje da njegova specifična slatkasto ljuta aroma potječe od mješavine bioaktivnih tvari, među kojima je najpoznatiji gingerol. Važno je da je đumbir prilikom upotrebe svjež, a izbjegavajte onaj korijen koji je mekan, ima smežuranu koru ili je pljesniv.  - Đumbir sadrži posebne fitonutrijente, gingerole koji imaju snažna protuupalna svojstva, pospješuju rad probavnog sustava te kao većina začina ima termogenička svojstva koja ubrzavaju rad metabolizma, potiče sagorijevanje masti i gubitak kilograma – pojašnjava nutricionistica dipl. ing. Sanja Ćosić.  Bez obzira na to radite li čaj ili smoothie, imajte na umu da, želite li iskoristiti ljekovitu moć đumbira, morate koristiti barem centimetar njegova korijena te da se ribanjem otpuštaju aktivni sastojci, čak i više nego rezanjem ili sjeckanjem. Ljekovita svojstva ima i žličica đumbira u prahu te 1-2 komada ušećerenog đumbira, kao i šalica čaja.  Kao ljekovito sredstvo, đumbir je dobar kod želučanih tegoba, ali i za detoksikaciju. Čišćenje pluća se preporučuje pušačima, kao i ljudima koje često borave u zadimljenim prostorima iako sami ne puše, alergičnima na prašinu, životinjsku dlaku i onima koji imaju probleme sa sinusima. A osim tehnikama dubokog disanja, možete ih pročistiti upravo uz pomoć čudesnog đumbira. - Čišćenju pluća pomaže čaj ovog svestranog korijena. Pripremite ga tako da narežete svježi korijen đumbira na kriške i dodate u uzavrelu vodu. Kuhajte desetak minuta, a zatim procijedite. Po želji se u čaj dodaju med, limun, cimet, kardamom i klinčić - savjetuje Petra Carmichael, učiteljica joge i studentica ajurvedske medicine. Dodaje da se detoksikacijom pluća čiste od katrana i toksina, smanjuje rizik od pojave infekcije, povećava njihov kapacitet te poboljšava zdravlje respiratornog sustava.  - Čaj od đumbira koristi se i za ublažavanje mučnina, poticanje rada probave, ima protuupalna svojstva, jača imunološki sustav i pomaže u detoksikaciji jetre. Iako ima brojna dobra svojstva, treba biti oprezan s konzumiranjem jer može sniziti razinu šećera u krvi i krvni tlak pa dijabetičari i ljudi koje koriste tablete za snižavanje krvnog tlaka trebaju biti na oprezu - napominje nutricionistica Sanja Ćosić.  1. Detoks napitak od đumbira i limuna Za napitak koji ima svojstva smanjenja apetita, čisti unutarnje organe, potiče pražnjenje crijeva i djeluje ljekovito na cijeli organizam u dvije litre vode na kolutiće narežite jedan mali krastavac i jedan limun. Dodajte žlicu naribanog svježeg đumbira i 5-6 listića mente te ga popijte kroz dan, savjetuje nutricionistica Sanja Ćosić. 2. Ljekovito rješenje protiv mučnine uslijed vožnje Protiv mučnine možete žvakati komadić svježeg ili ušećerenog đumbira ili na maramicu ukapati jednu do dvije kapi eteričnog ulja đumbira te udisati kad se javi mučnina. Kemijski spojevi koji daju njegov pikantan okus smanjuju želučane grčeve, neutraliziraju probavne kiseline i inhibiraju “centar za povraćanje” u mozgu. Liječnici ga preporučuju kod ovog problema jer ne izaziva pospanost kao i ostali lijekovi.  3. Smoothie za vitkost Smoothieju od banane i pola čaše bademova mlijeka dodajte jednu žličicu svježe naribanog đumbira. Đumbir u smoothiejima možete kombinirati s jabukama, narančama, limunima, kruškama, smokvama, datuljama, tropskim voćem, mrkvom i lisnatim povrćem, govori nutricionistkinja Sanja Ćosić. 4. Moćno sredstvo za prehladu Čaj od đumbira ubrzava metabolizam i potiče sagorijevanje masti pa pomaže pri mršavljenju. Daje dulji osjećaj sitosti i smanjuje apetit. Uza sve to, jača imunološki sustav i pomaže u detoksikaciji jetre. Kod prehlade odličan je čaj od đumbira koji se pije dva puta dnevno po jedna šalica od pola žličice naribanog đumbira koji pustite da odstoji nekoliko minuta u vrućoj vodi.  5. Slatko-zeleni supernapitak Osvježavajući smoothie smiksajte od šalice špinata, jedne žličice svježe naribanog đumbira, dvije šalice narezane breskve te dvije šalice meda i 1/4 šalice vode, pa miksajte u blenderu do fine smjese. Napitak možete piti kao međuobrok ili prije treninga želite li potaknuti metabolizam i ubrzati skidanje kilograma 6. ‘Pikantni’ detoks pluća Čišćenju pluća pomaže i čaj od đumbira koji ćete pripraviti tako da narežete svježi korijen đumbira na kriške i dodate u uzavrelu vodu te kuhate pet minuta, a zatim procijedite kroz čistu pamučnu gazu. U čaj prema želji možete dodati med, limun, cimet, kardamom i klinčić.  7. Specijalna pasta s češnjakom Pastu za borbu protiv malignih bolesti pripravite od 120 grama češnjaka, 120 grama đumbira u prahu i žlice maslinova ulja koje pomiješajte mikserom ili sjeckalicom sve dok ne dobijete finu kremastu smjesu. Znanstveno je dokazano da đumbir daje pozitivne rezultate u liječenju raka debelog crijeva i prostate.  8. Želatina pomaže kod bolnoga grla  Uzmite dva limuna i dva korijena đumbira veličine vašeg srednjeg prsta i kažiprsta zajedno te malo meda. Limun i đumbir narežite na kriške pa u staklenku slažite red limuna pa red đumbirova korijena. Lagano ulijevajte med u staklenku pazeći da ispuni sve međuprostore te prekrije đumbir i limun. Čvrsto zatvorite i spremite u hladnjak. S vremenom, smjesa će postati želatinasta i tada je spremna za uporabu. Kad vam zatreba napitak za bolno grlo, uzmite dvije do tri jušne žlice želatine zajedno s komadima đumbira i limuna i stavite u lončić s proključalom vodom. Ostavite tri četiri minute pa pijte procijeđeno. 9. Pivom od đumbira protiv prehlade i gripe  Rješavanje bolova u mišićima, kao i bolova reumatoidnog artritisa riješite pivom od đumbira. Ulijte 450 mililitara filtrirane vodu u lonac i stavite lonac na vatru da uzavre. Nakon što voda počne ključati dodajte 200 grama oguljenog i nasjeckanog đumbira. Smanjite vatru i kuhajte još pet minuta. Zatim ostavite smjesu da stoji 20-tak minuta. Procijedite. Pripremite sirup u zasebnoj zdjeli: otopite 200 grama šećera šećer sa jednom šalicom filtrirane vode i prokuhajte. Pomiješajte pola šalice soka đumbira s 1/3 šalice sirupa i pola šalice mineralne vode. Dodajte malo meda i nekoliko kapi soka od limete. Možete ga ukrasiti s kriškama limuna. Pivo od đumbira može smanjiti simptome prehlade i gripe, te je koristan za poboljšanje cirkulacije krvi i sprečavanje raka. 10. Ukiseljeni đumbir Posipite 120 grama tanko narezanog svježeg đumbira s dvije žličice soli, dobro promješajte i ostavite da odstoji deset minuta. Potom dobro isperite sol. Usipite šalicu rižina octa i 3/4 šalice šećera u zdjelicu, pa lagano zagrijte dok se šećer otopi. Prelijte otopinu preko đumbira i ostavite preko noći. Pohranite u hladnjaku i pojedite tijekom mjesec dana. 11. Protiv gripe i kašlja  Za olakšanje osjećaja težinu u prsima, pomiješajte šest kapi ulja đumbira, pet kapi eteričnog ulja eukaliptusa E. globulusa i tri kapi kapi eteričnog ulja kardamoma s 25 mililitara bilo kojeg bljnog ulja te dugo umasiravajte u prsni koš.  12. Cimet, klinčić i đumbir za vitku liniju Pomiješajte po 30 grama svakog od ovih sastojaka i pijte mješavinu svakog jutra pola sata prije obroka pola male žličice ove mješavine, razmutivši je u 1-2 decilitara vode. Slobodno dodajte i malo meda. Važno je uzeti u obzir da se napitak ne smije koristiti dulje od mjesec dana.  13. Čaj protiv migrene Za čaj je potrebno 2 žličice svježeg đumbira (može i sušenog) i 2,5 dl vode, a pola limuna i žličica meda dodaju se nakon što se napitak malo ohladi. Čim osjetite simptome migrene, počnite piti čaj i to najmanje 4 – 5 puta dnevno. 14. Kupka je spas U hladnim večerima možete uživati u đumbirovoj kupki. Napunite kadu što toplijom vodom, dodajte dvije žlice praha đumbira i žlicu krupne morske soli te promiješajte rukom. 15. Reumatske tegobe  Tri kapi eteričnog ulja lavande, tri kapi eteričnog ulja ružmarina, tri kapi eteričnog ulja borovnice te tri kapi eteričnog ulja đumbira pomiješajte u 25 mililitara kantarionova ulja pa masirajte bolne zglobove.  16. Cirkulacija se pokreće uz obloge s đumbirom  Za trljanje đumbirovim oblozima najprije u loncu zagrijte oko pet litara vode. Naribajte korijen đumbira u pamučnu vrećicu ili gazu, čvrsto je svežite pa stavite u vruću vodu. Pri tom je važno da voda ne vrije i da se đumbir ne kuha kako ne bi izgubio vrijedne sastojke zbog kojih su oblozi ljekoviti. Nakon nekoliko minuta kad voda postane zlatnosmeđa umočite ručnik i dobro ga ocijedite, držeći ga za suhe krajeve. Žustro istrljajte ruke, noge, leđa, vrat i ramena, trbuh i područje dekoltea, ali ne i grudi. 17. Ljekovita inhalacija Ako ne želite piti čaj od đumbira, pokušajte ga inhalirati kako bi pročistili misli i riješili se glavoblja. Skuhajte nekoliko komadića đumbira ili žličicu praha od đumbira i inhalirajte nekoliko minuta, odmah kad počnete osjećati glavobolju.  18. Masirajte u smjeru kazaljke na satu Ako vam je probava usporena i često patite od zatvora đumbir pomaže pokrenuti stvari i izvana. U 25 mililitara bademova ulja ukapajte pet kapi ružmarina, četiri kapi paprene metvice, i četiri kapi đumbira pa masirajte trbuh nježnim kružnim pokretima u smjeru kazaljke na satu.  19. Ušećereni đumbir Đumbir koji ste iskoristili za izradu sirupa ne bacajte već ga možete ušećeriti. Šalicu kuhanog đumbira (može i svježeg) stavite u tri decilitra vode zakuhane s velikom šalicom smeđeg šećera pa miješajte sve dok voda ne ispari nakon čega će se šećer hvatati za komade đumbira. Ovako pripremljeni đumbir, dok je još topli, možete dodatno, prema želji, uvaljati u kristal i smeđi šećer. 20. Sirup od đumbira liječi kašalj i grlobolju  Veliku šalicu oguljenog đumbira, dvije šalice šećera i dvije šalice vode stavite kuhati na laganu vatru. Kuhajte 15-20 minuta i potom ostavite da se sirup dobro ohladi. U ohlađeni sirup dodajte sok limete. Procijedite kroz gazu i ulijte u sterilnu bocu. Ako želite malo gušću konzistenciju sirupa kuhajte ga malo dulje od preporučenog vremena. Razmutite sirup s vodom, a pripravljenom soku možete dodati malo svježe paprene metvice ili matičnjaka.  