Na dane kad predugo “vise” na smartphoneima, za tinejdžere je vjerojatnije da će se ponašati ružnije nego inače, pokazuje istraživanje američkog Sveučilišta Duke. Naime, tinejdžeri pokazuju više problema s ponašanjem i pažnjom nakon duljih aktivnosti poput igranja igara i posjećivanja društvenih mreža, uočili su istraživači. Pokazalo se da tinejdžeri s postojećim problemima s koncentracijom i ponašanjem više gube samokontrolu uz dugotrajno korištenje smartphonea. Stručnjaci vjeruju da je to zbog toga što tehnologija potiče mlade da “prelijeću” između zadataka, što im otežava fokusiranje u stvarnom, sporijem svijetu. Negativni učinci mobilnih telefona, koje tinejdžeri koriste za slanje prosječno 41 poruke dnevno, mogu potom dovesti do ružnog ponašanja, poput laganja i svađanja, kaže Candice Odgers, suautorica studije. Kad primite poruku ili druge nove informacije na mobitelu, mozak dobiva nalet dopamina, hormona koji utječe na raspoloženje. Adolescenti su posebno osjetljivi na nagrade te ih svakodnevna uporaba tehnologije može omesti, objašnjava Odgers. Istraživači su zatražili od 151 tinejdžera u dobi od 11 do 15 godina da ispunjavaju ankete o njihovoj svakodnevnoj uporabi smartphonea. Tinejdžeri za koje se pokazalo da imaju viši rizik od problema u ponašanju koristili su digitalne tehnologije u prosjeku 2,3 sata dnevno, s tim da su više od sat vremena trošili na dopisivanje. Mladi su na dane kad su bili dulje na mobitelima, i kad su prekoračili svoju normalnu količinu uporabe ili prosjek svojih vršnjaka, češće lagali i svađali se, a imali su i više simptoma poremećaja hiperaktivnosti i nedostatka pažnje. Prekomjerno korištenje tehnologije moglo bi biti simptom postojećih problema s pozornošću, ali bi i tehnologija mogla biti izvor distrakcija mladih, kaže Odgers. - Smartphone i ostale moderne tehnologije karakterizira brz protok informacija. Bilo da je riječ o komunikaciji, praćenju vijesti ili igranju igrica. Komunikacijski kanali i igrice pružaju brze povratne informacije, a brzo stižu i nagrade. Stvarni svijet je ipak sporiji, pa djeca i mladi mogu imati teškoća u svakodnevnom funkcioniranju, jer je u stvarnom svijetu potrebno puno više truda i strpljenja u cilju postizanja neke nagrade ili pohvale. Stoga se danas češće primjećuju problemi u pažnji, koncentraciji i učenju kod djece - objašnjava Iva Kantolić, psihologinja iz Poliklinike Leptir. Također, brzo nagrađivanje u vidu uspjeha u videoigrama ili, primjerice, u vidu brzog odgovora u komunikaciji je nešto na što se mozak lako navikne. Nesrazmjer sa stvarnim svijetom može izazvati nestrpljivost i frustraciju, ili pak imati posljedice na mentalno zdravlje djeteta, kaže psihologinja Kantolić. - Danas se od dojenačke dobi djeci nude smartphonei i televizori u svrhu zabave ili smirenja. Dugoročno se to uglavnom pokaže lošom tehnikom. U odgojnom smislu, moderne tehnologije treba ograničavati, a djecu uključivati i u aktivnosti koje zahtijevaju dulju pažnju i trud - zaključuje psihologinja Kantolić. Multitasking, poput pisanja zadaće uz mobitel, može narušiti produktivnost, pokazalo je ispitivanje organizacije Common Sense Media. A studija s London School of Economics pokazala je da studenti postižu bolje rezultate kad su mobiteli uklonjeni iz učionice. Oduzimanje smartphonea tinejdžeru moglo bi dovesti do toga da se povuče i skriva od vas te bi mogao početi lagati da ga dobije. Najbolje je ograničiti, a ne oduzeti tinejdžerima smartphone. Potaknite ih da se odvoje od mobitela, primjerice, za večerom, no tada i vi maknite svoje pametne telefone kako biste im dali primjer jer djeca najviše uče po modelu bliskih ljudi. Čak 50 posto tinejdžera osjeća se kao da su ovisni o mobitelima, pokazala je studija organizacije Common Sense Media. Previše vremena za zaslonom, a premalo fizičke aktivnosti vodi debljanju. Više vremena za ekranom povezano je s većim opsegom struka, pokazala je studija u časopisu Pediatrics. Bilo bi dobro odvojiti tinejdžere i pametne telefone tijekom noći. Svjetlo s ekrana sabotira lučenje melatonina, hormona koji regulira ciklus spavanja i budnosti. Tinejdžeri će vjerojatno odgovoriti na poruke čak i ako je tri sata ujutro. Zato bi bilo dobro uvesti pravilo da nema mobitela po noći, da ih ugase i daju vama na čuvanje. Brinu li se da će ih prijatelji osuđivati jer ne odgovaraju usred noći, neka im objasne pravilo da nema mobitela po noći i kažu da ste vi tako odredili. Uvođenje ograničenja na korištenje smartphonea ima više smisla nego oduzimanje. Smartphone je loša zamjena za stvarni kontakt licem u lice. Tinejdžeri u druženju putem svojih pametnih telefona propuštaju učiti kako čitati govor tijela. Ne uče ni društveno ponašanje, kako biti dobri slušatelji niti kako govoriti uživo.