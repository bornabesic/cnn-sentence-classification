Jubilarni, 20. Dan narcisa - dan borbe protiv raka dojke koji je utemeljila Hrvatska liga protiv raka - obilježit će se sljedeće subote, 19. ožujka, u Zagrebu na Trgu bana Jelačića od 10 do 14 sati. U javnozdravstvenoj akciji žene starije od 40 godina moći će besplatno obaviti mamografski pregled uz prethodnu najavu. Građani će moći kupiti narcise, a sav prikupljeni novac donirat će se udruzi žena oboljelih od raka. Glavni je cilj akcije, koju organiziraju Hrvatska liga protiv raka i Gradski ured za zdravstvo Grada Zagreba, potaknuti javnu svijest o važnosti redovitih mamografskih pregleda, ali i pružiti savjete i pomoć u borbi protiv te opake bolesti. Mnogo je mitova o raku dojke. Primjerice, mišljenje “ako je majka imala rak dojke, dobit će ga i kći”. No, premda nasljednost ima značajnu ulogu u nastanku raka, statistike pokazuju da se većina karcinoma dojke danas javlja u žena koje su prve oboljele u svojoj obitelji. Samo je djelomice točna pretpostavka da rak dojke najčešće pogađa starije žene. Iako je starija dob jedan od najvećih rizičnih čimbenika, čak 20 posto žena s rakom dojke mlađe je od 50 godina! Među ostalima oboljelima 50 posto je u dobi od 50 do 69 godina (stručnjaci ističu kako je, srećom, ta dobna skupina obuhvaćena Nacionalnim programom za rano otkrivanje raka dojke), a 30 posto žena starije je od 69 godina. - U Europi, pa tako i u Hrvatskoj, rak dojke najčešća je vrsta raka kod žena, a prvi je i na ljestvici smrti uzrokovanih rakom kod žena. Procjenjuje se da će u Europskoj uniji svaka osma žena do svoje 85. godine oboljeti od raka dojke, koji je sve češći upravo u razvijenim zemljama - kaže prof. dr. sc. Damir Eljuga, specijalist ginekologije i porodništva i subspecijalist ginekološke onkologije, koji je kao predsjednik Hrvatske lige protiv raka pokrenuo brojne akcije za podizanje javne svijesti o prevenciji zloćudnih bolesti. Primarijus Eljuga ističe da čak 35-40 posto slučajeva raka dojke može biti spriječeno. A u čak 99 posto slučajeva tumor je izlječiv ako se otkrije u ranom stadiju, kada je veličine do 1 centimetar i nije se proširio u limfne čvorove. Dr. Ilona Sušac, specijalistica onkologije i radioterapije u Poliklinici Eljuga, dodaje kako je mamografija zlatni standard u pravodobnom otkrivanju raka dojke: - Tako se rak dojke otkriva od jedne do tri godine prije nego što ga žena može napipati. No mamografijom se ne mogu uvijek uočiti zloćudne promjene, pa su izvrsne nadopune mamografiji ultrazvučni pregled dojki i magnetska rezonancija. U prevenciji je koristan i samopregled dojki, ali ne zaboravite: to nije zamjena za redovite liječničke kontrole! Rizik obolijevanja povećava se sa starenjem, slučajevima raka dojke u obitelji, debljinom, sjedilačkim načinom života s premalo tjelesne aktivnosti, nezdravom prehranom, pušenjem, alkoholom, onečišćenim okolišem te štetnim kemijskim supstancama u kozmetici i odjeći. S obzirom na to da razvoj raka dojke uvelike ovisi o djelovanju ženskih spolnih hormona, rizični čimbenici su dugogodišnje uzimanje hormonske nadomjesne terapije i oralnih kontraceptiva te rana prva menstruacija i kasna menopauza. Većem riziku od raka dojke izložene su i žene koje nisu rađale niti dojile, te one koje su rodile nakon 30. godine. Sve je više dokaza da stres može biti okidač za rak, pa je iznimno važno naučiti kako se suočavati sa stresom i razmišljati pozitivno. >>Više vlaknaste hrane u mladosti, manji rizik od raka dojke u perimenopauzi