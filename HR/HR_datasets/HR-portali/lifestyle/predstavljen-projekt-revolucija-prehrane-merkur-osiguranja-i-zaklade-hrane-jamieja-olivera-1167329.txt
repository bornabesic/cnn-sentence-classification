Merkur koncern i Zaklada hrane Jamieja Olivera (“Jamie Oliverˈs Food Fondation”), koja provodi svjetsku kampanju pod nazivom “Jamie’s Food Revolution”, sklopili su partnerstvo s ciljem promoviranja zdrave, ukusne hrane i radosti kuhanja. Merkur osiguranje tijekom 2017. godine provodi kampanju “Revolucija prehrane”, čime u fokus stavlja upravo zdravu prehranu u kontekstu zdravstvene skrbi koju pruža svojim klijentima. “U jezgri naših zdravstvenih usluga, zapravo naše cjelokupne filozofije, nalazi se prevencija u harmoniji s radošću življenja. Od ključne je važnosti razumjeti hranu i njenu hranjivost kao dio zdravog načina života. Bez ispravne prehrane, ljudi su u opasnosti od toga da postanu prekomjerne težine ili neuhranjeni, čime se povećava podložnost za bolesti. Zaklada Hrane Jamieja Olivera i Merkur, partneri su koji dijele iste korijene i iste ciljeve – kuhanje kao ključnu životnu vještinu.” – istaknuo je Gerald Kogler, glavni direktor koncerna Merkur. “Zajedno s Merkur osiguranjem, želim pokazati da je svježa, zdrava hrana prije svega zabavna. Edukacija o dobroj hrani omogućava ljudima da razviju bolji i bolje izbalansirani odnos s hranom uz više razumijevanja, za što zauzvrat dobiju sposobnost donošenja odgovornih, zdravih, održivih izbora hrane za cijeli život.” – dodao je Jamie Oliver. Budući da Merkur već dugi niz godina nudi zdravstvene usluge u wellness hotelima u čak 4 zemlje, na projektu “Revolucija prehrane” ostvarena je suradnja s partnerom Maistra Hotel Group koja će se kroz posebni wellness program na temu hrane za Merkurove klijente održavati u rovinjskom hotelu Lone. Nastavak je to uspješne suradnje u okviru koje su kuhari iz hotela Lone prošli petodnevnu edukativnu obuku koju je održala Zaklada hrane Jamieja Olivera, čime su postali ovlašteni za održavanje kulinarskih tečajeva. Profesionalna kuhinja pod nazivom “revoLution”, bazirana na načelima kuhanja Jamieja Olivera, za javnost će biti otvorena od 6. svibnja 2017. godine, a na kulinarskim će tečajevima moći sudjelovati gosti hotela, kao i Merkurovi klijenti kojima će pohađanje ovog edukativnog programa biti besplatno, bez obzira na to koje osiguranje imaju. “Restorani hotela Lone nude regionalnu i srednjoeuropsku kuhinju, fuziju tradicionalnih i modernih mediteranskih specijaliteta. Mi rado prihvaćamo filozofiju Jamiejeve Revolucije prehrane u suradnji s lokalnim partnerima i koristimo organske sastojke kako bismo kreirali jedinstveno iskustvo kušanja.” – rekao je Peter Loesch, glavni menadžer hotela Lone, koji je izrazio zadovoljstvo nastavkom suradnje s Merkurom. 