Da će kao prvi hrvatski plus size model izazvati ogroman interes javnosti i da će o njoj pisati i britanski Daily Mail, prije godinu dana, kada se upustila u modeling, Lucija Lugomer nije mogla ni zamisliti. Od tada je 23-godišnja Zagrepčanka dokazala da i djevojke čije proporcije nisu 90-60-90 mogu biti u trendu, a pokrenula je i svoju Facebook stranicu na kojoj svakodnevno savjetuje 23 tisuće obožavatelja. I ja sam patila u školi – Od početka sam rekla da ću biti iskrena u ovome što radim jer se samo tako druge žene, a i muškarci, mogu poistovjetiti sa mnom. Drago mi je što sam svojim primjerom ohrabrila druge djevojke da postanu plus size modeli – govori Lucija. Za sebe kaže da nije modna stručnjakinja, ali rado pomaže djevojkama slične građe u otkrivanju trgovina u kojima mogu pronaći odjeću za sebe. – Često nam govore kako punijim djevojkama crno stanjuje figuru i da bi se trebale zamotati u neku plahtu. Ali zašto ne bismo nosile prugice koje nas povećavaju ako nam se te prugice sviđaju i dobro se osjećamo u njima? Ne zanima me tko će što misliti o meni i mom tijelu dok god se ja dobro osjećam u svojoj koži – odlučna je Lucija. Takav stav nije izgradila preko noći i priznaje da je u srednjoj školi redovito odlazila u jednu udrugu gdje je kroz razgovore o tjelesnim promjenama i bullyingu u školi stjecala samopouzdanje. – Ne mogu riječima opisati koliko me usreći kada dobijem poruke u kojima mi ljudi pišu da sam im promijenila život svojim primjerom. Ja u tinejdžerskoj dobi nisam imala nekoga tko bi mi bio primjer u tome i na internetu sam tražila modne savjete – kaže Lucija. Skidanje u kupaći kostim na plaži mnogim djevojkama stvara nelagodu, a Lucija kaže da s tim nema nikakvih problema. – Sjećam se jedne svoje prijateljice koja se nakon kupanja uvijek zamatala u ručnik kako je ne bi vidjeli, a meni to nikada nije problem. Nikada nisam svoje tijelo skrivala u jednodijelnim badićima. Imam celulit koji ne mogu sakriti i kojeg se ne sramim, ali mogu živjeti s tim celulitom. Ako se takva ne sviđam nekome i ako nekome nisam dovoljno lijepa, onda tu osobu ni ne trebam pokraj sebe – veli Lucija koja je na kupanje na Mrežnicu odjenula kupaći kostim marke Seafolly iz Paris Lingeriea. Dečko mi je podrška Svjesna je da u Hrvatskoj ne može postići uspjeh kakav ima poznati plus size model Ashley Graham, ali ne odustaje od svog sna. – Namjeravam pokrenuti blog gdje bih pisala o problemima žena punijeg stasa, a jednog bih dana voljela otvoriti i trgovinu s odjećom. Želim raditi i za strano tržište, ali sam razočarana u ovo europsko koje ne pokazuje interes za rad s plus size modelima. Jedina zemlja koju mogu pohvaliti po tom pitanju je Njemačka i tamo se nadam ostvarenju poslovne suradnje – veli Lucija. Najveća podrška u poslovnim i privatnim izazovima su joj tata Željko i dečko Danijel Grlić . – Zanimljivo je da Danijel nije ni znao da sam model kada me upoznao. On je smirena i dobra osoba i moj oslonac. Ljubav nam zbilja cvjeta – zadovoljna je Lucija.  >>Evo kako je svjetski poznati plus size model odgovorila na uvredu zbog celulita na nogama >>Prva hrvatska plus size manekenka oduševila fanove bijelim bikinijem