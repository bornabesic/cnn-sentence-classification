- Kad se izlažete suncu bez sunčanih naočala, jaka sunčana svjetlost izaziva zablješćivanje oka. UV zrake tad imaju produljeno loše djelovanje na oko u cjelini, što može izazvati kronični, odnosno solarni konjunktivitis, kod kojeg je oko crveno, podraženo i peckavo, a moguć je i svrbež. Sunce također izaziva keratitise, odnosno upale rožnice, a njima ste jednako izloženi i zimi i ljeti. Nekontrolirano izlaganje suncu bez zaštite može izazvati i prijevremenu pojavu zamućenja u očnoj leći ili kataraktu, te oštećenje žute pjege ili makulopatiju - objašnjava dr. sc. Nadežda Bilić, specijalistica oftalmologije iz Poliklinike Bilić Vision. Niste uvijek jednako izloženi štetnom utjecaju sunca, pa su rizici u nekim slučajevima veći, primjerice na moru. - Ponekad je odbljesak sunčevih zraka jače izražen, kao s površine mora ili jezera, sa snijega, asfalta, lima automobila i slično. Ako ne nosite sunčane naočale, riskirate ne samo mogućnost prodora štetnih UV zraka u oko već i nemogućnost gledanja, škiljenje ili zamor oka, što može biti opasno u brojnim situacijama - kaže dr. Bilić Također postoji razlika u riziku između određenih dobnih skupina, pa su djeca i stariji osjetljiviji na štetan utjecaj sunca. - Dječje oko je vrlo osjetljivo jer još nije u potpunosti razvijeno, pa ga treba zaštititi kvalitetnom naočalnom lećom u sunčanim naočalama kakve se mogu naći u svim boljim optikama. Oči svjetlije boje propuštaju veću količinu sunčevih zraka prema mrežnici od tamnijih, pa je ljudima s očima svjetlije boje posebno preporučljivo nositi zaštitne sunčane naočale. U starijoj životnoj dobi većina ljudi ne nosi sunčane naočale jer nisu stekli takav običaj tijekom života, a za njih je nošenje sunčanih naočala posebno važno jer sunce štetno djeluje na očnu leću i mrežnicu - upozorava dr. Bilić. Kvaliteta sunčanih naočala vrlo je važna. Iako naočale štite oči od negativnih posljedica sunčeva zračenja, jeftine i nekvalitetne naočale mogu uzrokovati više štete nego koristi. - Jeftine sunčane naočale nemaju kvalitetnu leću niti stopostotnu UVA i UVB zaštitu. Ako su tamne, izazivaju širenje zjenice i tad još veća količina sunčevih zraka prodire u oko, što može biti opasno, osobito kod osjetljivog dječjeg oka. One također dijelom iskrivljuju sliku ili nisu u cijelosti bez dioptrije, pa izazivaju zamor oka i nelagodu kod nošenja - kaže oftalmologinja Bilić. Objašnjava da standardna zaštita sadrži UV i antirefleksni sloj, a potpuna zaštita oka ima stopostotnu UVA i UVB zaštitu, fotokromatske leće, kontrolu plavog svjetla te polarizaciju koja eliminira odbljesak.  Stoga se prije kupnje naočala dobro raspitajte što sve sadrže leće, kao i o svim pogodnostima i nedostacima. Tijekom vožnje raste rizik od toga da vas zabljesne sunce i uspori reakcije u prometu, što je izrazito opasno. Stoga kvalitetne leće na sunčanim naočalama ne samo da sprečavanju zamor oka već daju i sigurnost u vožnji. Mnogi ljudi smatraju da su nošenjem fotosenzibilnih dioptrijskih naočalnih leća riješili i pitanje sunčanih naočala. To, međutim, nije točno jer takve naočale nemaju UV zaštitu i polarizaciju. Danas je moguće i kod visokih dioptrija napraviti kvalitetne sunčane naočale s dioptrijom koje se nose tijekom boravka vani, a dioptrijske prozirne naočale služe za korištenje u zatvorenom prostoru  - objasnila je oftalmologinja dr. sc. Nadežda Bilić. Najčešća ponuda sunčanih naočalnih leća za grad je u nijansama smeđe ili sive boje, koje najbolje blokiraju svjetlo koje reflektira, a naglašavaju crvene i zelene nijanse te tako pružaju pojačanu sigurnost u vožnji. Stakla zelene boje više se preporučuju za more i plažu. Izbor boje naočalne leće nije strogo diktiran, objasnila je oftalmologinja dr. sc. Nadežda Bilić. Prilikom odabira novih sunčanih naočala dobro procijenite prije kupnje jesu li ugodne za nošenje. Ostavite ih na licu nekoliko minuta kako biste osjetili njihovu težinu. Važno je da pravilno leže na nosu jer, ako su naočale prekrute, kližu niz nos, magle se stakla, a tad ni zaštita oka nije potpuna. Tijekom cijele godine, a osobito ljeti, kad sunca ima najviše, potrebno je nositi sunčane naočale sa stopostotnom UVA i UVB zaštitom bez obzira na boju naočalne leće. Ljeti nosite i šešir šireg oboda, koji štiti oko od prodora UV zraka i do 30 posto. Šešir je uvijek bolji od takozvane šilterice jer sprečava prodor zraka i sa strane oka. Također se preporučuju polarizirane naočalne leće kako biste svakodnevno mogli uživati u sunčanom danu bez odbljesaka. Roditelji bi se također trebali pobrinuti i da njihova djeca imaju kvalitetnu zaštitu, a ne samo oni.