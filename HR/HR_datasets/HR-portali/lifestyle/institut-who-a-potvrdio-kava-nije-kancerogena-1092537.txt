Vruća voda može biti okidač za tumore, razbijač stanica, ustanovili su znanstvenici, ali se takav stav još ispituje i ništa se ne može tvrditi Kava više nije kancerogena, štoviše svaka šalica dnevno smanjuje rizik od raka jetre za 15 posto, ali su kancerogena sva vruća pića čija je temperatura 65 i više stupnjeva, čulo se jučer na telefonskoj press-konferenciji Međunarodnog instituta za istraživanje raka, specijalizirane agencije Svjetske zdravstvene organizacije. Priprema se na 60 stupnjeva Takav rezultat koji je kavu svrstao u neškodljiva pića, a istodobno kancerogenim etiketirao sva vruća pića, zbunio je novinare iz više zemalja. No, ni zaključno mišljenje radne skupine nije bilo jedinstveno, rekao je dr. Dana Loomis iz Međunarodnog instituta za istraživanje raka koji je predstavio rezultate odgovorivši da se stručnjaci ni prije nisu uvijek slagali. Stoga evidentno ni unutar te skupine 23 stručnjaka različitih institucija iz više zemalja ne dijele mišljenje kojim se istupilo u javnost. No, službeno je kava blagoslovljena, tj. uklonjena iz prijašnje klasifikacije koja je donesena 1991. godine kada je svrstana u grupu 2B kao mogući kancerogen. Premda je jučer objavom iz Lyona to postalo prošlost, činjenica je da su tek sada nastupile brojne dvojbe uvođenjem klasifikacije kao mogućeg uzročnika raka svih vrućih napitaka. Ne pije li se i kava topla?, bilo je jedno od pitanja za dr. Loomis, koji je na to odgovorio da je uobičajeno da se kava priprema na temperaturi od oko 60 stupnjeva. Spomenutih 65 stupnjeva ponajprije uzrokuje rak jednjaka, koji godišnje odnese 400 tisuća života, ponajviše u dijelovima svijeta gdje se tradicionalno piju vruća pića. Konkretno, znanstvenici su istaknuli konzumiranje čaja u Aziji te južnoameričkog napitka matea. Dio od spomenutih 400 tisuća smrti od raka jednjaka godišnje činjenica je i u Europi, ali radna skupina za taj dio svijeta kao mogući uzročnik nije definirala nijedno piće koje se pije vruće. – Ova klasifikacija znači da je povezanost između ispijanja jako vućih pića i raka jednjaka vjerojatna, ali ne zna se koliko slučajeva raka jednjaka uzrokuju jako vruća pića – objasnili su. Vruća voda može biti okidač za tumore, razbijač stanica, ali to se još ispituje. – Sve što je prevruće ili prehladno može biti kancerogeno. Kavu pijemo u malim šalicama, pa volumenom već smanjimo temperaturu. Kod turske kave treba pričekati da padne talog, espresso nema 65 stupnjeva. Čak se i za juhe predlaže da ne budu toplije od 70 stupnjeva jer fiziološki nije normalno da nešto tako vruće završi u želucu. Vrući napitci su oduvijek sporni, fiziološki je normalno da pijemo nešto što je temperature našeg tijela – kaže dijetetičarka i nutricionistica Olja Martinić. Više od tisuću radova Do novih klasifikacija znanstvenici su došli evaluacijom više od tisuću istraživačkih radova. Na pitanje što se zapravo dogodilo da kava promijeni kategoriju, dr. Loomis rekao je da radna skupina danas ima više jačih znanstvenih dokaza nego 1991., a da će iduća evaluacija biti tko zna kad. Dotad, možda je ključan njegov odgovor na pitanje možemo li reći da kava ne uzrokuje rak. Ne, ne možemo.