AKO netko zna zauzeti pozu, to su definitivno Kardashianke.  Na promotivnom događaju NBC televizije u New Yorku, pred blicevima brojnih fotoaparata, Kim i Khloe definitivno su znale što rade. Namještajući se u, očito, dobro izvježbane poze, slavne sestre izgledale su poput živih lutaka.  Osim voštanog izgleda, savršeno pozicioniranih udova i kose na kojoj svaka dlaka stoji na svom mjestu, čak i njihovi izrazi lica jedva su odavali da se radi o živim osobama.   A pregledavajući fotografije nakon događaja i sama je Khloe primijetila da izgledaju nestvarno, pa je obožavatelje na Instagramu pitala da pogode radi li se o stvarnim osobama ili o voštanim figurama iz muzeja Madame Tussaud.    Dojmu je dodatno doprinijela i pripijena, crna odjeća. Obje su odabrale hlače visokog struka koje su istaknule njihovu figuru pješčanog sata. Kim je svoje satenske hlače iskombinirala s neobičnom bluzom s dubokim dekolteom i izrezima na rukavima te crnim čizmama koje su se stopile s hlačama, a Khloe je odabrala jednostavni topić bez naramenica u kojem je također otkrila dekolte i minimalističke, prozirne sandale.