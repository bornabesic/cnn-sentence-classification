Dodavanje malo cimeta prehrani može koristiti zdravlju, pokazalo je novo istraživanje po kojem taj začin snižava temperaturu u želucu i pomaže probavi, prenosi britanski Telegraph. Australski znanstvenici sa sveučilišta RMIT u Melbourneu proveli su istraživanje probave svinja uz pomoć kapsula koje reagiraju na plinove. Prema rezultatima istraživanja objavljenima u časopisu Scientific Reports, uključivanje cimeta u prehranu životinja može smanjiti razinu ugljičnog dioksida u želucima hladeći tako njihova tijela. Ukupno zdravlje svinja koje su jele hranu s dodatkom cimeta poboljšalo se značajno. Voditelj istraživanja Kouroush Kalantar-zadeh kazao je: – Kad se svinje hrane na sobnoj temperaturi raste ugljični dioksid u njihovim želucima. Cimet u njihovoj prehrani smanjuje taj plin smanjivanjem lučenja želučane kiseline i pepsina, što hladi želudac svinje tijekom obroka. Čini se i da cimet štiti zidove želuca i tankog crijeva, zaključili su znanstvenici. Iako je istraživanje provedeno na svinjama, znanstvenici vjeruju da je primjenjivo na ljude. Utvrdili su da je cimet smanjio temperaturu u želucu za 2 stupnja Celzija. Stoga kažu da nije čudno što je cimet popularan u toplijim krajevima jer daje osjećaj hlađenja. >> Prirodni načini da se riješite mrava iz svog doma