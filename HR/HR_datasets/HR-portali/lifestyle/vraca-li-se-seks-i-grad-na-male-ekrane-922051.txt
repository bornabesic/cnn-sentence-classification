Foto: Screenshot Youtube, Giphy, Getty  IAKO se o tome pričalo već nekoliko puta, neizmjerno nas veseli i sama pomisao kako još uvijek postoji mogućnost za nešto takvo.  Carrie, Samantha, Charlotte i Miranda osvojile su naša srca 6. lipnja davne 1998. godine, kada je emitirana prva epizoda kultne serije "Seks i grad".  Iako su nakon završetka emitiranja serije izašla i dva filma, ona nisu bila ni približno popularna kao 6. sezona serije, koju i dan danas volimo pogledati, iako već napamet znamo dijaloge. I iako se svako malo pojave glasine kako će se snimati nove epizode, nas svaki put iznova obraduje informacija kako postoji takva mogućnost. A novo zrno nade bacila je sama Carrie, odnosno glumica Sarah Jessica Parker, koja je otkrila kako "misli da nitko nikada nije rekao 'ne' novim epizodama". "Ne znam bi li to bila serija ili film. No, to ostaje otvoreno pitanje i diskusija, koja će se nastaviti dok se potpuno ne riješi. Mislim da definitivno uvijek postoji mogućnost", zaključila je.  Nešto slično izjavio je i glumac Willie Garson, koji je utjelovio Carrienog najboljeg prijatelja Stanforda. "Mislim da nitko od nas ne bi rekao 'apsolutno ne, želim taj dio života ostaviti iza sebe'. No, iskreno nemam pojma hoće li se nešto novo dogoditi."  Mi apsolutno navijamo za to da se naša omiljena serija ponovno vrati na male ekrane, jer htjeli mi to priznati ili ne, puno nas je toga naučila o ljubavi i međuljudskim odnosima. Bonus su bile i genijalne krpice, a kako smo odrasle, jasno nam je kako su cure u puno toga bile u pravu. A ako se ikad vrate, vjerujemo kako ćemo naučiti još puno toga!