Foto: Instagram, Dubravka Kurobaša, Ivana Kaurloto  MISLILI ste kako si samo strane ljepotice mogu priuštiti komade ove modne kuće? Ako je odgovor potvrdan, gadno ste se prevarili, jer brojne domaće pjevačice, blogerice, manekenke i poslovne žene vole Guccijeve komade, bilo da se radi o cipelama, torbicama, majicama ili remenju s dva slova G, koje je pokorilo modni svijet.   Tako smo vam još u veljači ove godine pisali kako je torba Dionysus spomenutog brenda, osvojila čak tri poznate Hrvatice: pjevačicu Severinu, bivšu manekenku Ljupku Gojić Mikić, ali i bivšu Missicu, a danas uspješnu poslovnu ženu Branku Krstulović. Radi se o torbi čija je cijena vrtoglave 22 tisuće kuna, točnije o komadu s tri boje, odnosno pruge u crnoj, zelenoj i crvenoj boji, s metalnom kopčom s tigrovom glavom te mini ručkom od bambusa.    Simpatična Ljupka, često je opravdano na popisu najbolje obučenih Hrvatica, a svoju ljubav prema modnom opusu ovog brenda, na Instagramu je pokazala više puta.   I Severina je još nekoliko puta pokazala kako voli komade ovog brenda, a najupečatljiviji styling prošetala je u rodnom Splitu. Radi se o rozo-srebrnoj suknji, a sličnu je nosila i glazbena diva Beyonce, koju je pjevačica iskombinirala na majicu s logom spomenutog brenda, koja košta čak 800 eura.   I njezina glavna konkurentica, Jelena Rozga, nekoliko se puta pohvalila Gucci komadima, točnije zelenim sandalicama, koje je iskombinirala uz komade poznatog high-street brenda H&M. Plavokosa pjevačica ni jučer se nije odvajala od spomenutih sandalica, no ovoga puta ih je iskombinirala na raskošnu crnu suknju i bijelu košulju, ali i zelenu Gucci torbu, koja pripada modelu Sylvie, i koja košta 15 tisuća kuna.   O glumici i blogerici Sonji Kovač i njezinim Gucci tenisicama s crvenim srcima pisali smo jučer, a radi se o modelu od 4350 kuna, koje zgodna Sonja kombinira u ležernijim dnevnim varijantama s trapericama i kožnom jaknom. No, Sonja je još prije dokazala kako voli i ove torbice.  Ovakve komade voli i manekenka Iva Leko, blogerica Isabella Rakonić, ali i lijepa supruga rukometaša Blaženka Lackovića, Nikolina. I voditeljica Hana Hadžiavdagić često dijeli ovakve modne ulove sa svojih 157 tisuća sljedbenika na Instagramu, a vole ih i lijepa voditeljica Nikolina Pišek te dizajnerica Marina Larie Matić.