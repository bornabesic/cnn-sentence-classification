Đurđa Tedeschi, Lada Tedeschi Fiori, Iva Balaban, Iva Balent, Daniela Trbović, Ivan Vukušić, Korana Gvozdić, Mia Kovačić, Marija Borić, Milica Mihajlović, Antonija Stupar Jurkin, Martina Podgorski, Tihana Harapin Zalepugin, Tea Blažević, Joško Tešija, Ana Petričić Gojanović i broji  drugi ljubitelji Storybooka i brenda Lei Lou by Alex Dojčinović uživali su jučer na spektakularnoj modnoj reviji. U čarobnom ambijentu jedna od vodećih domaćih dizajnerica u suradnji s magazinom Storybook predstavila je svoju cruise kolekciju „Lei Lou by Alex Dojčinović“, u kojoj je uživao odabrani krug poznavatelja mode i poznatih osoba koje prate modne trendove. Uz prpošne i romantične modele idealno se uklopilo ljetno izdanje magazina Storybook koje je u sklopu događanja predstavljeno uzvanicima. Cruise kolekcija Aleksandre Dojčinović i ove je godine oda ljetu i odmoru u svakom smislu i istovremeno je, bez obzira na činjenicu da je mahom riječ o elegantnim haljinama, vrlo chic i vrlo nosiva. Komadi su minimalistički tek naizgled, jer već površna analiza otkriva da je riječ o dobro promišljenoj priči, u čijem je centru i ovaj put žena i ženstvenost, a kompleksnost se dodatno manifestira kroz krojeve koji istovremeno nude i jednostavnost i slojevitost, ovisno o tome kojoj ste varijanti skloniji. Glavni lajtmotiv opet je fina čipka, koja je već postala dizajneričin zaštitni znak, no ovaj put ona nije trodimenzionalna i teška, već prozračna poput paučine, s cvjetnim aplikacijama i točkicama, pri čemu potpunu prozirnost skrivaju bogati slojevi volana, plise, vez, kao i crni i bijeli bodiji nošeni ispod. Boje su nježne, ali ih ne manjka, kao ni cvjetnog uzorka koji je, doduše, jednostavan, ali svejedno dovoljno upečatljiv i dominantan, gotovo da preuzima ulogu nakita, pa je takve haljine i kapute dizajnerica upotpunila tek minimalističkim nakitom Diamanti Per Tutti, koji se u Hrvatskoj prodaje isključivo u Lei Lou trgovinama. Iako se Lei Lou resort kolekcije stilski naslanjaju na one standardne, one su ipak u suštini puno razigranije i vedrije, u skladu s godišnjim dobom kojem su namijenjene. No, ovaj je put dizajnerica napravila još jedan korak više i kreacijama, uz pomoć spomenutih finih, prozirnih tkanina i pomno osmišljenih krojeva, dala moć transformacije i pretvorila ih u multifunkcionalne komade koji će u ormaru, uz odgovarajuću podstavu, potrajati do kasne jeseni.  >>Aragović predstavio mornarske prugice, Sever 'iznenadio' traperom i kačkanim detaljima 