Hrvatska turistička zajednica je tijekom mjeseca kolovoza pokrenula novu promotivnu kampanju naziva „Croatia Feeds“ koja sadrži kratke, inovativne i zabavne opise popularnih hrvatskih destinacija i turističkih proizvoda. Glavni cilj kampanje, koja će trajati do 11. rujna 2016. godine, je na originalan način inspirirati potencijalne turiste da odaberu upravo hrvatske destinacije. U tu je svrhu kreirana i posebna web stranica „Croatia Feeds“ koja, osim maštovito osmišljenih tekstova, sadrži i brojne atraktivne fotografije. Na stvaranju kampanje i njenog sadržaja na tržištima Njemačke, Austrije i Švicarske su, osim Hrvatske turističke zajednice, sudjelovali i članovi Google kreativnog tima „The ZOO“ koji surađuju s brojnim svjetskim brendovima i agencijama. Glavni partner kampanje je jedna od vodećih međunarodnih agencija na području marketinga - BBDO. „Kampanja Croatia Feeds se po svojim karakteristikama značajno distancira od dosadašnjih online kampanja kojem smo provodili. Naime, upotreba zanimljivih, intrigantnih tekstova na bannerima, zajedno s novim brendiranim logom i privlačnim fotografijama, jamac su privlačenja pažnje korisnika i naših potencijalnih turista. Tu je i potpuno nova web stranica kampanje koja korisniku pruža optimalno iskustvo jednostavnog, preglednog i informativnog korištenja. Kampanja je vidljiva i na Google tražilici te na Google Display Networku, a tu su i posebne PR aktivnosti koje će pratiti cjelokupni projekt za kojeg vjerujemo da će ostvariti odlične rezultate“, izjavio je direktor Glavnog ureda HTZ-a Ratomir Ivičić. Prema prvim pokazateljima kampanja je krenula vrlo uspješno. Naime, do 26. kolovoza ostvareno je više od 85 milijuna impresija, najviše na Njemačkom tržištu, a stranice kampanje su ostvarile više od 80 tisuća pregleda. Obzirom da je kampanja vidljiva na najpopularnijim portalima u Njemačkoj, Austriji i Švicarskoj, „Croatia Feeds“ će do 11. rujna ostvariti i znatno veće brojke impresija i pregleda stranica. Dodajmo kako je Google kreativni tim na ovim prostorima upravo s Hrvatskom turističkom zajednicom ostvario jednu od prvih suradnji na projektima. Kampanja „Croatia Feeds“ je nastala na najnovijim trendovima digitalnog marketinga, a temeljena je na interesima krajnjih korisnika po tržištima što je i bila osnova za stvaranje koncepta kampanje. Zbog svojih specifičnosti projekt „Croatia Feeds“ je za sve partnere u projektu bio veliki izazov.