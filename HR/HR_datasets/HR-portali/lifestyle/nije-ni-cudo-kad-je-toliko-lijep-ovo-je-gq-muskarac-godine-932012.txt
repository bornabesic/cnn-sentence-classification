Foto: GQ, Wenn, Instagram  ZGODAN, talentiran i zabavan... Može li bolje? GQ i ove je godine dodijelio prestižnu titulu "Muškarca godine", koja je pripala glumcu Ryanu Reynoldsu, koji je naša simpatija otkad smo ga prvi put vidjele.  Iako je nedavno napunio okruglih 40, Ryan je i dalje jedan od najpoželjnijih holivudskih frajera. Uz to, redovito vježba i pazi na prehranu pa izgleda bolje nego većina mlađih kolega.   No, na našu žalost, Ryan je već godinama u sretnom braku s holivudskom miljenicom Blake Lively, s kojom je nedavno dobio drugu kćer te to slučajno otkrio tijekom gostovanja u jednom talk showu.   U intervjuu je priznao i kako je patio od anksioznosti, nakon što je završio sa snimanjem kino hita "Deadpool", u čijem je kostimu pozirao i na stranicama spomenutog časopisa, ispod 4300 dolara vrijednog Dior odijela. "Otišao sam doktoru, jer sam mislio da ću doživjeti slom, ali nisam znao što mi je točno. Tada mi je potvrđeno da se radi o anksioznosti. Pažnja je težak teret za živčani sustav. Možda zato i živim u šumi", požalio se u svom stilu.  Ryan se raspričao i o svojoj supruzi, za koju često ističe koliko je posebna, zbog čega ih opravdano smatramo jednim od najslađih parova u Hollywoodu. Otkrio je kako su se često družili u jednom malom restoranu u Tribeci, gdje su znali i zaplesati. U tom trenutku, Ryan je priznao kako je jednostavno znao kako je ona "ona prava".   Ryan je poznat i po odličnom smislu za humor pa je njegov prethodni odgovor na to pitanje zvučao ovako: "Kako sam znao da je Blake ona prava? Nakon seksa, mislim."   Zgodnog glumca ćemo i 2018. godine gledati u ulozi anti-junaka Deadpoola, u drugom nastavku i moramo priznati kako jedva čekamo!