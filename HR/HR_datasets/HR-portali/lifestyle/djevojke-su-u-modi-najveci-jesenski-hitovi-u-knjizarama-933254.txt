Foto: Promo  PRETHODNIH smo godina imali prilike prisustvovati raznim fenomenima u književnom svijetu.  Vampiri, erotika i skandinavskih krimići samo su neki od njih. Ove se godine u hrvatskim knjižarama može zamijetiti jedan sasvim drukčiji fenomen – pojava velikog broja knjiga s "djevojkom" u naslovu. Ovdje se ne radi o specifičnom žanru već o knjigama najrazličitijeg spektra, a za vas smo izabrali neke od trenutačno najvećih hitova.   Djevojka u vlaku – Paula Hawkins  O čemu se radi: Rachel svako jutro putuje vlakom na posao. Zna da će svaki dan vlak stati uvijek na istom semaforu, s pogledom na niz vrtova iza kuća. Jedna će joj kuća posebno zapeti za oko. Umislit će si da poznaje njezine stanare i nazvat će ih Jess i Jason. Njihov život – kako ga ona vidi – savršen je, za razliku od njezina koji se nakon razvoda počeo raspadati. A onda će se dogoditi nešto šokantno. Samo na minutu, prije nego što vlak krene dalje Rachel će shvatiti da život idilične obitelji nije tako savršen. Sve će se promijeniti, savršena će obitelj završiti na naslovnicama novina, a Rachel u njihovoj kući i postati dio života koji je dotad samo gledala iz vlaka. Zašto čitati: Ovaj je psihološki triler jedan od najprodavanijih romana u svijetu ove i prošle godine i to s dobrim razlogom: glavna junakinja je obična i neugledna žena koja se, nizom slučajnosti, nađe u središtu stravičnog zločina. Zanimljivo je autoričino poigravanje s percepcijom čitatelja koje potencira alkoholizam glavne junakinje. Izvrstan triler prema kojem je snimljen i hit-film s Emily Blunt u glavnoj ulozi.  Djevojka iz Brooklyna – Guillaume Musso O čemu se radi: U svojoj novoj uspješnici koja je vrlo brzo po objavi poharala top liste diljem svijeta, Musso se bavi temom kako naoko beznačajni događaji mogu imati nepredvidive i razorne učinke na živote ljudi te vječitim pitanjem može li se ikako i ikada zaista pobjeći od prošlosti. Glavna junakinja romana je atraktivna mlada žena oko čijeg prisustva – bolje rečeno – odsustva se razvija radnja cijele priče. Iako je svi traže, nitko ne zna tko je ona zapravo. Točnije, djevojku iz Brooklyna najbolje i najprije upoznaje sam čitatelj... Zašto čitati: Musso je, prije svega, majstor zapleta. Njegovi se romani čitaju bez daha, prepuni su nevjerojatnih obrata bez obzira radi li se o ljubavnoj priči punoj mističnih elemenata ili neobičnoj kriminalističkoj radnji. Kao najprodavaniji francuski autor današnjice, Musso je omiljen kod široke publike, a svidjet će vam se neovisno kojem spolu ili vrsti čitatelja pripadate. Djevojka sa svim darovima – M.R. Carey O čemu se radi: Ovaj znanstveno-fantastični triler prati grupu djece u specijalnoj školi koja je, osim učenika, prepuna i vojnika. Djeca se tretiraju kao eksperimentalne životinje, a najdarovitija među njima je mala Melanie koje posjeduje posebne darove. Misterij o tome što su ti darovi i zašto se prema Melanie ponašaju kao da je opasno i divlje stvorenje, čini radnju ovog eksplozivnog romana pravom adrenalinskom bombom. Zašto čitati: Zar treba razlog za čitanje romana koji je tematski rođak omiljene nam serije Stranger Things? Djeca sa supermoćima, znanstveni eksperimenti i zlokobne konspiracije – ovo je sigurno jedna od najzanimljivijih knjiga godine. Vrlo je malo dobrih SF romana na hrvatskom jeziku, a ovo je jedan od trenutačno najboljih.  Djevojka koja je spasila švedskog kralja – Jonas Jonasson O čemu se radi: Jednog lipanjskog dana 2007. švedski kralj i premijer nestali su s gala večere u kraljevskom dvorcu. Nagađa se da su oteti... Jesu li? Zapravo priča započinje puno prije, daleke 1961., kada se u johanesburškom predgrađu u jednoj od tamošnjih straćara rodila tamnoputa djevojčica Nombeko Mayeki, matematičko čudo od djeteta. Apsurdan splet okolnosti bacit će je u službu inženjera zaduženog da vodi južnoafrički tajni program proizvodnje atomske bombe. Pod njegovim vodstvom bit će proizvedena i bomba viška, bomba koja službeno ne postoji. Poslije inženjerove smrti briga o bombi past će na Nombeko, a za petama će joj osim južnoafričke policije biti i izraelski Mosad. Da će se jednoga dana Nombeko naći u Švedskoj, u kamionu za prijevoz krumpira zajedno sa švedskim kraljem i premijerom vjerojatnost je bila, prema izračunu same Nombeko, jedan prema 45 766 212 810. A upravo se tako dogodilo. Da bi putovanje bilo napetije, u kamionu će se naći i južnoafrička atomska bomba, ona koja službeno ne postoji. Zašto čitati: Jonasson nas je očarao već svojim prvim romanom, Stogodišnjak koji je sišao kroz prozor i nestao, u kojem je pokazao da je vrhunski majstor apsurda i urnebesnog smisla za humor. Ako se želite nasmijati uz inteligentan humor, na pravom ste mjestu. Jedna od knjiga koje potiču istinski osjećaj sreće kod čitatelja.  Djevojka koja je pobijedila ISIS – Farida Khalaf O čemu se radi: Farida ima devetnaest godina. Rođena je i odrasla na sjeveru Iraka kao pripadnica Jezida, jedne vjerske manjine. U kolovozu 2014. svjedočila je napadu vojnika takozvane Islamske države na svoje selo u kojem su počinili pokolj, koji Ujedinjeni narodi u međuvremenu klasificiraju kao genocid. Nakon višemjesečnog zarobljeništva Farida Khalaf uspijeva pobjeći borcima IS-a. Ova ispovijest je jedinstveni dokument vremena koji svjedoči strahotama "Islamske države". Istovremeno i potresna priča koja dokazuje: prijateljstvo, ljubav i želja za životom snažnije su od svakog barbarstva. Zašto čitati: ISIS je jedna od najvećih prijetnji modernog doba. No ono što čitamo u novinama ne prikazuje nam sve strahote genocida koji se svakodnevno odvija. Snaga i hrabrost ove žene može biti nit vodilja i svijetlo na kraju tunela koje pruža nadu u pobjedu humanosti nad divljaštvom. Iznimna ispovijest o užasima svijeta koji i nije tako daleko od nas.