Piletina je često na meniju, ali prilikom pripreme mnogi rade pogreške koje mogu biti i vrlo opasne po zdravlje.  Jedna od najčešćih jest način odmrzavanja pilećeg mesa. Ako ste i vi među onima koji zamrznuto meso ostavljaju da se odmrzava na sobnoj temperaturi, vrijeme je da promijenite tu naviku.  Naime, meso koje stoji na sobnoj temperaturi podložno je razvoju bakterija. Dok su vanjski rubovi mesa "otopljeni", meso je u sredini još uvijek zamrznuto. No na površini mesa već se za 20 minuta mogu početi stvarati bakterijske kolonije koje mogu prouzročiti trovanje hranom, poput salmonele, piše Mashed.com Kako biste to izbjegli, preporučuje se meso "otapati" u zdjeli s hladnom vodom.  Još jedna od najčešćih pogrešaka jest da meso pečete odmah nakon što ste ga izvadili iz hladnjaka. Čak i ako nije bilo zamrznuto, meso ostavite na sobnoj temperaturi maksimalno 15 minuta prije pečenja kako bi se izjednačila temperatura mesa iznutra i izvana. Na taj ćete način izbjeći situaciju da je meso izvana prepečeno i suho, a iznutra ostane nedovoljno pečeno.  Ako želite da pileće meso ostane sočno, nemojte skidati kožu i kosti s njega čak i ako kožu nemate namjeru pojesti. Tako će se sačuvati sokovi u mesu i spriječit će se dodatno isušivanje koje kod bijelog mesa svakako treba izbjeći.  Kada je meso pečeno i spremno za konzumaciju, nemojte ga odmah vaditi iz lonca ili lima za pečenje, ostavite da se "odmori" barem pet minuta. Na ovaj način povući će sokove od pečenja.  >>Jeste li primijetili bijele linije na piletini? Evo što one znače... 