Foto: Instagram  MORAMO priznati kako smo potpuno zaboravile na ovu scenu, unatoč činjenici da smo bile velike obožavateljice serije. Vjerujemo kako je većina vas vjerno pratila avanture mladih i bogatih Upper East Sidera, oko kojih se vrtjelo 6 sezona nekad popularne serije "Gossip Girl".    Blair, Serena, Chuck, Dan i Nat, i njihove avanture, bili su nam iz tjedna u tjedan omiljeno društvo, no kako svemu dobrome dođe kraj, tako je i ovoj seriji, koja nije bila neka umotvorina, ali smo ju jednostavno obožavale.   U 6 sezona, u seriji su se pojavile i brojne druge zvijezde u cameo ulogama, kao npr. Lady Gaga i manekenka Karlie Kloss. No, jeste li znali da se takvom ulogom može pohvaliti i Ivanka Trump, kćer američkog predsjednika Donalda Trumpa, kao i njezin suprug Jared Kushner?   Moramo priznati kako smo mi to u potpunosti smetnuli s uma, no jedna korisnica Twittera nedavno je imala "Gossip Girl" maraton, očito, kada nas je podsjetila na epizodu iz davne 2010. godine, gdje se pojavljuje plavokosa Ivanka.  Scena uključuje njezinog supruga Jareda, kao domaćina zabave, dok se ona smiješka među okupljenim uzvanicima. I dok 2010. godine možda nitko nije niti trepnuo na njezino pojavljivanje, od ove godine ova mini uloga ima potpuno drugačije značenje.