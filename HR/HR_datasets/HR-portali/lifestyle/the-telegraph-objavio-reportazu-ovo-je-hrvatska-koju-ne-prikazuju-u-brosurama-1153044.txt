The Telegraph je objavio reportažu svog čitatelja koji je posjetio Rovinj, a zbog priče sa svog putovanja nagrađen je s 200 funti. Josha Johnsa očarao je Rovinj, a uputio se i posjetiti nezaobilazni hrvatski dragulj – Plitvička jezera. Na putu prema tom nacionalnom parku, ugledao je razrušene kuće, s rupama od metaka i napušteni tenk. "Kad sam stigao, sunce se uzdizalo iza tornja gradske crkve, postavljajući narančastu kulisu iza pastelnih kuća i crvenih krovova. Jahte su se njihale na površini mora u luci, spremne prevesti turiste duž obale", napisao je Johns dok je hodao prema autobusnom stajalištu za Plitvička jezera, zaključujući da su upravo ovakve slike proslavile Hrvatsku.  "Dok se dive gradu, nitko ne bi mogao zamisliti s kakvom je borbom i uništavanjem Hrvatska bila suočena tijekom rata", tvrdi Johns Kako je odmicao od obale, sjedeći na autobusnom sjedalu, pogled nije odmicao od krajolika kroz koji je prolazio, a ustanovio je kako je svako iduće mjesto kroz koje je prolazio bilo sve manje privlačno.  Došao je u mjesto kojem nije zapamtio ime, ali ga je detaljno opisao za britanske čitatelje. "Mjesto je izgledalo kao da je ostalo zarobljeno u devedesetima. Fasada je otpadala sa sivih kuća, potpuna suprotnost šarenim rovinjskim kućama. Zidovi mnogih kuća uz cestu bili su posuti rupama od metaka. Iza ugla sam vidio olupinu zahrđalog tenka na rubu livade. Brutalan podsjetnik hrvatske prošlosti, tenk koji se raspada, baš kao i grad u kojem se nalazio", piše Johns koji je iza sebe čuo kako jedan čovjek govori: "Nema ovdje turizma. Nisu se nikad oporavili od rata. Ovu stranu Hrvatske mnogi ne vide".  Johns se zapitao koliko turista zapravo primijeti ovu "drugu stranu" Hrvatske, koja je postala prava hit destinacija. "Shvatio sam da ni ja ne bih vidio ovo mjesto da nisam sjeo na autobus i uputio se u drugo hrvatsko turističko mjesto. Bilo je to daleko od Hrvatske kakvu vidimo na idiličnom Jadranu. Plitvice su prekrasne, baš kao iz brošura, ali put do njih to nipošto nije", zaključio je.  >>'Ljeto će biti fantastično, među najtraženijim smo destinacijama Mediterana'