Najbolje benefite za zdravlje dobivate iz cjelovite hrane jer se tvari međusobno nadopunjuju i aktiviraju, stoga je voće i povrće najbolje pojesti s korom, kaže Ivana Šimić, dipl. ing. nutricionist. - Kora skriva aktivne spojeve koji imaju važnu ulogu u očuvanju zdravlja. Pigmenti koji mu daju boju snažni su antioksidansi, a njihova koncentracija najveća je u kori i tik ispod nje - objašnjava Šimić i dodaje da je kora i bogat izvor vlakana koja čuvaju zdravlje crijeva, važna su za prevenciju raka debelog crijeva, a štite i krvožilni sustav tako što snižavaju  koncentraciju LDL (lošeg) kolesterola.  - No voće i povrće treba temeljito oprati kako bi se uklonile bakterije, prljavština i eventualni ostaci kemikalija. Tehnika pranja je jako bitna. Tako ribanje četkicom pod snažnim mlazom vode uklanja štetne bakterije i nečistoću, kao i oko 80 posto zaostalih tragova pesticida. Za učinkovitije uklanjanje pesticida i herbicida korisna je kombinacija limuna, octa i sode bikarbone jer djeluje na otapanje dijela kemikalija - kaže Šimić.  Pranjem ćete ukloniti veći dio zaostalih pesticida, no ne možete ukloniti otrove korištene tijekom rasta biljke. Ako je korišten vosak, treba oguliti namirnicu zbog mogućih zaostalih mikroorganizama ispod voska koje ne možete ukloniti pranjem. Također, kora agruma tretirana fungicidom, što je naznačeno na deklaraciji, se ne jede, kaže.  - Ekološka hrana bolji je izbor za unos voća i povrća s korom, ali i namirnica uzgojena konvencionalno, uz pravilnu upotrebu zaštitnih sredstava, donosi veće benefite ako je jedete s korom - tvrdi Šimić. Dodaje da i krumpirova ljuska sadrži vrijedne hranjive tvari pa bi najbolje bilo jesti ekološki uzgojen krumpir s ljuskom. No zelena boja kore ili klijanje uzrokuju nakupljanje otrovnog spoja solanina. Ako jedete krumpir koji je već počeo klijati, klice odstranite, a koru ogulite.  - I prekuhavanje povrća izvlači značajan udio hranjivih tvari te utječe na okus, boju i teksturu. Kratko kuhanje povrća (al dente) pojačava okus, čuva hranjive tvari, a može i povećati prehrambenu vrijednost. Tako je iskoristivost beta karotena iz mrkve veća ako je kuhana - kaže Šimić.  Zato za povećanje nutrijenata cvjetaču izrežite na komadiće, poprskajte s malo limunova soka i ostavite desetak minuta prije upotrebe. Hranjivu vrijednost češnjaka povećat ćete ako ga prije upotrebe nasjeckate ili protisnete i ostavite koju minutu kako bi se oslobodio alicin, fitonutrijent koji štiti od raka. Lišće cikle ili mrkve pune vrijednih tvari ne bacajte, iskoristite ih u kašastom soku ili smoothieju.  Pomiješajte po čašu vode i bijelog alkoholnog octa te dvije žlice sode bikarbone. Pošpricajte namirnice sa svih strana, ostavite da djeluje od 5 do 10 minuta te operite četkicom pod mlazom vode.  Teško je prepoznati pesticide, ali ako namirnica nije iz ekološkog uzgoja onda je vjerojatno tretirana. Korisno je znati koje namirnice mogu sadržavati više ostataka pesticida da biste ih mogli pravilno koristiti. Američka izvješća pokazuju da ih je najviše u jagodama, špinatu, nektarinama, jabukama i breskvama, a najmanje u kukuruzu, avokadu, ananasu, kupusu, luku i grašku. Pirjanje, kuhanje na pari i kratko kuhanje u vodi najbolji su načini pripremanja povrća, kaže nutricionistica Šimić. Povrće izrežite na jednake komadiće (oko jedan centimetar) kako bi se brže i ravnomjernije skuhalo. Pirjanje (od pet do deset minuta) pogodno je za povrće kojem treba mala količina vode ili temeljca da bi omekšalo, poput cvjetače, celera, luka i poriluka. Kuhanje na pari idealno je za mrkvu, prokulice, kelj i brokulu (pet minuta), dok batatu i krumpiru treba desetak minuta. Špinat i blitvu dovoljno je kuhati u vodi od dvije do tri minute. Ekološki uzgojene namirnice igraju važnu ulogu u zaštiti i očuvanju zdravlja dječjeg organizma koji je puno osjetljiviji na pesticide. Za djecu je stoga uvijek najbolje kupovati lokalne, sezonske namirnice od provjerenog dobavljača, i kad god je to moguće - iz ekološkog uzgoja, kaže nutricionistica Šimić.  