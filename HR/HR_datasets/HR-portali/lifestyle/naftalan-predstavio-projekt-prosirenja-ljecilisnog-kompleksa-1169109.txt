Projekt proširenja predstavio je ravnatelj SB Naftalan, dr. Goran Maričić, koji je govorio o počecima inicijative ali i o daljnjoj viziji razvoja bolnice koja ne bi trebala završiti niti s ovom etapom proširenja kompleksa. Okupljene je u ime Ministarstva zdravstva RH pozdravio pomoćnik ministra Denis Kovačić, te je naglasio značaj SB Naftalan u cjelokupnom hrvatskom zdravstvenom sustavu. Stjepan Kožić, župan Zagrebačke županije koja je vlasnik SB Naftalan i bez čijih jamstava niti ne bi bio mogući kreditni ciklus koji je omogućio početak radova, istaknuo je značaj SB Naftalan za cjelokupnu županiju i najavio podršku u daljnjim razvojnim planovima. U svečanom dijelu predstavljanja projekta sudjelovao je i gradonačelnik Ivanić-Grada, Javor Bojan Leš koji je govorio o značenju SB Naftalan za grad, a Robert Andrić, predsjednik Upravnog vijeća Naftalana, o novom poslovnom ciklusu uspješnog lječilišnog kompleksa. Dr, Goran Maričić se posebno zahvalio svim zaposlenicima SB Naftalan na dosadašnjoj podršci razvojnom projektu. „Naftalan je prepoznat u svjetskim razmjerima kao lječilišni kompleks, ali razvoj ne bi bio moguć bez iznimnog tima stručnjaka kakve mi ovdje imamo. Naši liječnici i cjelokupno osoblje su razlog zbog kojeg nam se vraćaju pacijenti. A ovim proširenjem kapaciteta i izgradnjom novih sadržaja mi donosimo svim našim korisnicima, prije svega osiguranicima HZZO, još veću kvalitetu usluge.“, naglasio je dr. Maričić. „Status cjelovite turističke destinacije naša će zemlja dobiti tek kada dodatno ojača kontinentalni turizam. Zagrebačka županija u tom pogledu ulaže znatna sredstva u svoju perjanicu zdravstvenog turizma, SB Naftalan, koja će ovim proširenjem vrijednim 43 milijuna kuna povećati svoje kapacitete te na taj način još ozbiljnije konkurirati na međunarodnom tržištu“, rekao je župan Zagrebačke županije Stjepan Kožić, izrazivši pritom zadovoljstvo dosad realiziranim radovima na dogradnji bolnice. Službenom dijelu svečanosti prisustvovali su i mnogi poslovni partneri i suradnici SB Naftalan, te osobe iz političkog života, između ostalog i predsjednik Skupštine Zagrebačke županije i saborski zastupnik, Dražen Bošnjaković. Specijalna bolnica Naftalan, u vlasništvu Zagrebačke županije, proteklih godina bilježi značajan rast prihoda i pozicionira se kao jedan od najznačajnijih lječilišnih kompleksa u hrvatskom zdravstvenom sustavu. Bolnica je poznata po specifičnim metodama liječenja kroničnih dermatoloških i reumatskih bolesti jedinstvenim naftalanskim uljem, te se kroz sustav HZZO ali i na slobodnom tržištu suočava sa sve većim interesom. Početkom ožujka ove godine SB Naftalan potpisala je sa Zagrebačkom bankom ugovor o kreditu u iznosu od 28 milijuna kn, uz jamstva Zagrebačke županije, a taj je kredit omogućio ulazak u novu etapu izgradnje, proširenja lječilišnog kompleksa. Rezultati natječaja za izbor građevinske tvrtke uskoro će biti objavljeni. Radovi prve faze proširenja bolnice koji su već u tijeku obuhvaćaju izgradnju vanjskog bazena vrijednog 2.1 milijuna kuna, a ta faza se u potpunosti financira sredstvima SB Naftalan, dok se u drugoj polovici ove godine očekuje i početak druge faze dogradnje u sklopu koje će se izgraditi tri unutarnja terapijska bazena, teretana, fitnes centar, polivalentna dvorana sa 190 sjedećih mjesta i dvorana za medicinsku gimnastiku te nova kuhinja s restoranom. Druga faza dogradnja vrijedna je preko 43 milijuna kn.   