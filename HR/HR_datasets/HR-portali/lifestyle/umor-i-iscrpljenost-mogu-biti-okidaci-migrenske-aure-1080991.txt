Prije nekoliko godina imala sam prvi put migrenu s aurom. To se ponovilo nekoliko puta u dvije, tri godine. Sada, nakon četiri godine, opet sam imala migrenu s aurom čak dva puta. Okulist mi je rekao da je riječ o očnoj migreni. Sama migrena nije tako strašna, no ta aura mi je poprilično strašna i zanima me koliko je opasna? Simptome očne migrene koji prethode blagoj ili izraženoj glavobolji, poput treperenja ili privremenog nestanka dijela vidnog polja, treba razlikovati od simptoma nagle pojave bljeskova ili svjetla, većeg broja plivajućih mutnoća te nepovratnog gubitka dijela vidnog polja koji mogu biti znak ozbiljnih bolesti i zahtijevaju hitan pregled. Prema vašem opisu, jasno je da je riječ o povremenoj pojavi simptoma migrenske aure koji su povezani s privremenim promjenama u živcima i krvnim žilama u očima i mozgu. Okidač ovih pojava mogu biti umor, iscrpljenost, neredovit san, ali i hormonske promjene, stres, prehrana... Ako se ne pojavljuju novi simptomi i ne dolazi do pogoršanja simptoma očne migrene, nemate razloga za brigu i strah. U tom slučaju redoviti godišnji pregledi sasvim su dovoljni. Imam 27 godina i redovito treniram već dulji niz godina. Pri velikom naprezanju u teretani primijetio sam da mi se ispod desnog oka zna pojaviti mali balon koji me ponekad svrbi. Vidim normalno i balončić splasne nakon desetak minuta. Je li moguće da imam glaukom? Vaši simptomi ne odgovaraju glaukomu ili nekoj drugoj bolesti oka, nego upućuju na smetnju u blizini oka pokraj očne jabučice. Svrbež i oteklina vjeđa mogu upućivati na alergije. Ako se promjena pojavljuje i nestaje samo za fizičkih napora, može biti riječ o krvožilnoj malformaciji, proširenju vene ili sličnom poremećaju u tom području. Ako se stanje ne popravlja, javite se liječniku koji će vas, prema potrebi, uputiti na daljnju obradu k oftalmologu. >>Žene, evo kada će vas vjerojatnije 'stisnuti' migrena   