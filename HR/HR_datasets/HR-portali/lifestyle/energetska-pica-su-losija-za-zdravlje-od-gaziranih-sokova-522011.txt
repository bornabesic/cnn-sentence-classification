Energetski napitci mogu loše utjecati na srce i krvni tlak, i to drugačije od napitaka s kofeinom, stoji u studiji objavljenoj u časopisu Journal of American Heart Association.   U istraživanju su muškarci i žene podijelili u dvije skupine. Jedni su dobili energetske napitke koji sadrže 320 mg kofeina, ali i druge sastojke poput taurina i ginsenga. Druga grupa dobila je jednaku količinu gaziranih sokova s jednakom dozom kofeina kao kod energetskih napitaka. Ali, u sokovima je bilo i malo limete, sirupa od višnje i gazirane vode. Nakon šest dana grupe su zamijenile pića. Tlak im je svima izmjeren prije i nakon studije, i to nakon sat vremena, pa dva sata, četiri, šest i 24 sata nakon što su popili servirane napitke. Svima je izmjerena i srčana aktivnost pomoću elektrokardiograma. Ljudi koji su pili energetske napitke imali su QT interval 10 milisekundi viši od onih koji su pili gazirane sokove s kofeinom, a nepravilnosti u QT intervalu ponekad vode do abnormalnih otkucaja srca. Znanstvenica kaže kako bi to moglo biti važno jer neki lijekovi, koji utječu na QT interval u 6 milisekundi, nose oznaku upozorenja. Inače, QT interval je sastavni dio elektrokardiografskog zapisa električne aktivnosti miokarda. Ljudi u obje skupine imali su viši krvni tlak, iako ne izvan granica normale. Onima koji su pili gazirane skokove s kofeinom, tlak se vratio na osnovnu razinu za šest sati, a kod ljudi koji su uzimali energetske napitke, nakon više od šest sati. Znanstvenica iz ovih podataka zaključuje kako ostali sastojci u energetskim pićima imaju utjecaj na krvni tlak dodatno na sam utjecaj kofeina. - Sve više je dokaz da je utjecaj na srce drugačiji nego kada se radi samo o kofeinu - kaže autorica studije Emily Fletcher. Napomenula je kako se radi o maloj studiji u kojoj su proučavali učinke samo na zdravim ljudima te kako je potrebno provesti više istraživanja. U Američkoj udruzi za pića (The American Beverage Association), koja predstavlja proizvođače bezalkoholnih napitaka, kažu da su energetska pića opširno proučavana i potvrđeno je kako su sigurna za konzumaciju. To je potvrdila i Europska agencija za sigurnost hrane.  - Ali, istraživanja sugeriraju da bi ljudi trebali biti umjereni, posebno oni kod kojih je rizik za srčane probleme veći. Preporučila bih samo umjerenu potrošnju energetskih napitaka, posebno ljudima koji imaju srčanih problema ili problema s visokim krvnim tlakom. Oprezni trebaju biti i oni koji se bave aktivnostima koje povećavaju broj otkucaja srca i tlak - napominje Fletcher, a prenosi Time. 