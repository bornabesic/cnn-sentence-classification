U ukupnom broju novooboljelih od raka u Hrvatskoj 15 posto muškaraca i 13 posto žena oboli od raka debelog crijeva.   Godišnje ima 3000 novooboljelih, a u više od polovice bolest se već proširila. Rak debelog crijeva drugi je uzrok smrtnosti od zloćudnih bolesti oba spola (u muškarca poslije raka pluća, a u žena poslije raka dojke). Rak debelog crijeva razvija se sporo, tijekom više godina. No otkrivanjem i uklanjanjem sitnih izraslina (polipa), odnosno predstadija raka debelog crijeva, može se spriječiti nastanak bolesti.  - Najčešća metoda ranog otkrivanja je pregled stolice na golim okom nevidljivu i skrivenu krv, što je često prvi znak bolesti debelog crijeva ili nastanka polipa. Test je jednostavan, lako se izvodi, a pozitivan je u 50 do 90 posto oboljelih. Rano otkrivanje, isto tako, smanjuje potrebu za velikim kirurškim zahvatima, pa mnoge osobe izbjegnu kolostomu (umjetno napravljen otvor na trbušnoj stjenci na koju se spoji crijevo te stolica izlazi u plastičnu vrećicu, koju bolesnik treba mijenjati) - govori dr. Nataša Antoljak, spec. epidemiolog iz HZJZ-a.  Dodaje da su rizični čimbenici za rak debelog crijeva nepravilna prehrana, nasljeđe, polipi debelog crijeva i dugotrajni ulcerozni kolitis. Polipi debelog crijeva i rani rak debelog crijeva ne moraju imati simptome. Zato je probirni program izuzetno važan. U Hrvatskoj se od 2008. provodi Nacionalni program ranog otkrivanja raka debelog crijeva. Kao i u drugim europskim zemljama, program je namijenjen ljudima od 50. do 74. godine. Usmjeren je poboljšanju i otkrivanju raka debelog crijeva u ranijem stadiju ili predstadiju bolesti te smanjenju smrtnosti. Iz Zavoda za javno zdravstvo svake dvije godine pozivaju sve građani od 50. do navršene 74. godine na pregled stolice na nevidljivu krv. Poziv sadrži informativni letak i povratnu kuvertu s plaćenim odgovorom. Na poleđini pisma poziva nalazi se “Pristanak za uključivanje u Program”. Nakon što pozitivno odgovorite i povratnom kuvertom pristanete na test, na adresu dobivate kuvertu s tri testna kartona za nanošenje uzoraka stolice. On se nakon uzorkovanja poštom šalju u priloženoj povratnoj kuverti na očitanje u pripadajući zavod za javno zdravstvo.  - Sve ljude s pozitivnim nalazom pozivaju na kolonoskopski pregled radi utvrđivanja uzroka pojave krvi u stolici i istodobno uklanjanje polipa. Poziv sadržava uputu za pripremu (čišćenje crijeva) te kupovnicu koja služi za besplatno preuzimanje sredstva za čišćenje crijeva u ljekarni - kaže dr. Antoljak.   Ako liječnik posumnja na karcinom, potreban je pregled završnog dijela debelog crijeva prstom (digitorektalni pregled). Izvodi ga liječnik opće prakse. Zatim dolazi kolonoskopski pregled, koji u gotovo 100 posto otkriva i male promjene u debelom crijevu, a moguće je uzimanje biopsija i uklanjanje polipa. Moguć je i UZV pregled, koji otkriva metastaze na jetri.  Sjedilački život, prehrana bogata mastima i crvenim prerađenim dimljenim mesom te pušenje i izloženost duhanskom dimu remete rad crijeva, pa se štetni sadržaj u njima dulje zadržava i oštećuje sluznicu. Ona s vremenom sve teže obnavlja i štiti te se razvijaju različite bolesti, uključujući tumore. Zato je važna prehrana bogata vlaknima (povrće, voće i mahunarke) jer izaziva veću masu stolice, a pokreti crijeva su brži, zbog čega se moguće kancerogene tvari razrjeđuju, njihov dodir sa sluznicom crijeva je kraći i brža je eliminacija iz crijeva. Rak debelog crijeva jedan je od najčešćih oblika zloćudnih oboljenja u svim razvijenim zemljama sa zabrinjavajućim trendom rasta. Bilježi se i porast smrtnosti, a smatra se da će u razvijenim zemljama od raka debelog crijeva tijekom života oboljeti približno 4,6 posto muškaraca i 3,2 posto žena.  Zaštitno na debelo crijevo mogu djelovati, piše na stranicama Hrvatske lige protiv raka, vitamini A, C i E te kalcij i selen u hrani. Prema rezultatima 18 kliničkih studija, vitamin D smanjuje rizik od raka debelog crijeva za čak 33 posto. 