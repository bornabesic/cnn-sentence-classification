Ljudi s krvnom grupom 0 imaju manji rizik od srčanog udara u odnosu na osobe s ostalim krvnim grupama, ustanovili su znanstvenici.  Vodeća autorica studije Tessa Kole s medicinskog fakulteta u Groeningenu i njezine kolege tvrde da rezultati njihove studije sugeriraju kako bi liječnici ubuduće trebali razmotriti i krvnu grupu među faktore procjene nečijeg rizika za razvoj kardiovaskularne bolesti.  Kole i njezin tim do zaključka su stigli nakon provedene meta-analize prijašnjih studija o kardiovaskularnim bolesnicima i njihovim krvnim grupama. U analizu je bilo uključeno više od 1,3 milijuna odraslih iz devet različitih studija.  Kada su odbili uobičajene faktore koji dovode do razoja kardiovaskularnih bolesti, zaključili su da ljudi s krvnom grupom 0 imaju devet posto manji rizik od fatalnih posljedica bolesti od osoba s krvnim grupama A, B i AB.  Iako se studija nije bavila istraživanjem mehanizama koji uzrokuju vezu između krvnih grupa i rizika od srčanog udara, znanstvenici su ponudili neke sugestije.  Primjerice, osobe s krvnim grupama A, B, AB imaju veću koncentraciju proteina zgrušavanja krvi, uzroka stvaranja tromba. Dodatno, osobe s tim krvnim grupama, posebno A, skloniji su većim razinama kolesterola u krvi.  Kole, međutim, napominje da su potrebna dodatna istraživanja kako bi se preciznije utvrdila veza između krvne grupe i povećanog kardiovaskularnog rizika.  Znanstvenici su rezultate istraživanja predstavili na godišnjem skupu Europskog društva kardiologa u Parizu.