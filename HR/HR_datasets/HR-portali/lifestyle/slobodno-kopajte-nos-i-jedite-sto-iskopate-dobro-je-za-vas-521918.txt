Navika kopanja nosa, koju stručnjaci opisuju kao prirodni instinkt, može spriječiti nastanak karijesa, čireva na želucu pa čak i HIV, ustanovili su američki znanstvenici nakon najnovije studije. Kopanje nosa i jedenje njegovog sadržaja jača imunitet zahvaljujući dobrim bakterijama u sluzi. Kako se radi o sluzavom sadržaju, on se može zalijepiti za zube i tako štititi od karijesa. Ispada da je ova navika poželjna posebno iz razloga što živimo u sterilnom okruženju i malo bakterija nam dobro dođe. Od malih nogu nas uče kako je istraživanje prstima po nosu loša navika i da je to zapravo gadljivo. Također, vjerovalo se da ta navika povećava rizik od nastanka bolne infekcije sinusa. Ali, prema najnovijoj studiji znanstvenika sa Sveučilišta Harvard i Instituta za tehnologiju iz Massachusettsa u SAD-u, objavljenoj u American Society for Microbiology, ispada da su ljudi koji kopaju nos zdraviji. Upravo to može biti dobar razlog roditeljima da puste djecu da se zabavljaju na taj način. Znanstvenici kažu kako bi ova navika, također, mogla biti dobra obrana od respiratornih infekcija. - Jedenje suhih ostataka koje izvučete iz nosa je izvrstan način za jačanje imunološkog sustava. Nos je zapravo filter u kojem se nakupljaju velike količine bakterija, a kada ta mješavina dođe do crijeva, djeluje baš kao lijek. Tako da ta navika ima smisla s medicinskog stajališta, a i savršeno je prirodna - objasnio je austrijski profesor Friedrich Bischinger, stručnjak za pluća.  Znanstvenici kažu da je opsjednutost higijenom ljudski rod dovela do povećanja broja alergija i autoimunih poremećaja poput artritisa. - Iz evolucijske perspektive razvili smo se u vrlo prljavim uvjetima pa želja da naše okruženje i naše ponašanje bude sterilno zapravo nam samo šteti. Možda kada poželite izvaditi nešto iz nosa i pojesti, trebali bi poslušati nagon i to napraviti - smatra dr. Scott Napper, profesor biokemije sa Sveučilišta Saskatchewan u Kanadi, a prenosi Daily Mail. 