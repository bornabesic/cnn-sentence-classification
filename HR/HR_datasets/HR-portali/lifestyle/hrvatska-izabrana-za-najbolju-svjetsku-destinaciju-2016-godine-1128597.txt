Hrvatska je, kao turistička destinacija, osvojila još jedno u nizu vrijednih priznanja. Naime, čitatelji poznatog američkog turističkog magazina Travel and Leisure (T+L) odabrali su našu zemlju za svjetsku destinaciju 2016. godine! Tako je Hrvatska u online glasovanju čitatelja, koje se odvijalo tijekom listopada i studenoga, osvojila najviše glasova, odnosno 28 posto ukupnih glasova. Drugo mjesto zauzeo je Portugal koji je osvojio 24 posto glasova, dok je treće mjesto zauzeo Pittsburgh. Riječ je o iznimnom uspjehu i velikom priznanju, a to potvrđuje i direktor Glavnog ureda HTZ-a Ratomir Ivičić. – Ova je godina za hrvatski turistički sektor bila izuzetno uspješna. Dobre brojke i pokazatelji rezultat su rada i doprinosa svih turističkih dionika, a osvojene nagrade, poput ove, predstavljaju dodatnu satisfakciju, ali i motivaciju za buduća djelovanja. Proglašenje Hrvatske svjetskom destinacijom godine od čitatelja dokaz je pozitivnog imidža koji naša zemlja ima među turistima. Siguran sam da će ovo priznanje dodatno učvrstiti našu poziciju na konkurentnom tržištu i da će sve hrvatske destinacije znati opravdati ovu laskavu titulu – zaključio je direktor Ivičić.   U samom magazinu Hrvatska je opisana kao „dragulj u kruni Mediterana“ te kao destinacija koja je vrlo popularna zadnjih godina. – Hrvatska je znatno više od prekrasnog filmskog seta u dva povijesna grada – navodi se u tekstu.  Ističu se ljepote Zagreba, Istre, Splita te otoka Hvara, Brača, Korčule, Visa, Mljeta, ali i Dubrovnika koji se veže uz serijal „Igra prijestolja“ i čija je fotografija tijekom glasovanja predstavljala Hrvatsku. U samom izboru za titulu svjetske destinacije 2016. godine, uz Hrvatsku, Portugal i Pittsburgh, nominirani su bili još i Havaji, Pariz, Novi Zeland, Island, Rio de Janeiro i drugi. Lanjski pobjednik u glasovanju čitatelja magazina T+L bila je Kuba. Podsjećamo kako su hrvatske destinacije tijekom posljednjih godinu dana osvojile niz međunarodnih nagrada i priznanja, a među kojima su i nagrade portala European Best Destinations za najbolju europsku destinaciju (Zadar), najbolju plažu (Stiniva), najbolji Advent (Zagreb), najromantičniju destinaciju (Nin), a tu je i Švicarska turistička nagrada koju je nedavno uručena Međimurju. >>Nije stranac nego Hrvat: Snimio je ovaj video i promovirao Hrvatsku na najbolji mogući način >>Novinarka Forbesa napisala 'ljubavno pismo Hrvatskoj'. Ovaj grad ju je posebno oduševio...