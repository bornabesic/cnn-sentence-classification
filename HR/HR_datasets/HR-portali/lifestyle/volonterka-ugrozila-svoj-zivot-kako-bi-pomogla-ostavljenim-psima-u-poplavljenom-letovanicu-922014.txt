Ni opasnost koja je prijetila od bujice vode nije spriječila volontere Udruge za zaštitu životinja Patronus da iz poplavljenog Letovanića spase kujicu i pet štenadi. – Još prošli tjedan javljeno nam je da je kujica ostavljena pokraj škole u Letovaniću. Već tada je područje bilo pod vodom, no nitko se nije javio da pomogne u smještaju – kažu u Udruzi. Voda rasla Kako je voda svakim danom rasla, znali su da nemaju više vremena. Hrabra volonterka Sabina ugrozila je i svoj život da bi stigla do Letovanića. Krenula je automobilom po pseću obitelj, vozeći na vlastitu odgovornost cestom koja je bila zatvorena. Slijedeći upute vatrogasaca išla je kroz vodu koja se prelijevala po cesti. Stigla je do vojnika koji su joj pokazali put prema školi gdje su psi ostavljeni. Trebaju pomoć – Bili su na nekom malom mjestu, poput poluotoka, potpuno okruženi vodom u plastičnom koritu, ležali su jedno na drugom – priča Sabina. Imala je samo toliko vremena da ih ponese sa sobom, oko nje je bujica rasla, a vojnici su je požurivali da krene. Budući da je voda stalno rasla, znala je da ne bi preživjeli da su tamo ostali. Za kujicu i štenad trebaju im barem privremeni udomitelji, a kako im možete pomoći, doznat ćete ako nazovete 097/7185859.