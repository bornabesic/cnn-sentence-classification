Imate li osjećaj da je muškarcima mnogo lakše zablistati, varate se! Dress code u posebnim prigodama znači nošenje odijela, ali kakvog? Kako uz odijelo kombinirati košulju, koji tip kravate nositi? Na ova i mnoga druga pitanja vezana za odabir svečanog odijela pronađite korisne savjete u ovom tekstu.  Što morate znati prilikom odabira odijela? Istina je da odijelo ne čini čovjeka, ali odijelo koje loše stoji može se opaziti izdaleka. Zbog toga je jako važno da vam odijelo dobro stoji, da je dobro krojeno. Pazite i na boju – za vlastito vjenčanje odaberite boju koja će pratiti haljinu vaše bolje polovice, a ako ga kupuje prijatelj, neka odijelo bude usklađeno s mladoženjinim. Isto tako pazite i na… • Odabir materijala Pravilo je jednostavno: za ljetna odijela birajte lan, a za zimska tvid ili vunu, Nastojte odabrati kvalitetan materijal koji se neće gužvati, a bez obzira na priliku za koju odabirete odijelo, nikako ne kupujte varijante blještavih tkanina jer ćete izgledati jeftino. Odijela izrađena od listera sasvim dovoljno naglašavaju sjaj, a ne djeluju napadno. • Pazite na kroj hlača S hlačama vrlo oprezno. Neka najduže budu do početka potpetice na cipeli, a najkraće do početka cipele. Sve između je nosivo. Manžete ili bez njih? To je ipak vaš izbor, no imajte na umu da hlače bez manžeta vizualno produžuju figuru, dok hlače s manžetama bolje stoje visokim muškarcima. Osim toga, smatra se da manžete nekako bolje pristaju starijim osobama. • Sako poput druge kože Sako bi trebao lijepo padati, tj. slijediti liniju tijela ma koliko ono bilo nesavršeno. Linija ramena najvažnija je pri izboru sakoa. Kada ga birate, potrudite se da ramena sakoa "sjedaju" na vaša ramena, s tim da ostavite jedan centimetar prostora za košulje ili majicu koju ćete ispod nositi. • Dužina rukava sakoa Pri isprobavanju sakoa, svakako provjerite dužinu rukava. Ako rukav pokriva manžetu vaše košulje, predugačak je. Najbolje je da rukav dođe do polovine manžete, odnosno da otkriva samo 2 do 4 cm dužine manžete vaše košulje. Znate li da je priča o klasičnom muškom odijelu počela davne 1666. godine kada je kontroverzni britanski kralj Charles II., poznat po modnim inovacijama, na svom dvoru propisao dress code koji se sastojao od kaputa sa satom u unutarnjem džepu, prsluka, kravate i hlača do koljena. Kroz stoljeća i godine muško se odijelo mijenjalo samo u nekoliko varijanti, ali bilo je i ostalo osnovni muški odjevni predmet koji su i u 21. stoljeću poznate dizajnerske kuće poput Armanija, Versacea, Bugattija, Kenza ili Calvina Kleina razradile u različitim varijacijama, ali uvijek na istu temu – moderni muškarac.  Više modnih savjeta potražite na portalu Modni almanah.   