Većina kuhinja ne bi prošla na sanitarnim testovima koji se provode u restoranima, zaključak je studije Zdravstvenog sveučilišta Drexel iz Britanije. Stručnjaci su detaljno pretražili sto nasumično odabranih kuhinja i došli do alarmantnih podataka o bakterijama koje mogu biti pogubne za zdravlje. Većina hrane u hladnjacima nije bila pravilno pospremljena i tako predstavlja plodno tlo za razmnožavanje opasnih bakterija. Ovdje posebno zabrinjava navika pospremanja sirovog mesa. U devedeset i sedam posto slučajeva sirovo meso nalazilo se na policama hladnjaka među ostalom hranom koja je spremna za jelo, i nije bilo adekvatno zatvoreno, što pogoduje razvoju salmonele i drugih bakterija. Hladnjaci nisu bili namješteni na preporučenu temperaturu od 5 Celzijevih stupnjeva nego na veću, što ubrzava razvoj patogenih bakterija u hrani. U većini kuhinja nađeni su tragovi štetočina poput miševa ili žohara te njihova izmeta. Stručnjaci upozoravaju da većinom ne vidimo ove štetočine jer se skrivaju iza kuhinjskih elemenata ili u pukotinama zidova, no to ne znači da ih nema. Oni su izvor mnogih zaraza koje mogu doći na hranu i uzrokovati trovanje. Osim zaraza koje nose štetočine, u većini kuhinja također su nađeni tragovi fekalnih bakterija. Ove bakterije kriju se na gotovo svim mjestima, od podova i radnih površina, sudopera, do kuhinjskih krpa. Stručnjaci upozoravaju da većina bakterija dolazi u sudoper zbog zagađene vode iz slavina, dok su na ostalim mjestima uglavnom zbog loše higijene. Najviše bakterija nađeno je na kuhinjskim krpama i spužvicama i to više nego na podovima. Bakterije posebno vole vlagu, stoga su vlažna mjesta u kuhinji najpogodnija za njihov razvoj. Velika koncentracija ovih bakterija uzrokuje gastroenteritis, no može dovesti i do drugih opasnih bolesti. Zaraza E. coli uzrokuje snažne bolove u želucu, krvavu stolicu te vrućicu, a ako se ne liječi na vrijeme može se razviti u kronični gastritis ili uzrokovati čireve na želucu. Nađene su i velike količine bakterije listerije, koja uzrokuje bolest koja se zove listerioza, a posebno je opasna za trudnice. Daske su jedan od kuhinjskih alata koje treba često i dobro čistiti. Na njoj režemo meso, kruh, voće i povrće, a daska će lako upiti sve tekućine koje se po njoj prolijevaju, a komadići hrane lako mogu ostati zalijepljeni na površini. Blenderi i sokovnici često su žrtve loše higijene jer ih nakon korištenja često samo isperemo vrućom vodom i sav posao je obavljen. No zapravo je najbolji potez detaljno oprati noževe i rastaviti blender ili sokovnik na dijelove. Na takvim poluprljavim mjestima može se naći E. coli, salmonela i plijesan. Kako biste temeljito očistili ta mjesta, potrebno je nakon svakoga korištenja rastaviti blender i sve dijelove oprati oprati vrućom vodom i deterdžentom za suđe. Istraživanje provedeno u 1200 kućanstava u kontinentalnom dijelu Sjedinjenih Američkih Država pokazalo je kako se 50 posto više raznih bakterija nalazi u kućama nego u dvorištima i vrtovima.