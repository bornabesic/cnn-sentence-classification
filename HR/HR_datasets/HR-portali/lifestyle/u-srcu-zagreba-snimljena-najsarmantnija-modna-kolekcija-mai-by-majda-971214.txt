SRCE Zagreba postalo je prava modna kulisa do sada najšarmantnije MAI by Majda kolekcije za proljeće/ljeto 2017.  Hrvatska dizajnerica Majda Postružin, rodom iz Zagreba, iskoristila je čari glavnog grada i poznatih zagrebačkih punktova, kako bi svojoj novoj, proljetnoj kolekciji podarila domaći štih.  Nova kolekcija vrvi ženstvenim haljinama, prozračnim materijalima, lepršavim volanima i veselim cvjetnim uzorcima. Prevladavaju dugačke prozračne haljine, idealne za vruće ljetne dane, sa ženstvenim cvjetnim uzorcima, raskošnim volanima ili pak bogatom čipkom.    Ljupka kolekcija snimljena je u samom centru Zagreba, na ulicama Gradeca i Kaptola, gdje su se ženstveni komadi savršeno uklopili u romantično ozračje starog grada. Kolekcija je istodobno veoma nosiva i chic, s naglaskom na udobnost, na radost brojnih obožavateljica Majdinog dizajna, koje su se do sada već mogle uvjeriti kako elegancija i udobnost tvore savršenu modnu priču.   Kolekcija je inspirirana omiljenim godišnjim dobom poznate dizajnerice, koje sa sobom nosi jarke boje, cvjetne uzorke i neizostavne lepršave haljine.    Vrijeme je da uskočite u jednu od lepršavih haljina i prokrstarite svojim omiljenim mjestima u gradu, dok pjevušite "djevojke u ljetnim haljinama…".