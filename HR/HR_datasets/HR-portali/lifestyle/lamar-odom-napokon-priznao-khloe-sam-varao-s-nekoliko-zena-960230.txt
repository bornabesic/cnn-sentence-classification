Foto: Getty, Instagram  SREĆOM, ona je pronašla mir uz drugoga.  Prije 17 mjeseci, NBA košarkaš Lamar Odom preživio je 2 srčana udara, nakon što je pronađen onesviješten na podu jednog bordela, gdje je 4 dana tulumario okružen prostitutkama, alkoholom i drogama.   Njegov brak s poznatom starletom Khloe Kardashian već je bio gotov, no ona je čitavo vrijeme oporavka bila uz njega. Iako je javnost tada pomislila kako su svojoj ljubavi dali još jednu šansu, to se nije dogodilo, a prije nekoliko mjeseci, Khloe je priznala kako je ludo zaljubljena u drugog košarkaša, 7 godina mlađeg Tristana Thompsona, od kojeg se ne odvaja.  I dok je ona nastavila dalje sa svojim životom, 37-godišnji košarkaš, koji je zbog svojih ovisnosti prokockao i karijeru i brak, i dalje živi u prošlosti pa često u intervjuima priča o braku te kobnom događaju. Tako je u nedavnom intervjuu za US Weekly otkrio kako se smatra "hodajućim čudom" te kako je nedavno završio rehabilitaciju, od koje živi "čisto". No, najviše pozornosti privuklo je konačno priznanje kako je tijekom braka bio nevjeran, i to više puta. "Moja veza s Khloe bila je vrlo javna i otvorila mi je brojne prilike, a među njima i upoznavanje drugih žena, koje možda ne bi zanimao da nisam bio njezin suprug. I jedino što žalim, jest što sam imao nekoliko afera tijekom našeg braka. Volio bih da sam držao svoj ponos u hlačama", izjavio je Lamar.  Raspričao se i o kobnoj večeri. "Bio sam sam doma i bilo mi je dosadno. Htio sam se dobro provesti. Popio sam piće za zagrijavanje. Jesam li se opijao ili drogirao? Nisam uopće. Posljednje čega se sjećam jest da sam ležao u krevetu s dvije žene i onda sam zaspao. Kada sam se probudio četiri dana kasnije, pokušao sam ukloniti cijevi u ustima", opisao je cijeli događaj, no malo mu tko vjeruje. Priznao je i kako ga je kćer iz prvog braka natjerala na rehabilitaciju, jer mu je dala ultimatum: ili liječenje ili više neće razgovarati s njim. A hoće li se posrnuli košarkaš držati zdravijeg načina života, ostaje nam vidjeti.