Hrvatska se ovog travnja pridružuje brojnim zemljama svijeta u međunarodnoj zdravstvenoj akciji podizanja svijesti o važnosti prevencije ginekološkog raka, Globe – athon. Ginekološki rak koji zahvaća brojne organe uključujući kompletan genitalni, ali i urološki sustav pogađa žene sve mlađih dobnih skupina, a zbog nepravovremenih pregleda i samim time kasnog otkrivanja, veliki broj njih neopravdano umire od ove opake bolesti. Hrvatska liga protiv raka i Planinarski klub Hrvatskog liječničkog zbora pozivaju na CroGlobathon povodom kojeg će u nedjelju, 23. travnja u 8 sati, brojni liječnici, profesionalni i rekreativni sportaši te građani udružiti snage planinarenjem na Sljeme. “Veseli me da se i u Hrvatskoj održava ova međunarodna javnozdravstvena kampanja s ciljem poticanja žena na redovite odlaske na ginekološke preglede. Nestrpljivo iščekujem planinarenje na Sljeme i pozivam sve građane da nam se pridruže,” izjavio je prof. dr. Damir Eljuga, ginekolog-onkolog i predsjednik Hrvatske lige protiv raka. Planinarenje je jedna od najzdravijih vrsta rekreacije, a upravo javnozdravstvena akcija CroGlobathon jedinstveni je poticaj za početak tjelesne aktivnosti i brige za vlastito zdravlje.  Planinarenje povodom CroGlobathona započet će u 8.30 sati ispred Osnovne škole u Gračanima, a zajednički put završit će dolaskom na cilj oko 12 sati u Domu Crvenog križa Grada Zagreba koji će i ove godine pripremiti grah za vrijedne planinare. “Osim skrbi o ženskom zdravlju, ovim pohodom želimo vlastitim primjerom i angažmanom za što aktivniji i zdraviji život što veći broj građana motivirati na isto. Tada je svakodnevica ljepša, a kvaliteta života znatno bolja.” – zaključio je predsjednik Planinarskog kluba Hrvatskog liječničkog zbora dr.Berislav Banek. >>Rusi otkrili učinkovitiju metodu liječenja raka? 