Poznati The Telegraph, prepoznao je Pulu kao jednu od 20 najboljih svjetskih destinacija koje bi trebalo posjetiti u 2017. godini. Nakon što je protekle godine ostvarila najbolju turističku sezonu u povijesti, Pula se još jednom našla na naslovnicima svjetskih portala u društvu proslavljenih destinacija poput Hadrijanova zida u Velikoj Britaniji, otočja Bermuda i američkog San Francisca. „Iznimno mi je drago što naša Pula zauzima visoko mjesto među najpoželjnijim svjetskim turističkim destinacijama. Već smo se naučili na velike uspjehe pulskog i istarskog turizma, no važno je istaknuti kako turizam ne dolazi sam od sebe. On je rezultat upornog rada i vještog planiranja svih turističkih djelatnika što naposljetku i rezultira sve većim brojem posjetitelja u našem gradu“, naglasio je gradonačelnik grada Pule Boris Miletić. Britanski The Telegraph u članku navodi sve posebitosti 3.000 starog grada koji diše rimskom i habsburškom poviješću te se promovira kao idealno mjesto za ljubitelje stjenovitih obala i ronjenja. Posebnu su pozornost dobili i pulski Svjetleći divovi koji stvaraju novu prelijepu noćnu vizuru grada, a osim toga, čitatelje se upućuje i na bogatu gastronomsko i vinsku ponudu cijele Istre.  Britanski portal, također, svojim čitateljima preporučuje i način na koji je najlakše posjetiti najveći istarski grad, pa tako napominje kako će British Airways započeti svoje letove između londonske zračne luke Heathrow i Pule u srpnju ove godine. Pulski je turizam protekle godine srušio sve dosadašnje rekorde. U zračnom je prometu po prvi puta u povijesti premašena brojka od 400.000 putnika, a svjedočimo i velikom povećanju noćenja od čak 11 posto. Također, ovdje je potrebno istaknuti i sveukupno čak 16 posto više dolazaka gostiju iz Europe i cijelog svijeta koji su prepoznali raznolikost turističke ponude Pule, grada s više od 1.000 manifestacija godišnje.  >>Hrvatska izabrana za najbolju svjetsku destinaciju 2016. godine!