ROĐENDAN mi jeee! Zapravo nije meni nego mojoj kolumni, ali to su nebitni detalji. Pet godina je prošlo otkad sam izbacila prvi tekst ispod kojeg su mi u komentarima prijetili ubojstvom i samoubojstvom, što je jedna sasvim normalna reakcija na kolumne koji se bave ovako ozbiljnim temama kao moja.  Pet godina. Dvjesto šezdeset komada. Ova kolumna je nadživjela svašta.  Tri-četiri sastava Vlade. Dva braka Borisa Novkovića. Agrokor.  Nije loše. Nije uvijek ni dobro - u 260 tjedana pisanja, zalomi se svega i svačega.  Hvala svima vama koji ste tu i kad je sranje i kad nije. Rekla bi “volim vas” ali nismo na Eurosongu da si govorimo takve stvari. Zalomi se svašta, a ovaj tjedan će zalomiti nešto što se još nije zalomilo - neću napisat ništa. (Znam da sam već napisala nešto, nemoj kvarit moment). Prije nekih 10 godina sam upoznala jednu Dalmatinku koja mi je opisala kako se kod njih u kući oduvijek slavi rođendan - to je slavljenikov dan i radi se što god on želi. Ništa više, ništa manje. Ako slavljenik kaže da danas nema obaveza, onda ih nema. Tako ću i ja danas - ležat u krevetu, dragat po glavi najljepšeg čovjeka na svijetu (to sam možda izmislila) i ne radit ništa.  Manje-više ono što Plenković radi svaki dan, samo bez kreveta i ovog čovjeka koji je lijep i možda izmišljen.  To je sve. Neću pisat, neću razmišljat, slavit ću rođendan baš onako kako mi je objasnila Dalmatinka. Naravno, rođendan ne bi bio rođendan bez poklona. Ja svoj poklon već imam, 260 kolumni i divne ljude koji me svakog tjedna čitaju - zato za peti rođendan kolumne želim nešto pokloniti vama.  Deset posto popusta na pregled vida u optici zajebavam se.  Mrzim takve “poklone” koji uopće nisu pokloni.  Statistike pokazuju da se ova kolumna najčešće čita preko mobitela, zato ću nekom od vas pokloniti baš to - laptop! Mobitel. Ovaj tu, HTC U Play.  Jedan od ta tri, ne tri komada, to ćemo za deseti rođendan. Koncept je poprilično jednostavan - otiđi na Facebook stranicu Index Rouge. U komentaru ispod kolumne (na Facebooku Index Rouge, ne ovdje) mi napiši nešto lijepo - ako nemaš inspiracije, slobodno se posluži klasičnim izljevima ljubavi kao što su kurvo, glupačo nepismena i sponzorušo, to su univerzalne stvari koje funkcioniraju ispod većine članaka, bilo da su o politici, životinjama ili fitness prehrani. Ili ako si osoba koja nije krajnje nezadovoljna vlastitim životom, i normalna čestitka će poslužit.  To je prvi korak. Neću još jednom naglasit da se ne računaju komentari napisani ovdje nego samo oni ispod kolumne objavljene na Facebooku Index Rougea jer računam da imaš veći IQ od maslačka i da ti je postalo jasno nakon prva dva puta. Drugog koraka nema, ne želim da se naprežeš bez potrebe. Odabrat ću najbolju čestitku do sljedećeg utorka i toj osobi poklonit mobitel. To je to.  Idem dragat lijepog čovjeka po glavi. Sretan rođendan mojoj kolumni, vama sretan utorak, čak i ako ste Srbi koji nam nisu dali bod na Eurosongu. Pusa :* Pssst! Ostale Andreine kolumne možete pročitati ovdje!