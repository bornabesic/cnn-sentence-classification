Foto: Instagram  ŽENE diljem svijeta troše tisuće dolara na novu estetsku operaciju kojoj je cilj napraviti im rupice na donjem dijelu leđa, otkrila je jedna estetski kirurginja.  Prozvane su Venerinim rupicama, a među slavnim damama koje su pokazale svoje su Kendall Jenner i Miranda Kerr. Nakon njih, rupice pri dnu kralježnice žele imati i nepoznate dame, posebice jer se tvrdi da su one indikator zdravlja i sretnog seksualnog života.  Teško je postići ih vježbanjem jer se nalaze na mjestu na kojem se zdjelične kosti spajaju pa one koje ih nisu dobile rođenjem nadu polažu u estetsku kirurgiju.  Kirurginja Amada Eong-Powell je zbog pojačane potražnje za Venerinim rupicama u svojoj londonskoj klinici razvila tretman koji je nazvala "V-Spot". "V-točka je zaobljeno područje na leđima, koje se nalazi na tijelima sportskih tipova žena, a mnoge žene ga žele imati jer žele izgledati mlado i fit", rekla je za Femail. "Donji dio leđa oduvijek se smatrao jednim od najljepših dijelova ženskog tijela. S obzirom na to da je velika potražnja za podizanjem stražnjica, ljudi su brzo shvatili da oble guze izgledaju još bolje uz leđa koja izgledaju atletski", tvrdi ona. Cijena tretmana je oko 45 tisuća kuna, a nakon njega na leđima imate obris dijamanta i dvije rupice. "Procedura nije bolna, no nakon operacije biste mogli osjećati bol koju ublažavaju obični analgetici. Tehnologija VASER koristi zvučnu energiju i selektivna je pa razbija mast, ali ne i okolna tkiva i krvožilni sustav", tvrdi.