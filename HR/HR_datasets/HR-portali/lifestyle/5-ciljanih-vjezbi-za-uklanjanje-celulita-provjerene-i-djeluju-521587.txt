Celulit je jedan od najvećih neprijatelja s kojima se gotovo svaka druga žena susreće. Ipak, tu bolest tkiva itekako je moguće pobijediti, naravno, uz puno strpljenja. Iako svake godine kozmetičari, pa i liječnici lansiraju nove tehnike u suzbijanju celulita, teško je odrediti koja je najbolja, a koja nije. Osim toga, neke su toliko skupe da si ih običan čovjek ne može priuštiti. No 24sata otkriva kako uz iskustva fizioterapeutkinje koja je osmislila specijalan program borbe protiv tog neugodnog ženina neprijatelja u vrlo kratkom roku možete postići željene rezultate. Naime, konzumirajući hranu niskoga glikemijskog indeksa, vježbajući posebne vježbe i pijući “čarobni” čaj, celulit ćete sigurno pobijediti. - Zadnjih osam godina svoga rada kao fizioterapeut susrećem se s pacijenticama koje gotovo uvijek nakon uspješno završene fizikalne terapije postavljaju pitanja vezana uz njegu tijela te borbu s današnjim velikim problemom celulita, s kojim je došla u doticaj gotovo svaka žena, i to od najranije pubertetske dobi. Ponukana njihovim upitima pokušala sam svoja znanja iz fizioterapije usmjeriti ka rješenju problema, ujedno napraviti pakete koji će biti dostupni cijenom, a vrlo učinkoviti te ih je moguće komparirati s najboljima iz svijeta estetske medicine. Zadnjih godinu dana napravili smo test na više od 100 uzoraka i dobili izuzetne rezultate. Svakim danom stiže sve veći broj klijentica, a ništa što radimo nije nikakva tajna, nego samo dobro poznavanje primarne struke - kaže splitska fizioterapeutkinja Sandra Radunović Lokica koja upozorava da rješenje ovoga problema prvenstveno leži u samoj snazi i volji čovjeka koji mora biti spreman na odricanja kako bi uspio ostvariti svoj cilj. No što je celulit? Radunović Lokica objašnjava da je celulit potkožna naslaga masnog tkiva s karakterističnim udubinama, tj. stanje kod kojeg dolazi do nagomilavanja masnoća i toksina pod kožom, a ujedno i slabljenja vezivnog tkiva koje povezuje kožu i mišić te stvara karakteristične nabore. - Možda niste znali, ali postoje tri tipa celulita. Prvi je edematozni tip koji zadržava tekućinu u tkivu, drugi je fibrozni tip koji je karakterističan po masnim čvorićima a vezivno tkivo je izgubilo elastičnost, te treći tip, tzv. sklerozni. Tu se radi o većim čvorovima, bolnima na dodir uz čestu pojavu hematoma - kaže Radunović Lokica i dodaje da celulit nastaje zbog slabosti vezivnog tkiva, poremećaja cirkulacije, hormonalnih poremećaja, promjena u metabolizmu, fizičke neaktivnosti, nepravilne prehrane, stresa i pušenja. Hrana bogata šećerom stvara nagli inzulinski skok koji potiče stvaranje masnog tkiva. - Inzulin pomaže kod ulaska glukoze u stanice u kojima se koristi kao izvor energije te je ključan u zadovoljenju energetskih potreba organizma. Pretjerano lučenje inzulina kroz dulji period izaziva povećanje apetita, debljinu, kolesterol, povišen krvni tlak, dijabetes, inzulinsku rezistenciju... Navedeni problemi imaju tendenciju pojavljivanja u kombinaciji i time tvore metabolički sindrom usko vezan s pojavom pretilosti i celulita. Loša probava također se povezuje s nastankom celulita, a razlog tome je povećana propusnost crijeva, zbog čega bakterije i toksini prodiru u organizam gdje štetno djeluju. Pušenje, pak, smanjuje opskrbu tkiva kisikom te usporava cirkulaciju i metabolizam. Smanjen unos vode pogoduje nakupljanju štetnih tvari u organizmu, time usporava metabolizam i smanjuje potrošnju masti kao izvora energije. Celulit se javlja uglavnom u žena, najčešće zbog velike uloge hormona u njegovu nastanku. Hormoni utječu na cirkulaciju krvi i limfe u organizmu te pospješuju gomilanje masnog tkiva. Hormon estrogen stimulira aktivnost enzima koji razaraju vezivno tkivo, njegova uloga je velika i iznimno bitna kod trudnoće, zbog širenja maternice i rasta grudi. Uz estrogen postoji još niz hormona koji utječu na njegov nastanak, a to su adrenalin, noradrenalin, kortizol, inzulin, prolaktin te tiroidni hormoni - kaže splitska fizioterapeutkinja Radunović Lokica. Razina potkožnog masnog tkiva igra važnu ulogu - što manje masnoća ima, manje će se ispod kože formirati celulita. Najčešće se pojavljuje u predjelu bedara, stražnjice, koljena, trbuha, naglašava splitska fizioterapeutkinja. Celulit je prirodna i normalna pojava nakupljenog masnog tkiva, no zbog hormonskog disbalansa, slabljenja vezivnog tkiva, viška kilograma, nedovoljnog unosa vode i neredovite tjelovježbe postaje vidljiv. Želite li ga pobijediti, važno je da jedete redovito, ne preskačete obroke i da ne gladujete. Važno je izdvojiti i genetski faktor u nastajanju celulita, kao što su spol, rasa i distribucija potkožnog masnog tkiva te predispoziciju na limfatičnu i cirkulatornu insuficijenciju. Postoje pretile žene s malo celulita i mršave s većom količinom. Preporučuje se kombinacija kardio treninga i treninga snage. Vožnja biciklom, penjanje uz stube, ples, plivanje i rolanje te vježbe snage u kojima će se koristiti medicinke, girje, elastične trake i lopte trebala bi se provoditi minimalno tri puta tjedno, a poželjno je pet puta uz nadzor terapeuta te uz opterećenje gdje vrijednosti pulsa dosegnu 70-80 posto od maksimalnih. Klasifikacija celulita po Nurnberger-Mullerovoj ljestvici ide od 0 do 4. Prvo stanje je celulit vidljiv samo uslijed mehaničkog djelovanja na kožu. Drugo stanje je vidljivo kad je pacijent u uspravnom položaju, treće kod pacijenta u uspravnom i ležećem položaju, a četvrto je vidljivo kod pacijenta u uspravnom i ležećem položaju te bolno na dodir. Vježbe za razbijanje celulitnih naslaga: 