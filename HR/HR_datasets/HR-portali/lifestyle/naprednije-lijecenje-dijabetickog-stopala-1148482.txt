Rapidno raste učestalost šećerne bolesti u svijetu. Najnovije procjene govore o 422 milijuna oboljelih zbog čega ju je Generalna skupština UN-a proglasila jednim od vodećih javnozdravstvenih izazova 21 stoljeća. Prema podacima Nacionalnog registra, od šećerne bolesti kod nas boluje 254.296 osoba, a oko 40% oboljelih još uvijek nema dijagnozu pa taj broj raste na 400.000. To znači da svaka deseta osoba u Hrvatskoj ima šećernu bolest. Klinika Vuk Vrhovac jedina je organizacijska jedinica bolničkog tipa u Hrvatskoj koja zbrinjava isključivo dijabetičke bolesnike. Klinika je i Referentni centar za dijabetes MZ RH i krovna organizacija Hrvatskog modela zaštite oboljelih od šećerne bolesti. – Važno je što ranije otkrivanje bolesti, poglavito u osoba s rizičnim čimbenicima poput prekomjerne tjelesne težine, hipertenzije, dislipidemije te pozitivne obiteljske anamneze. Pravodobnim otkrivanjem i adekvatnim liječenjem šećerne bolesti moguće je spriječiti ili usporiti razvoj kroničnih komplikacija i održati kvalitetu života oboljelih. Naša ustanova nudi sveobuhvatan pristup oboljelima koji podrazumijeva dijagnostiku i liječenje šećerne bolesti i njezinih kroničnih komplikacija – kaže Lea Duvnjak, predstojnica SK Vuk Vrhovac. Klinika zapošljava 33 liječnika, 23 dijabetologa-endokrinologa, 3 neurologa, 3 oftalmologa i 2 kardiologa, psihologa te 40 medicinskih sestara. Kako tvrdi Duvnjak, u klinici imaju edukacije zaposlenih, a provode ih i u zemlji i inozemstvu. Jedna od edukacija je i Step by Step Foot projekt. Dijabetičko stopalo jedna je od najtežih komplikacija šećerne bolesti koja prijeti gubitkom ekstremiteta. Međunarodna radna grupa za dijabetičko stopalo (IWGDF) započela je 2010. program “Train the Foot Trainers”. Cilj je strukturirana edukacije o dijabetičkom stopalu. Za provođenje programa u nas zadužena je Sveučilišna klinika Vuk Vrhovac. Prvi tečaj održan je 2015., a novi je najavljen za 10. veljače te će na njemu sudjelovati Kristien Van Acker, predsjednica IWGDF-a. >>Manje ste obrazovani i manje zarađujete? To vam može skratiti život... 