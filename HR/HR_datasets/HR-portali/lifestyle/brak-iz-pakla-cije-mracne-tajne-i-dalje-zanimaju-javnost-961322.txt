Foto: Getty, REX  ONA je bila omiljena, no s njim je bila sasvim druga priča.  Prije nekoliko dana, u javnost su procurili šokantni detalji iz prošlosti, iz braka princa Charlesa i nikada prežaljene princeze Diane. Naime, kraljevski par vjenčao se davne 1981. godine, a već je tada bilo jasno da nešto nije kako treba. Lijepa Diana izgledala je vrlo tužno pa su mnogi njihov brak nazivali užasnim.  Par je medeni mjesec proveo krstareći na kraljevskoj jahti "Royal Yacht Britannia". I iako bi takvo putovanje baš svakom sretnom paru trebalo biti jedno od najljepših u životu, pokojna princeza opisala ga je kao pakao. Barem tako tvrdi najnovija u nizu knjiga, gdje stoje sljedeće rečenice: "Već tada je znala da Charles voli Camillu. Često se tresla i povraćala te bila rastrojena pa su joj doktori pripisali Valium, za koji se često kaže da ima jači utjecaj na mozak od heroina ili marihuane."   Diana je bila uvjerena da kraljevska obitelj želi da ona bude na lijekovima, kako ne bi bila u potpunosti svjesna svijeta i stvari oko sebe, a u istoj knjizi stoji i kako je živjela u paranoji, kako su svi protiv nje. Otac njezinog ljubavnika Dodija al-Fajeda i dan danas tvrdi kako je njihovu smrt naručila kraljevska obitelj, jer je princeza navodno čekala njegovo dijete, no naravno, to nikada nije potvrđeno.  Princ Charles bio je u svojim 30-ima, kada je upoznao Dianu, a nije tajna kako je obitelj vršila pritisak na njega da se oženi. Njegova majka, stroga kraljica Elizabeta II., postavila mu je nekoliko uvjeta kod odabira buduće supruge: morala je biti protestantkinja, djevica te u sebi imati kraljevsko ili barem plemićko podrijetlo. Diana je u to vrijeme radila kao dadilja u Londonu te je ispunjavala sva kraljičina očekivanja.  Raskošno vjenčanje, koje je pratilo 750 milijuna ljudi, održano je 24. veljače 1981., a već krajem 80-ih, njihov se brak počeo raspadati, iako se kraljevska obitelj svim silama trudila da zataška bračne probleme. Charles i Diana međusobno su se krivili za lošu situaciju, a izjave su dospjele do medija preko njihovih "prijatelja". Charles je čitav život volio Camillu, a jedini razlog zašto je oženio Dianu, bio je taj što se u to vrijeme Camilla udala za drugoga.  No, Charles je ponovno obnovio vezu s njom, zbog čega je Diana iz osvete počela romansu sa svojim instruktorom jahanja. Vezu s njim potvrdila je i na BBC-u, godinu dana nakon što se Charles odvažio priznati svoj preljub u televizijskom intervjuu. Diana je Charlesa zatim prevarila s četiri muškarca. Kraljica nije kaznila ni jedno ni drugo, iako je u Engleskoj preljub sa ženom kralja ili prijestolonasljednika smatran veleizdajom, koja se kažnjavala smrću, još od 1351. godine. U prosincu 1992. godine, par je prestao živjeti zajedno, a 3 godine kasnije, kraljica ih je zatražila da se razvedu. Diana je tada primila svotu od 17 tisuća funti, zajedno sa zakonskom naredbom kojom joj se zabranjuje daljnje raspravljanje o razvodu. No, kraljica je Dianu i dalje smatrala članom kraljevske obitelji, jer je ona bila majka njezinih unuka, princa Harryja i Williama, od kojih će jedan najvjerojatnije postati kralj.  Nakon razvoda, Diana je sreću pronašla u Dodiju, a posvetila se i brojnim humanitarnim akcijama, zbog čega ju je javnost zavoljela još više. 2005. godine, princ Charles napokon je oženio Camillu, no njihov je brak bio vrlo kontroverzno pitanje. Kao prvo, znalo se kako mu je ona bila ljubavnica tijekom braka s Dianom, a kao drugo, oboje su bili razvedeni. No, problem je predstavljao njezin razvod, jer je njezin bivši suprug još bio živ. Naime, Crkva Engleske, čiji poglavar Charles treba postati u budućnosti, nije priznavala razvod, te je u njenim očima Camilla bila još uvijek u braku sa svojim prvim mužem.   Po njihovom vjenčanju objavljeno je da Camilla, iako joj je to zakonski omogućeno, neće koristiti titulu princeze od Velsa, pošto se ta titula još uvijek vezala uz ime Charlesove prve supruge. Isto tako je objavljeno da Camilla neće koristiti titulu kraljice kada Charles postane kralj, već da će biti oslovljavana kao princeza-pratilja. Međutim, ako parlament ne izda poseban zakon koji određuje njen status, ona će zakonski biti kraljica.  Princeza Diana okončala je svoj život 31. kolovoza 1997. godine, kada je zajedno sa svojim ljubavnikom, Dodijem al-Fajedom doživjela prometnu nesreću u jednom pariškom tunelu, neposredno nakon večere. Njihov vozač vozio je velikom brzinom u nadi da će izbjeći paparazze, a nitko u automobilu nije bio vezan. Vozač i Dodi poginuli su na mjestu nesreće, dok je Diana s teškim ozljedama prevezena u bolnicu, u kojoj je umrla u četiri sata ujutro. Jedini preživjeli bio je Dodijev tjelohranitelj.  Diana je sahranjena na otočiću usred jezera Round Oval, na kojem plivaju četiri crna labuda, a do njezinog groba vode čak 36 hrasta, zasađena za svaku godinu njezinog života. Pokopana je u crnoj haljini, koju je naručila nekoliko tjedana prije smrti, s krunicom koju joj je poklonila Majka Tereza, koja je umrla 7 dana nakon nje.  Unatoč činjenici kako je svojim ponašanjem prkosila tradiciji i kraljevskoj obitelji, Diana je nekako uvijek bila omiljenija od njezinih članova, što se nije promijenilo ni dan danas.