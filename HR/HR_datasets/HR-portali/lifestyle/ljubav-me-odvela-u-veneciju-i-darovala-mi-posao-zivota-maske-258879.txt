Jedna strasna mladenačka ljubav, studentski budžet, eksplozija kreativnosti i pregršt ideja te spretne ruke susreli su se u venecijanskim lagunama te od Loredane Musizze, mlade žene iz okolice Poreča, u petnaestak godina stvorili uspješnu poduzetnicu. Ona za sebe voli reći kako je “najveći mali izvoznik na veliko”. Iz njezinog laboratorija u Vabrigi nedaleko od Poreča, gdje radi sa svojih pet zaposlenica i jednim zaposlenikom, godišnje iziđe desetak tisuća unikatnih maski, a svima je prvo odredište – Venecija. Odande putuju po cijelom svijetu, a neki su komadi postali slavni jer su korišteni kao rekviziti u filmovima. Tako su maske izrađene u slikovitoj Vabrigi skrile lica Toma Cruisea i Nicole Kidman u Kubrickovu filmu "Oči širom zatvorene".   Loredanu, inače po struci ugostiteljicu, u Veneciju je odvela, priznaje nam, ljubav. Njezin mladić, danas suprug, Ugo, ondje je studirao. Zaljubljeni par teško je podnosio razdvojenost pa se i Loredana otisnula put Serenissime.   – Iako sam dobro poznavala grad i kulturu koja je nama Istranima oduvijek bliska, Venecija me obuzela. Ugo je studentski džeparac dopunjavao izrađivanjem maski u jednoj manufakturi tradicionalne maske. Pomislila sam: “Ako može on, zašto se ne bih okušala i ja?” – prisjeća se Loredana dana kada je napravila svoju prvu masku.  Sebi bih kupila bautu   – Bila je to jedna sasvim mala colombina, no zato je materijal u koji sam je presvukla bio je prekrasan brokat baroknog uzorka. A kako sam zaljubljenica u barok, maska je ispala poput krinki kojima su venecijanske dame svojedobno skrivale lica – priča nam majstorica iz Vabrige. Kada su se vratili iz Venecije, s Loredanom i Ugom vratile su se i maske. Ali – kao poduzetnički projekt koji je Loredana razvila te od tada u njezinoj radionici cijele godine nastaju maske bez traga plastike. Osnovnih tridesetak modela – većinom prema likovima Comedie dell arte – Loredana je “pojačala” tradicionalnim venecijanskim maskama čiju je povijest istraživala u tamošnjim arhivima.  – Omiljena maska mi je bauta. Da sam turist, kupila bih si upravo nju – kaže Loredana. Bauta je plemićka maska, a po nekima i zaštitni znak Serenissime, nosila su je gospoda, a proslavio Casanova koji je njom lice skrivao za svojih ljubavnih pohoda.   Bauta se nosila ne samo za karnevala, nego i kroz godinu, pratili su je bogata odijela i haljine jer su je nosile i dame, a nije korištena u kazalištima. Maska koju bi mnogi poželjeli kupiti jest “il medico della peste” – maska koja također ima povijesno uporište, a nosili su je liječnici za vrijeme kuge. Maska velikog prepoznatljivog nosa preteča je gas-maske, jer bi se liječnici u vrijeme kuge njom štitili od zaraze tako da su "nos" ispunili krpama natopljenim u mirisna ulja i trave kako bi se poštedjeli zaraze i smrada umirućih. Moretta je maska koju su nosile samo žene i glavni je alat zavodnica. Mala i jajolika, presvučena baršunom. Mutu, nijemu masku, pridržavali su zubima pa su podrazumijevale nijemost onoga tko je nosi. No, istodobno su dame ispod mute pokazivale grudi u dubokim dekolteima.   – Vrlo su tražene i colombine, i to zbog cijene. One su najmanje pa i najpristupačnije jer su cijene originalne venecijanske maske u tamošnjim specijaliziranim prodavaonicama vrlo visoke. Colombina je znana i kao Goldonijeva koketa Arlechina, Carrallina, Ricciolina, Camilla... Pokriva samo oči, a usne spremne na poljupce ostavlja slobodnima za zagonetni smiješak. Harlekin je također našao mjesto u Loredaninoj radionici kao jedan od likova Comedie dell arte, siromašni nespretni sluga, odjeven u zakrpe. Posljednji dodir zlatom, perjem...    Loredana objašnjava kako na svojim maskama ostavlja prostora za “ultimo ritocco” – posljednji dodir koji je ujedno i zaštitni znak manufakture ili butika koji maske prodaje. Ponekad je to detalj u boji starog zlata, perje, dodatne šljokice... Na masku, kaže Loredana, može sve, ali s ukusom, a ona je to prepoznala pa je čak i od perja svijala ružice te ih lijepila na savršeno sjajna lica ili snježnobijele pozadine. Maske Loredana izrađuje od papira, carte lana, tako da u negative od gipsa premazane vazelinom pažljivo lijepi sloj po sloj papira povezujući ih smjesom nalik ljepilu za tapete. Nakon sušenja, kada se povežu, maska se vadi iz kalupa i detaljno obrađuje, izrezuju se oči i do savršenstva bruse i poliraju rubovi kako bi bila ugodna za nošenje. Premazivanje temeljnim bojama pa tek onda umjetnički rad i crtanje nastavak su ovog zahtjevnog posla prije ukrašavanja i laka koji će takav precizan rad zaštititi na dulje vrijeme. 