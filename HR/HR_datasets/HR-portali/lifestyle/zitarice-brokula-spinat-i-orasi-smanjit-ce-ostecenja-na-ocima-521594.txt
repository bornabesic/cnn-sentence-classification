S godinama se mijenjaju oči, a najčešći problem vida kod starije populacije jest prezbiopija, odnosno staračka dalekovidnost. Tu je i očna mrena ili katarakta - zamagljenost prirodne očne leće koja uzrokuje loš noćni vid. Kod starijih se javlja i glaukom - povišeni očni tlak uz koji se mogu pojaviti slijepe pjege i sužavanje vidnog polja. Kod dijabetičara se, osobito u starijoj dobi, može javiti i dijabetička retinopatija - bolest oka koja pogađa krvne žile mrežnice. Ovi problemi uglavnom se mogu lako liječiti. Ipak, ponekad mogu biti i predznak nekih ozbiljnih problema. Stoga se preporučuje da pacijenti nakon navršenih 60 godina minimalno jednom godišnje odlaze na pregled očiju. Uz to, osobito je važan unos vitamina, minerala, proteina i omega-3 masnih kiselina, ali na prvome mjestu je lutein - najvažnija prirodna tvar za zdravlje ljudskog oka i kože. Lutein djeluje kao filtar sunčanog svjetla apsorbirajući opasne UV zrake. Smanjuje rizik od degeneracije oka i sprečava razvoj očne mrene. Lutein, naime, zaustavlja oštećenja u staničnim membranama te se smatra zaštitnikom osjetljivog tkiva rožnice. Zdrava prehrana trebala bi sadržavati mnogo svježeg, šarenog voća i povrća. Stručnjaci preporučuju između pet i devet porcija dnevno. U tanjurima bi se pritom trebali naći špinat, kelj, slatki kukuruz, grah, brokula, svi bogati izvori luteina. Vitamin A, također važan za zdrav vid, naći ćete u narančama, mrkvi, bundevi... Voće i povrće, uz to, bogato je vitaminom C, snažnim antioksidansom vrlo važnim za zdravlje očiju. Rizik od staračkih očnih bolesti smanjuje i unos cjelovitih žitarica. Oprezan treba biti s mastima te u organizam unositi samo one zdrave - omega 3-masne kiseline nalaze se u ribi i ostalim plodovima mora koje je potrebno jesti barem dvaput tjedno. Orahe, također bogate zdravim mastima, jedite svakodnevno kao grickalice. Kvalitetan izvor proteina su nemasno meso, mahunarke i jaja, koja su također izvor luteina. I za kraj, hidratizirajte se. Voda, biljni čajevi, prirodni sokovi, mlijeko bogato kalcijem - sve je dobar izbor dok unosite mnogo tekućine. Više pročitajte na portalu Trećadob. 