Nakon dva dana Aurea Festa koji su bili posvećeni običajima i mađioničarima, u utorak je održan Festival plesa te modna revija "Aurea fashion". Program su otvorile Požeške mažoretkinje uz pratnju Gradske glazbe Trenkovi panduri. Uslijedile su brojne koreografije pod zajedničkim nazivom "Zaplešimo kroz plesne stilove i boje" koje su osmislile voditeljice Umjetničke organizacije Plesna radionice Ilijane Lončar i Plesnog studija Marine Mihelčić. "Prema želji organizatora ove godine smo se oslonili na požeške plesače. Jako sam zadovoljna. Pokazali smo različite stilove poput suvremenog plesa, twirlinga, jazza, klasičnog baleta... Drago mi je što sam osjetila kako naši plesači mogu konkurirat plesačima iz drugih gradova koje jako cijenimo. Plesna kultura i umjetnost kod nas je na zavidnoj razini", rekla je Ilijana Lončar, plesna pedagoginja. Večer je nastavljena modnom revijom ceha frizera, kozmetičara Udruženja obrtnika Požege i Obrtničke škole Požega. Predstavljene su kolekcije: Zlatna Slavonija, Geometrijska forma u kroju, Vezena ogledalca i Korzeti kroz sva četiri godišnja doba Slavonije. Modele su osmislile i izradile: Ana Tomašević, Lorena Conjar te krojačice završnog razreda Obrtničke škole. Glavna festivalska pozornica danas je rezervirana za jazz. S početkom u 20 sati na Trgu Svetog Trojstva nastupit će Zdenka Kovačiček, Greenhouse Blues Band i Big Band Požega s gostima. "Posjetitelje očekuje vrhunski provod, zabava, ples i dobra glazba. Pozivam sugrađane da dođu u što većem broju i uživaju u odličnom zvuku", zaključio je Zvjezdan Marjanović, prodirektor Aurea Festa jazza.