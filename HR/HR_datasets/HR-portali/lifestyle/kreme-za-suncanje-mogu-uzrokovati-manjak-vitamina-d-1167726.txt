Kreme za sunčanje ključne su za zaštitu kože od raka. Nova studija, međutim, sugerira da mogu prouzročiti i manjak vitamina D.  Vitamin D važan je za zdravlje kostiju jer pomaže u apsorpciji kalcija. Pomaže i u funkcioniranju živaca i mišića te u jačanju imunološkog sustava. Manjak vitamina D može dovesti do smanjene gustoće kostiju, a to posljedično povećava rizik za lomove i osteoporozu.  I dok neke namirnice prirodno sadrže vitamin D, poput ribe ili goveđe jetre, uglavnom je riječi o malim količinama. Daleko najbolji izvor vitamina D izloženost je sunčevim zrakama. One prodiru u kožu i oblik kolesterola (7-dehidrokolesterol) pretvaraju u aktivni oblik vitamina D-3.  Znanstvenici s kalifornijskog sveučilišta predvođeni Kim Pfotenhauer proučavali su postojeće kliničke studije o manjku vitamina D i zaključili da kreme za sunčanje s faktorom 15 ili višim mogu smanjiti proizvodnju vitamina D za čak 99 posto.  Oni stoga preporučuju da se dva puta tjedno po pola sata provede na suncu bez nanošenja zaštitne kreme. Takva količina izloženosti Sunčevim zrakama neće povećati rizik od raka kože, a u organizmu će se zadržati optimalna količina vitamina D. Studija je objavljena u časopisu "The Journal of the American Osteopathic Association".