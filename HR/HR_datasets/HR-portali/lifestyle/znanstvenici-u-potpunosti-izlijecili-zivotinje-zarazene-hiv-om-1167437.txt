Tim znanstvenika iz Lewis Katz School of Medicine sa sveučilišta Temple i sveučilišta Pittsburgh napravio je ogroman korak prema izlječenju virusa humane imunodeficijencije (HIV). Kako pišu američki i britanski mediji, znanstvenici predvođeni doktorom Venhuijem Huom uspjeli su izliječiti životinje zaražene HIV-om. Ovaj uspjeh daje posebnu nadu oboljelima jer su liječnici uspjeli potpuno ukloniti virus HIV iz ljudskog DNK umetnutog u miševe, a istovremeno su spriječili širenje infekcije. To je prvi put da su liječnici uspjeli potpuno eliminirati virus iz humaniziranih životinja, odnosno miševa kojima su umetnute ljudske stanice koje su nakon toga inficirane virusom, i otvorili put kliničkom testiranju za ljude, piše Daily Mail. Tim predvođen doktorom Huom testirao je tri grupe miševa. Miševe iz prve grupe inficirali su HIV-om. Miševe iz druge grupe inficirali su virusom EcoHIV (mišji ekvivalent ljudskog HIV-a), dok je treća grupa miševa bila “humanizirani model”, odnosno miševi kojima su ubrizgane ljudske stanice zaražene HIV-om. Za liječenje su koristili genetički model CRISPR/Cas9 koji služi za blokiranje razmnožavanja virusa i sprečavanje infekcije sustava. Ta tehnika omogućava znanstvenicima da rade precizne izmjene na samom DNK. – Kod treće grupe miševa nakon samo jednog tretmana CRISPR/Cas9 virus je potpuno uklonjen – kazao je Hu. 