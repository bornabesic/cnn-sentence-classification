Svjetski vodeći turistički medij Lonely Planet objavio je listu Best in Europe 2017. Riječ je o njihovu izboru najuzbudljivijih europskih odredišta za ovu godinu, a Zagreb je zauzeo prvo mjesto. Listu najboljih europskih destinacija sastavili su stručnjaci Lonely Planeta koji su naveli kako hrvatsku prijestolnicu turisti ne bi smjeli zaobići. "Zagreb je kombinacija austro-ugarskih trgova, koje preplavljuju mnogi koji na njima vole pijuckati kavu, i brutalističke arhitekture, ulične umjetnosti i urbane regeneracije. Uz dugoiščekivani otvoreni novi terminal zagrebačke zračne luke Dr. Franjo Tuđman, nikad nije bilo lakše i jeftinije doći do glavnog grada Hrvatske, gdje sve posjetitelje očekuje i bogata gastroscena", navedeno je u opisu Zagreba koji je zauzeo prvu poziciju na TOP listi najpoželjnijih gradova u Europi koje treba posjetiti ove godine. "Zagreb je na vrhu naše liste jer je riječ o gradu koji nudi nešto novo, uzbudljiv je i nije dovoljno istražen, što ostavlja mnogo prostora putnicima da ga otkriju", rekao je glasnogovornik Lonely Planeta Tom Hall.  Na ovoj listi top destinacija u Europi našli su se i Gotland u Švedskoj, Moldavija, Galicija te Pafos na Cipru koji je izabran i za glavno kulturno središte Europe za ovu godinu.  1. Zagreb, Hrvatska  2. Gotland, Švedska 3. Galicia, Španjolska 4. Crna Gora 5. Leeds, UK 6. Alentejo, Portugal 7. Sjeverna Njemačka 8. Moldavija 9. Pafos, Cipar  10. Le Havre, Francuska