U današnje vrijeme kada je tempo života puno brži i mnogi jednostavno nemaju vremena za pronalazak partnera, odnosno partnerice, prijatelji s povlasticama sve su popularniji oblik veze. Za one koji ne znaju o čemu se radi, riječ je o prijateljima koji nisu u romantičnoj vezi, ali služe jedno drugome za seks. Kada 'prijateljica', primjerice, dobije seksualnu želju, nazove svog prijatelja, zadovolje se međusobno, a da pritom ne moraju polagati račune jedno drugome. U teoriji to izgleda idealno, no koliko je to u praksi zapravo moguće? Pitali smo Hrvatice što misle o takvim odnosima te može li se ljudsko biće jednostavno ograditi od osjećaja i samo uživati u seksualnom zadovoljstvu. Većina žena, a u našem upitniku sudjelovalo je njih pedesetak, odgovorila nam je kako je takva veza nemoguća. – To je recept za katastrofu! – odlučna je jedna Hrvatica. – Ne postoje takvi, jedna strana uvijek više osjeća, odnosno uvijek se netko zaljubi – tvrdi pak druga žena. Treća pak kaže kako postoje takvi odnosi, no jedna je strana uvijek zaljubljena. – Podržavam prijatelje s povlasticama, no najbolje je postaviti neka pravila na početku ili procijeniti kada treba prekinuti... Osim ako oboje ne odluče da će na kraju biti zajedno – rekla nam je jedna djevojka koja je sudjelovala u našem malom istraživanju. – Vjerujem da postoje oni kod kojih sve ostaje na seksu, ali isto tako vjerujem da je više onih gdje jedna strana pati – kaže nam jedna žena koja se u takvo iskustvo ne bi sama upustila. Među našim ispitanicama našla se i jedna žena koja ima pozitivno iskustvo sa svojim prijateljem za seks. No, ona je jedna od samo pet žena koje tako razmišljaju. Iz toga proizlazi kako čak 90 posto žena smatra da odnos prijatelja s povlasticama bez osjećaja nije moguć. – Iz iskustva znam da može sve ostati samo na seksu – rekla nam je žena koja je među deset posto njih koje imaju pozitivna razmišljanja o seks-prijateljima. Što mislite o prijateljima s povlasticama, postoje li oni, odnosno može li sve ostati samo na seksu, a da se jedna strana ne zaljubi? Ovo smo pitanje postavili ženama iz Hrvatske, a u nastavku saznajte njihove najzanimljivije odgovore. – Možda i može, ali ja ne znam niti za jedan slučaj da je to ljudima uspjelo. – Možda može ostati samo na seksu neko kraće vrijeme, dugoročno mislim da ne. – Ne, ja sam se ili zaljubila ili otpilila frajera nakon par spojeva odnosno rundi seksa. – Mislim da postoje, no svi nakon nekog vremena ili postanu partneri ili se raziđu. – Super stvar jer shvate da su baš jedno za drugo. Onda su zaljubljeni jer nema seksa dobrog ako nema kemije, a ako ima kemije često dovede i do zaljubljenosti. Ne možeš reći da želiš dijeliti ono što želiš imati za sebe ako ti odgovara. – Tko misli da tako može ok, ali ja mislim da uvijek mora biti emocija s jedne strane. – Ne. Uvijek jedna strana razvije dublje osjećaje i onda nastane raspad sistema. Niti prijatelja niti seksa nakon toga. – Prijateljstvo s povlasticom traje tri susreta, dalje prerasta u nešto drugo . – Vjerujem da može ako se nađu takve dvije osobe, ali to je jako rijetko. Nisam imala iskustva s takvim "vezama" jer tako ne bi mogla funkcionirati. – Vrlo rijetko ostaje samo na tome, mislim da se čovjek vrlo lako veže i zaljubi kada je riječ o tako intimnim stvarima, pogotovo mi žene. – Imala sam jednom takvog frenda i bilo je odlično dok se nismo vjenčali za svoje partnere. Od tada više nema povlastica... – Teško. Ne može proći bez emocija. To sam radila s ljudima s kojima sam imala neku emotivno-seksualnu vezu poput bivših ili osoba s kojima nisam htjela biti formalno u vezi.  