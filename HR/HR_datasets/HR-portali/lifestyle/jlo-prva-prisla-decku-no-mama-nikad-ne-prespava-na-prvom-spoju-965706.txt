Foto: Instagram, REX  LATINO diva ne odvaja se od svog novog dečka.  Ako netko nije imao sreće u ljubavi, onda je to 47-godišnja glumica i pjevačica Jennifer Lopez, koja iza sebe ima tri propala braka, propale zaruke i mnoštvo propalih veza, uglavnom s mlađim muškarcima.   Zato nije ni čudo da su obožavatelji, nakon što je otkrivena njezina veza s igračem bejzbola Alexom Rodriguezom, komentirali kako je njihova muza napokon našla muškarca, koji joj ne izgleda kao sin.  Podsjetimo, zgodni par prvi put se pojavio zajedno u javnosti početkom ožujka, na intimnoj večeri, a otad se doslovno ne odvajaju jedno od drugoga. U jednom nedavnom intervjuu sa slavnom komičarkom Ellen DeGeneres, zgodna pjevačica priznala je kako je ona bila ta koja je napravila prvi korak.   "Uočila sam ga na ručku, i iz nekog razloga, odlučila sam otići do njega, potapšati ga po ramenu i reći 'bok'", iskreno je priznala te otkrila kako su ubrzo nakon toga izašli na večeru, no da nije tada spavala s njim, jer "mama nikada ne prespava na prvom spoju". "Imao je moj broj od ranije, no to nije bilo vezano za ništa romantično, već poslovno. Ubrzo nakon što sam mu prišla, rekao je kako bi trebali izaći koji put van pa sam mu samo rekla da me nazove i to je bilo to", ispričala je kroz smijeh.   "Idemo na večeru?", bila je prva poruka koju joj je poslao, a ona je bila dovoljna da se pjevačica zaljubi preko ušiju. Večera, ne poruka.  No, dio obožavatelja zabrinut je oko Alexa, obzirom da je dotični u holivudskim krugovima poznat kao veliki ženskaroš, u čijem su se krevetu našle brojne slavne dame, poput Cameron Diaz, Madonne, Kate Hudson, Demi Moore, a navodno i Rita Ora.  A hoće li i ova veza završiti neslavno, ostaje nam pričekati i vidjeti.