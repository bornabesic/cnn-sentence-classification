Propitkujući načine na koji bismo sve danas mogli živjeti u gradovima, švedski arhitekti ugledali su se na ptice.  "Ne moramo nužno graditi na zemlji, možemo učiti od životinja. Mnoge životinje, uključujući i ptice grade gnijezda na drveću, pod liticama i u šupljinama stijena", ističu arhitekti kućica NestinBox (ptičje kućice).  Ove kućice produkt su zajedničkog rada tvrtke Moderna Trähus (Moderne drvene kućice) te arhitekata Elisabette Gabrielli i Pontusa OÌˆhmana.  U velikim svjetskim gradovima cijene građevinskog zemljišta su enormno visoke kao i same kuće. Upravo bi zato, neka nova rješenja mogla biti isplativa i revolucionarna.  NestinBox drvene su kućice s ugrađenom čeličnom konstrukcijom od 50-ak kvadrata i na tri kata. Pričvršćuju se na stijene. Krovovi su lagano nakrivljeni i usmjereni samo na jednu stranu.  Osnovni nacrti izgledali su baš poput kućica za ptice, ali postupno su nadograđeni i modernizirani te razvijeni u funkcionalni dom za jednu do dvije osobe, piše Archdaily. Kućice imaju svijetlo smeđe i crne panele zbog čega izgledaju vrlo primamljivo izvana, ali i vizualno smanjuju njihovu visinu.  Svaka od njih ima kuhinju s blagovaonicom, dnevnu sobu, kupaonicu s tuš kabinom, spavaću sobu s bračnim krevetom i studio prostor koji može poslužiti kao radna ili dječja soba. Spiralne stepenice povezuju sva tri kata, a velika praznina na prvom katu stvara osjećaj prostora, povezanosti i otvorenosti, unatoč realno malom i kompaktnom prostoru. Prozora nema sa stražnje strane prema stijenama.  Ove kućice su još uvijek samo koncept, ali s obzirom na potencijal u zagušenim gradovima mogle bi uskoro i postati stvarnost, piše Daily Mail.