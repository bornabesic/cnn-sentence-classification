Još samo nekoliko dana je do Božića i šoping-groznica je na vrhuncu. Ako još niste kupili poklon dragoj osobi koja slučajno treba novi mobitel, onda biste mogli pogledati ovu listu i izabrati nešto što vam neće izbiti i posljednju kunu iz novčanika. Prilikom biranja mobitela trudili smo se da njihova cijena ne prelazi 1500 kuna, ali smo postavili i uvjet da mobitel mora imati najmanje 2 GB radne memorije kako se onaj kojem je poklon namijenjen ne bi žalio da mu je uređaj spor kada upali veliki broj aplikacija. Izbor je bogat, no mi smo se držali poznatijih imena. Meizu M3s/ M3 Note Meizu M3s ima 5-inčni ekran HD rezolucije 1280x720 piksela. Pokreće ga osmojezgreni procesor koji radi na frekvenciji 1,5 GHz te mobitel ima 2GB radne memorije. Meizu nema standardni Android sustav, već modificirani Flyme na koji će se neki trebati priviknuti, a radi se o inačici 5.1 što odgovara Androidu 5.1 Lolipopu. Stražnja kamera ima 15 MP dok prednja ima 5 MP. Mobitel ima i čitač otisaka prstiju i bateriju od 3020 mAh. U Hrvatskoj se može naći za 1099 kuna ako plaćate u gotovini. M3 Note veća je verzija modela M3 što znači da mu je ekran veći za 0,5 inča. Oni koji vole veće ekrane svakako će doći na svoje. Rezolucija ovog 2,5D IPS ekrana je 1920x1080, a u mobitelu se nalazi nešto jači osmojezgreni procesor koji radi na 1,8 gHz. Veća je i baterija pa će tako korisnik imati na raspolaganju 4100 mAh. Kamere imaju iste rezolucije.  Osim većih baterija i ekrana veća je i cijena i to za gotovo 400 kuna. Ovaj mobitel možete kupiti već za 1449 kuna za gotovinu. Xiaomi Mi4c/Redmi 3s Iako je stariji model, Xiaomi Mi4c svakako nije za baciti. Budući da je bio dio flagship serije možete biti sigurni da se kod njega pazilo na izradu, ali i komponente koje su se ugrađivale. Cijena mu je padala s vremenom pa ga je sada moguće naći i za 1150 kuna. Za tu cijenu dobit ćete FHD ekran 1920x1080 od 5 inča, šestojezgreni Qualcomm procesor koji ima četiri jezgre koje rade na 1,44 gHz te dvojezgreni procesor koji radi na 1,82gHz. Za pohranu imate 16GB, a radna memorija iznosi 2GB. Kamere su rezolucije 13, odnosno 5 MP, a baterija iznosi 3080 mAh i ima podršku brzog punjenja.  Huawei P8 lite Slabija verzija modela P8 ima ekran od 5 inča HD rezolucije (1280x720), 2GB radne memorije i osmojezgreni (1,2gHz) procesor. Baterija je nešto slabija i iznosi 2200 mAh. Stražnja kamera ima rezoluciju od 13, a prednja od 5 MP. Cijena je nešto niža od 1400 kuna. ASUS Zenfon Max Ima uvjerljivo najveću bateriju od ponuđenih koja iznosi 5000 mAh. Ako vam je ta stavka bitnija od procesora koji je četverojezgreni i radi na 1,2 gHz, onda je ovo svakako uređaj za vas.  Uređaj se može kupiti za 1499 kuna, a za to dobijete i veliki 5,5 inčni ekran HD rezolucije. Kamere su 13, odnosno 5 MP. >> Njihovi vrhunski mobiteli jeftiniji su od konkurencije, evo kako to utječe na tvrtku 