Američki znanstvenici kažu da su uzgojili genetički modificiranog komarca koji je otporan na infekciju malarijom, piše BBC.  Ako se laboratorijski zaključci budu pokazali primjenjivima i u stvarnom životu, to bi moglo pomoći da se zaustavi prijenos malarije s komaraca na ljude, kažu znanstvenici.  Oni su stavili novi "otporni" gen u komarčev DNK. Kada se GM komarci pare, njihovi potomci nasljeđuju otpornost te kod ugriza ne mogu ljudima prenijeti parazit koji uzrokuje malariju.  Gotovo 3,2 milijarde ljudi – gotovo polovina ukupne svjetske populacije – izložena je riziku od malarije.  Mreže, insekticidi i repelenti mogu zaustaviti insekte, zaraženi mogu dobiti lijekove, no unatoč tome, bolest i dalje ubija oko 580.000 ljudi godišnje.  Stručnjaci sa Sveučilišta u Kaliforniji svoj su pokus izvršili na komarcima iz Indije, Anopheles stephensi. Anthony James i njegov tim dali su insektima novi DNK kod kako bi oni postali slabi domaćini za parazit malarije. DNK s antitijelima protiv parazita nasljeđivao se gotovo sto posto, i to kroz tri naraštaja.  To istraživanje budi nadu, kažu znanstvenici, da bi se ista metoda mogla primijeniti i na druge vrste komaraca. Iako to neće biti jedno rješenje za malariju, moglo bi biti korisno dodatno sredstvo, kažu oni. >>Magnet ste za komarce? Evo zbog čega ste privlačni zujavim nametnicima! >>Znanstvenici na tragu cjepiva koje će 'ubiti' malariju 