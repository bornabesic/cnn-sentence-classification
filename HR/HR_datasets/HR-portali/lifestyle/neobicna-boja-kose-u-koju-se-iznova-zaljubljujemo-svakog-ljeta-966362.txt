Foto: Instagram TRENDOVI u bojanju kose mijenjaju se iz godine u godinu, sezone u sezonu, a neki se i ponovno vrate, baš u ono doba godina kad su i najpoželjniji. Tako zimi volimo tamnije i suptilnije tonove, dok ljeti kosa okupana suncem vodi glavnu riječ, ali i jedan neobični trend koji se provlači već nekoliko sezona za redom jer jednostavno odiše ljetom.     Riječ je o ružičasto-zlatnoj kosi (rose-gold), prekrasnoj kombinaciji bakreno crvenih tonova s primjesom zlatne i ružičaste.      A ono što ovaj trend čini najprivlačnijim je to što zaista laska svakom tenu i boji očiju. Također, ova boja izgleda jednako lijepo i kad se malo ispere, pa je upravo zato i idealna za ljeto.       Iako je neobična, ružičasto-zlatna kosa nije ni približno upadljiva kao, recimo, pastelne nijanse u kosi, pogotovo ako se teži prirodnijem izgledu s rozim sjajem, pa ne biste trebali imati ni nikakve probleme na poslu.   Frizeri su, uglavnom, već upoznati s ovom hit bojom, no mislite li da vaš nije, samo mu pokažite jednu od više tisuća fotografija s Instagrama.        A inspiraciju možete pronaći i kod brojnih slavnih dama, poput glumica Emme Roberts i Hillary Duff, koje također nisu odoljele ovom trendu.