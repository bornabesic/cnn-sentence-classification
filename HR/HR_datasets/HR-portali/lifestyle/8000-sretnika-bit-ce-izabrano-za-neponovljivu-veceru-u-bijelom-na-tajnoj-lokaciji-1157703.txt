Dok pripreme za najelegantniji piknik na svijetu Le Diner en Blanc polako počinju, a registracija onih koji ne žele propustiti ovo jedinstveno događanje je u punom jeku, danas su objavljene dodatne informacije i detalji o najpoznatijoj večeri u bijelom. Osamsto odabranih sretnika dobit će priliku sudjelovati na tajnom druženju 20. svibnja 2017. godine na jednoj od najljepših zagrebačkih lokacija te slaviti vrijednosti koje Le Diner en Blanc promiče – prijateljstvo, eleganciju, jednakost, druženje, galantnost i tajnovitost. „Ponosni smo što ove godine dovodimo premijerno izdanje najpoznatijeg piknika u bijelom, Le Diner en Blanc te nam je jako drago da su značaj ovog projekta prepoznali Grad Zagreb i Turistička zajednica Grada Zagreba. Iako će lokacija ostati tajna do posljednjeg sata, sigurni smo da će svi sudionici uživati u čarobnim trenucima dijeleći hranu i piće s prijateljima te stvoriti nezaboravne uspomene. Posebnost je večere Le Diner en Blanc da svi uređuju svoj stol i koriste vlastite dekoracije te ih ovim putem pozivam da budu što kreativniji, kako u odijevanju tako i u posluživanju hrane jer će oni najoriginalniji biti i nagrađeni“, izjavila je Tihana Barišić, koje je uz Joea Bašića, Branimira Karačića i Katrinu Nikšić, jedna od domaćina premijernog izdanja Le Diner en Blanc u Zagrebu. Da će ova internacionalna gurmanska senzacija, koja privlači više od 100.000 ljudi godišnje, donijeti značajnu turističku promociju Zagreba potvrdili su gradonačelnik Grada Zagreba Milan Bandić te direktorica Turističke zajednice Grada Zagreba Martina Bienenfeld. „Jedini smo grad u ovoj regiji koji će se naći u odabranom društvu od 75 gradova Europe i svijeta koji su organizirali Le Diner en Blanc. Ovaj projekt je samo još jedan primjer, uz sve druge aktivnosti koje provodimo u gradu Zagrebu, našeg nastojanja da postanemo istaknuta citybreak destinacija. Znate da smo dvaput osvojili naslov najljepšeg adventa, a siguran sam da će ovo što se događa 20. svibnja pomoći da se i treću godinu zaredom okrunimo ovom titulom", izjavio je Milan Bandić, gradonačelnik Grada Zagreba. „U Turističkoj zajednici grada Zagreb posebno nas raduje da je Zagreb jedan od ukupno 13 gradova Europe u kojima se održava ova jedinstvena večera, što potvrđuje sve veći značaj našeg grada kao ozbiljne referentne točke predstavljanja europske i svjetske kulture, običaja i turističke ponude. Pariz, Atena, Barcelona, Budimpšeta, Bukurešt, London, Madrid, Moskva, Milano, Prag, Stockholm i Vilnius prepoznali su, u Europi, ovaj projekt kao izuzetni događaj koji posjetiteljima pruža iskustvo za pamćenje te sam uvjerena da će se i Zagreb pokazati u najboljem svjetlu, kako domaćim, tako i stranim gostima. Prateći interese turističke populacije, uz potencijale koje Zagreb ima kao cjelogodišnja destinacija, smatramo da će ovaj događaj doprinijeti obogaćivanju naše ponude te čestitamo organizatorima na uloženim naporima da se ovogodišnja Le Dîner en Blanc održi u Zagrebu“, istaknula je direktorica Turističke zajednice Grada Zagreba Martina Bienefeld. Za sudjelovanje na ovom jedinstvenom pikniku postoji nekoliko jednostavnih pravila kojih se treba pridržavati, a najvažnije je da sve mora biti isključivo bijele boje. Osim bijele odjeće, stola, dvije bijele stolice te bijelog stolnjaka, gosti moraju donijeti i košaru za piknik s hranom te čašama i bijelim posuđem. Kako bi se u potpunosti mogli posvetiti uživanju, organizatori su sudionicima ponudili i opciju online kupnje košare s delikatesama koje će ih dočekati na samoj lokaciji, a pripremit će ih vrhunski chefovi nekoliko poznatih zagrebačkih restorana. Sva hrana bit će pomno odabrana i napravljena od najkvalitetnijih namirnica, a svaki restoran je pripremio svoju gurmansku verziju elegantnog piknika. Uz specijalitete u košarama će se naći i boca vina koja je, uz šampanjac i vodu, jedino dozvoljeno piće. Osim kupnje hrane, one koji nemaju potrebnu opremu oduševit će vijest da je također mogu unajmiti putem službene web stranice. Međutim, organizatori savjetuju da požure jer je broj setova namještaja, kao i košara s hranom, ograničen. Oni koji nikako ne žele propustiti prvi regionalni Le Diner en Blanc i već su se registrirali putem službene web stranice za dva tjedna prvi će dobiti priliku da osiguraju ulaznice po cijeni od 250, odnosno 300 kuna ukoliko se odluče za opciju prijevoza. Organizirani autobusi će u unaprijed određeno vrijeme obilaziti dogovorena stajališta u gradu i prevoziti goste i njihove stvari do tajne lokacije gdje će se piknik održati, a za povratak će se pobrinuti taksiji koji će čekati na improviziranom stajalištu kod lokacije. Početak večeri ispunjene druženjem s prijateljima i uživanjem u dobroj hrani i piću predviđen je za 19 sati, a trajat će do ponoći. 