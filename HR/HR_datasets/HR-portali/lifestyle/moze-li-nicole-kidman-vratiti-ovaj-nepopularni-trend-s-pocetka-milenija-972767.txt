Foto: Rex   POSTOJE neki modni trendovi kojih se svi rado prisjećaju i često ih oživljavaju. Ovo nije jedan od njih.   No čini se da Nicole Kidman ustraje u povratku ovog trenda, na koji nas je u nekoliko dana podsjetila čak dvaput. Glumica ovih dana uživa na Filmskom festivalu u Cannesu gdje se, zajedno s drugom holivudskom elitom, pojavljuje na svim događajima i hvali skupocjenim krpicama. Nije propustila ni amfAR gala večer, na kojoj se pojavila u pernatoj, crnoj Chanel haljini koju je ukrasila spornim modnim dodatkom. Glumica je oko struka svezala tanki ružičasti remen i vratila nas u rane 2000-e.   No čak ni početkom milenija ovaj trend nismo viđali na crvenom tepihu, a Nicole je isto napravila i nekoliko dana prije. Na dnevnom događaju u sklopu festivala remenom je ukrasila prekrasnu haljinu dizajnera Alexandera McQueena, samo što je ovoga puta izabrala crni model sa zakovicama.   Naizgled nespojiva kombinacija nježne, prozirne haljine i rokerskog detalja, izgledala je puno bolje nego što zvuči. Bez remena, ova bi haljina svakako privukla pažnju, ali ovako joj je glumica dala novu dimenziju i natjerala nas da ipak razmislimo o ovom nepopularnom trendu. A kako je krenula, čini se da Nicole neće odustati sve dok nas sve ne nagovori da nosimo remenje preko haljina.