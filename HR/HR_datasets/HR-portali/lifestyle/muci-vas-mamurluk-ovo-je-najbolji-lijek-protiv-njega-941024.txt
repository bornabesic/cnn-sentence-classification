Foto: Instagram  ČESTA neugodna posljedica blagdanskiih proslava je mamurluk. I unatoč tome što se uvijek zaklinjemo da nećemo popiti više od dvije ili tri čaše šampanjca, čvrsta obećanja obično ishlape do kraja proslave u oblaku alkohola. Iako ne postoji dokazana znanstvena metoda za liječenje mamurluka, liječnici i nutricionisti savjetuju konzumiranje puno tekućine, najbolje vode.  Michel Lejoyeux, profesor psihijatrije na prestižnome pariškom Sveučilištu Paris Diderot (Paris 7), koji se bavi ovisnostima, kaže kako je "važno u startu shvatiti da uspjeh proslave kojoj prisustvujete ne ovisi o količini alkohola koju ćete popiti. Razlikujmo hedonistički aspekt konzumiranja alkohola i pijanstvo".  "U kojem trenutku treba prestati konzumirati alkohol teško je kazati. Općenito gledajući, učinak alkohola na naš organizam ovisi o brojnim faktorima. Koliko će jak i neugodan biti mamurluk ovisi o tome koliko je alkohola konzumirano, koliko je snažan i otporan organizam, o kojem je spolu riječ i je li konzumirana hrana prije alkohola.", kaže Lejoyeux.  On smatra da konzumiranje dviju čaša alkohola ne bi smjelo rezultirati intoksikacijom, no savjetuje da se ne prijeđe količina od četiriju čaša alkoholnog pića.  Objašnjava da alkohol stimulira proizvodnju molekule koja djeluje poput prirodnog anestetika, što potiče osjećaj koji varira od lagane pospanosti do teške alkoholne kome. Lejoyeux podsjeća da nema dokazane znanstvene metode za liječenje posljedica konzumiranja prevelike količine alkohola, no kad je šteta već počinjena, a vi ste se probudili s mamurlukom i ne uspijevate pomaknuti udove, savjetuje da slijedite neka učinkovita pravila. S njim se slaže i nutricionistkinja Laurence Plumey koja sugerira da preventivno, prije konzumiranja veće količine alkohola popijete vodu u količini koja vam odgovara. Objašnjava da glavobolju uzrokuju dehidracija i poremećaj elektrolita. Podsjeća da alkohol ima diuretski učinak na organizam što povećava izlučivanje tekućine mokraćom iz organizma, a djeluje i na neke hormone koji također upravljaju protokom vode u organizmu. Dodatni gubitak vode i elektrolita kod mamurluka se može javiti i zbog prekomjernog znojenja, povraćanja i proljeva. Glavobolja se nakon konzumiranja previše alkohola može javiti i zbog vazodilatacije, odnosno širenja krvnih žila. "Dakle, kad je šteta već počinjena pokraj sebe imajte bocu s vodom i stalno pomalo pijuckajte dok ne dođete do 1,5 ili dvije litre. Izbjegavajte ekstremno hladnu vodu ili neki vruć napitak, radije pijte vodu sobne temperature", savjetuje Plumey. "Suprotno uvriježenom mišljenju da će masnija hrana izvući toksine i vratiti u ravnotežu šećer u krvi i izgubljenu sol iz organizma, ona ne poništava negativan učinak alkohola, no svakako treba nešto pojesti da ne bi došlo do hipoglikemije. Konzumirajte laganiju hranu, juhu i šnitu šunke da biste pomogli jetri u njezinu radu. Izbjegavajte šećer", savjetuje Plumey.