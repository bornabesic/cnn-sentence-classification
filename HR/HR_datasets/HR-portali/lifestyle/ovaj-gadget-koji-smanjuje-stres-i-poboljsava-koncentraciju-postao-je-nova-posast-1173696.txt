Što s klincem dok tata kupuje pivo? Fidget spinner! Nova je pošast gotovo podjednakom brzinom kao Pokemoni osvojila zemaljsku kuglu. Igračka prvotno namijenjena smanjenju stresa pretvorila se u generalnu zanimaciju i nije (p)ostala ono čemu je u početku bila namijenjena. Fidget spinner predstavljen je kao pomoć za one smanjene koncentracije, odnosno za one kojima je dijagnosticiran poremećaj pozornosti s hiperaktivošću ili ADHD, autizam ili anksioznost. Fidget spinnerom riješila bi se njihova potreba za stalnom stimulacijom pa bi se oni mogli usredotočiti na ono bitno. Bolje to, kažu, nego premetanje olovke po prstima! Nema znanstvene potvrde Reklamiran je kao idealno sredstvo za otpuštanje psihološkog stresa, no nikada nije za to dobio aklamativnu znanstvenu potvrdu. Još nema znanstvene studije koja bi se pozabavila zaraznom igračkom, pa je tako nemoguće utemeljeno tvrditi je li doista od pomoći ili nije. Jasno, neki znanstvenici tumačili su suprotno, da upravo fidget spinner odvraća pozornost umjesto da tjera na fokusiranje. Nije fidget spinner ništa novo. Kako brojni svjetski mediji navode, patentirala ga je stanovita Catherine Hettinger 1993. godine. Ipak, kasnije će istraživanja pokazati kako njezina igračka nema puno toga zajedničkog s današnjim fidget spinnerom, kako je poslije i sama priznala. Njega je u originalu, prema svemu sudeći, smislio jedan drugi Amerikanac, Scott McCoskery, 2014. godine. Bilo kako bilo, svoju je popularnost morao čekati sve do sada jer su ga masovno prihvatila školska djeca, što je rezultiralo zabranom u nekim školama. Jer, umjesto da prate nastavu, djeca su ‘pratila’ što se sve može s fidget spinnerom. Druge škole bolje su se snašle, dopustile su igračku u onoj mjeri u kojoj je ona doista pomoć kod poboljšanja koncentracije uzimajući u obzir činjenicu da zabrana igračkice neće pomoći lakšoj integraciji djece sa spomenutim poremećajima. Bez obzira na sve, fidget spinner je osvojio svijet kao što je osvojio i djecu u Hrvatskoj. Kao i uvijek, stvar je u jednostavnosti – igračka je zapravo jedan ležaj oko kojeg je sklopljena konstrukcija od dva ili tri kraka. Vodiči i igre Može biti napravljen od različitih materijala, mesinga, nehrđajućeg čelika, titana, bakra, aluminija ili plastike. Mali se gadget drži za središnju plohu sklopljenu oko ležaja, dok se kraci vrte oko tog ležaja. I osnovno pretraživanje na YouTubeu otkriva zašto je nastupila takva eksplozija popularnosti. Vodiči za igranje fidget spinnerom, različita nadmetanja, momčadske igre, svašta vezano za novi gadget može se pronaći na popularnom servisu. Tako je i u Hrvatskoj, oglasnici i web shopovi prepuni su nove igračke koja se može nabaviti već za samo nekoliko desetaka kuna. Da se radi o dobrom biznisu, dovoljno je proći kakvim parkom. Uz fidget spinner najmlađi zaboravljaju i na upravo nastupile vrućine.