 Špancirfest je razlog, ako to tijekom godine već niste učinili, da posjetite Varaždin. Kažem Vaaaaraždin, a Varàždin kažu oni koji su iz okolice toga grada, rekli su mi domaćini. Biti dijelom festivala, koji je prerastao puko španciranje i plesnjake u krinolinama, događaj je koji se prepričava cijele godine. Još pamtim skromni doprinos glumačkoj trupi na predstavi na Ninskom trgu prije nekoliko godina. Ono što daje posebnu čar varaždinskom festivalu je ulični program u kojem svirači, pjevači, plesači, žongleri, glumci, akrobati, mađioničari, pantomimičari i drugi umjetnici i majstori raznih vještina zaposjedaju ulice i trgove jedne od najljepših povijesnih gradskih jezgra u Hrvatskoj. Svi oni pokazat će od 28. kolovoza da Špancirfest nije samo jedan u nizu festivala, nego da u središte stavlja umjetnost i kreativnost te uljepšava svakodnevni život stanovnicima, posjetiteljima i slučajnim prolaznicima. Jeste li znali da Špancir ima miris – Parfem 18 hrvatskog kreatora Dejana Levačića, u tri varijante za dame i jedan muški Ovogodišnja je novost i Kraljevska zona Špancirfesta u parku kod Staroga grada, a u sklopu zone “špancireri” će uživati u finoj hrani. Sve treba zaliti, a za to se brine Saša Špiranec u Vinskom gradu. Ponovno vodi na putovanje kroz vinske podrume u dvorištu palače Sermage, a od 11 do 1 sat poslije ponoći priča i sjajne vinske priče. Odabrane vinarije deset dana vladat će Vinskim gradom pa na ulazu zamijenite novac za vinsku valutu, preuzmite čašu i nazdravite još jednom španciranju. Poželjeli bismo atmosferu i sve mirise varaždinske zabave zatvoriti u bočicu i uživati u njima cijele godine. No kako se na Špancirfestu događaju čuda, i to je moguće. Zaj 18. rođendan festivala, Dejan Levačić, kreator parfema, osmislio je špancirski miris i nazvao ga Parfem 18. Dolazi u tri zavodljive ženske varijante namijenjene ljepšem spolu svih generacija i ukusa, te u jednoj muškoj varijanti. – Parfem 18 jedan mi je od najdražih izazova u osmišljavanju parfema jer sam imao potpunu slobodu u dizajniranju. Cijeli projekt trajao je četiri mjeseca, a u jednom od četiri mirisa kao glavnu notu koristio sam tamjan i na njemu sam najviše radio. Tamjan je izuzetno zahtjevna esencija u kreiranju parfema koju malo tko ima hrabrosti koristiti, no upravo sam njime najzadovoljniji. Veselim se što ću ga predstaviti – kaže “nos” Levačić. I da, svakako, kada ste u Varaždinu, ne zaboravite posjetiti anđele. Gdje? Naći ćete ih, bez brige.•      