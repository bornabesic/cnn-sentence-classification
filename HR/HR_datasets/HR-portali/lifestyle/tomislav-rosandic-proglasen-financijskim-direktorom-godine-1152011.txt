Član Uprave HEP-a d.d. Tomislav Rosandić proglašen je financijskim direktorom 2016. godine u Hrvatskoj. Nagrada je dodijeljena u sklopu Konferencije CFO 2017. - Financije u digitalnom svijetu, koja je održana u organizaciji konzultantsko-revizorske tvrtke Deloitte. Rosandiću je priznanje uručio Bernard Jakelić, zamjenik glavnog direktora Hrvatske udruge poslodavaca i predsjednik komisije koja je odabrala financijskog direktora godine. „Iznimno sam ponosan zbog nagrade za najboljeg financijskog direktora, a naročito zato jer je to neposredno priznanje struke. Ovo se priznanje nadovezuje na povećanje kreditnog rejtinga HEP-a prema ocjeni Standard and Poor'sa krajem prošle godine. Ta je pozitivna ocjena izravan rezultat aktivnog korporativnog upravljanja financijskim položajem i ukupnim poslovanjem HEP grupe, te unaprjeđenja financijske politike“, rekao je Tomislav Rosandić i dodao: „Dokazali smo da je HEP sposoban i za vrlo izazovne transakcije na međunarodnom tržištu i zbog toga nam je drago da smo prepoznati kao stabilna kompanija sa strateškim planom ulaganja, te mogućnostima rasta i širenja poslovanja u vremenima koja su vrlo izazovna za energetski sektor u cijeloj Europi. Iako nagradu primam osobno, ona je priznanje svim mojim suradnicima u HEP-u na koje sam posebno ponosan. Zato ova nagrada predstavlja snažan poticaj našem timu da nastavimo doprinositi ostvarenju postavljenih poslovnih ciljeva i jačanju izvrsnosti, kako u poslovanju, tako i u osobnom profesionalnom razvoju“. Nagrada za najboljeg financijskog direktora u Hrvatskoj dodjeljuje se već drugu godinu, a prošlogodišnji dobitnik bio je Marko Čižmek, član Uprave Valamar Riviere. 