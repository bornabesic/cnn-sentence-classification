Za pravilan rast i razvoj djece i mladih osnovni je preduvjet pravilna prehrana. Osobito to vrijedi za učenike, koji su izloženi nemalim mentalnim naporima. Suzanu Tomašević, mag. nutricionizma, direktoricu zdravstveno-nutricionističkog savjetovališta Nutrivita, upitali smo koje su osnovne smjernice za prehranu djece. Tri glavna obroka i užine – Redovitost obroka, raznolikost, uravnoteženost i unos dovoljne količine vode osnovne su smjernice pravilne prehrane djece školske dobi. Roditelji bi trebali osobnim primjerom potaknuti dijete na usvajanje zdravih prehrambenih navika – poručuje Suzana Tomašević. Potrebe za hranom posebno su velike tijekom adolescencije i ubrzanog rasta i razvoja. Jelovnik školaraca trebao bi se sastojati od tri glavna obroka i dva međuobroka. – Prvi jutarnji obrok, doručak, treba pojesti prije odlaska u školu. Mnoga djeca, pa i njihovi roditelji, preskaču doručak pod izlikom jutarnje žurbe. No, zbog toga su letargični i smanjena im je koncentracija. Nakon doručka, u školi bi djeca trebala pojesti mliječni međuobrok, a slijedi ručak, potom još jedan međuobrok i na koncu večera. Ako se dijete bavi i sportom, tada jelovnik treba prilagoditi treninzima – kaže S. Tomašević. Za djecu i mlade koji još rastu i razvijaju se važan je i dovoljan unos kalcija, koji se ne nalazi samo u mlijeku, već i u mliječnim proizvodima, sitnoj ribi, zelenom lisnatom povrću i žitaricama. – Zamjena za mlijeko su i mliječni proizvodi. Napici od žitarica, na primjer zobeno mlijeko, ili bademovo mlijeko odlična su zamjena za kravlje ili kozje mlijeko, a k tome su i lakoprobavljivi – napominje S. Tomašević. I u prehrani školaraca postoji crna lista, tj. namirnice koje bi trebalo izbjegavati ili unositi u manjim količinama. Na crnoj listi - slatkiši – Umjereno bi trebalo unositi slatkiše, pekarske proizvode, gazirane napitke koji imaju puno kalorija, a malo nutrijenata, tj. hranjivih tvari. Naravno, nema ništa štetnoga ako djetetu dopustite da povremeno pojede slatkiš nakon obroka, no zapamtite da je umjerenost vrlina u svemu, pa tako i u hrani. Voće i povrće trebalo bi biti zastupljeno svakoga dana. Orašasti plodovi odlična su zamjena za grickalice, a mogu se kombinirati i sa sjemenkama bundeve, suncokreta i suhim voćem. Ne zaboravite na dovoljan unos vode: na svakih 25 kg tjelesne težine potrebna je litra vode dnevno – poručuje Suzana Tomašević. Brz i zdrav doručak: ✳Svježi sir s lanenim sjemenkama, integralni kruh, cijeđeni sok od naranče ✳✳Frape od jogurta s dodatkom svježeg voća i orašastih plodova Užina: ✳ Namaz od tunjevine, integralni kruh sa sjemenkama, voće ✳✳ Kuhano jaje, kefir, integralno pecivo, voće Ručak: ✳ Tjestenina s mljevenom puretinom i tikvicama, salata od kupusa ✳✳ Pirjana teletina, basmati riža s graškom, cikla Užina: ✳ Sladoled ✳✳ Puding Večera: ✳ Pileći ražnjići Miješana salata (kukuruz, krastavci, rajčica, paprika, zelena salata) Voćni sok Integralni kruh ✳✳ Pureća prsa na naglo uz dodatak mozzarelle Svježa rajčica Integralni kruh Voćni sok Prijedlozi Suzane Tomašević, mag. nutricionizma, Nutrivita ✳ Prvi prijedlog ✳ ✳ Drugi prijedlog Kognitivne (misaone) funkcije mozga osobito potiču sve namirnice bogate omega-3 masnim kiselinama, što je i znanstveno dokazano. Plava morska riba (tuna, skuša, srdela, inćun) i losos bogate su omegom-3, a od biljnih namirnica to su lanene sjemenke, koje samljevene možete dodati u salate ili posuti po svježem siru. Orašasti plodovi, posebice badem i orah, svakodnevno bi se trebale nalaziti nadohvat ruke kao zdrave i preporučljive grickalice, jer su bogate E vitaminom koji štiti stanice od kognitivnih degeneracija.