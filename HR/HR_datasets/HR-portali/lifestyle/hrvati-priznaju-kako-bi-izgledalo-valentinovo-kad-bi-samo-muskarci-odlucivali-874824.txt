KAKO bi izgledalo Valentinovo i bi li ga uopće bilo kad bi muškarci o tome odlučivali?  Raspitali smo se među dečkima i doznali kako doživljavaju ovaj dan i što bi danas zaista voljeli raditi.  Imena naših sugovornika su izmijenjena, kako ne bi imali problema s boljim polovicama. ;)  Rouge: "Što vam znači Valentinovo i kako bi ga htjeli proslaviti?"  "Valentinovo kao dan zaljubljenih i ljubavi je možda malo previše isfuran, ali ga ipak svojoj dragoj želim učiniti što posebnijim. Tako da su mi draži znakovi pažnje oko kojih se treba malo više potruditi i uložiti mašte i kreativnosti te provođenje tog dana u intimnijoj atmosferi s voljenom osobom od običnog darivanja prigodnih poklona ili večere u nekom restoranu nakrcanom hrpom srca koja vise na sve strane. No, mislim i da, neovisno o datumu ili povodu, curu treba ponekad iznenaditi romantičnom gestom ili malim iznenađenjem kako bi joj samo pokazali ljubav ili jednostavno uljepšali dan.", kaže Sanjin.  "Možemo biti i doma, samo je bitno da smo ona i ja sami. Znači, nema razmišljanja o poslu i rokovima, tradicionalnog nedjeljnog obiteljskog ručka, nervoze, njezinih prijateljica na telefonu, obavljanja kućanskih poslova i slično. Što god radili i gdje god bili, jedino je važno da smo sami.", kaže Luka.      "Srećom, našao sam curu kojoj jednako idu na živce stvari oko Valentinova, baš kao i meni, tako da smo odlučili biti doma, kuhati zajedno i gledati filmove. Ne znam što bi me natjeralo da dignem slušalicu i krenem tražiti slobodno mjesto u krcatim restoranima.", rekao nam je Tomislav.   "Baš kao i svake godine, sa svojom ću curom pobjeći na vikend putovanje. Srećom, bilo je puno povoljnih ponuda pa smo tako pretprošle godine vidjeli Budimpeštu, prošlu Beč, a ove godine nas čeka veseli karneval u Veneciji. Na večeru možemo otići bilo kada, a ružu ionako dobije svaki mjesec, na "naš" datum"., tvrdi Davor.  "U načelu mi ne znači ništa, ali nemam ni taj neki popularni "Valentinovo je glupost" stav jer mi stvarno toliko malo znači. A obilježit ćemo ga par dana kasnije jer zbog nekih poslovnih obaveza nećemo biti zajedno taj dan. Ali i da jesmo, bilo bi business as usual jer smo romantične životinje i svaki nam je dan romantična eksplozija romantične romantike!", rekao nam je Filip.     "S obzirom da sam sretno slobodan, a u subotu planiram izlazak s dečkima, pretpostavljam da ću nedjelju provesti doma, u besramnom ljenčarenju u krevetu ili na kauču.", sretan je Ante.   "Da se mene pita, ja to ne bih slavio. No, njoj se sviđaju romantika, ruže, srčeka i slično pa sam joj rekao neka bira kako želi provesti dan. Pretvarat ću se da je i meni sve to super, jer ništa mi drugo ne preostaje, ako želim vikend provesti mirno.", kaže Kristijan.  "Ne gajim simpatije prema danu zaljubljenih jer zaljubljenost smatram svakodnevnim "zadatkom". S obzirom da još nisam imao djevojku koja dijeli moje mišljenje, s godinama sam se prilagodio klasičnim večerama uz neki mali poklončić.", priznao nam je David.  "Osobno, Valentinovo mi ne predstavlja apsolutno ništa i da me djevojka suptilno ne podsjeća na to već desetak dana ne bi ga se ni sjetio. Više volim neplanirane stvari i sitnice koje se dogode na nebitne datume, a ovo Valentinovo ćemo vjerojatno provesti doma uz neke fine čokolade, što je zapravo jedina dobra stvar kod Valentinova.", otkriva Marko.