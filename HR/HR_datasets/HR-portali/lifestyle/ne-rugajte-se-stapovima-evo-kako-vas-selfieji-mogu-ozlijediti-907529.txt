I TEHNOLOGIJA nas može fizički ozlijediti.  A obzirom na našu opsjednutost istom, ne čudi podatak kako su takve ozljede sve češće.  Nas je posebno zaintrigirala jedna, koja je povezana sa popularnim selfiejima, a obzirom na aktualnu sezonu godišnjih odmora te kupanja, tulumarenja i fotkanja, čini se kako će zabilježeni slučajevi istih biti u porastu.  Ona se popularno zove "selfie lakat" te je vrlo slična onom "teniskom" ili "golferskom". Kako nastaje? Širenjem tetiva u ruci, kojom pokušavamo uslikati dobar selfie, dok istovremeno čvrsto stišćemo telefon, kako nam ne bi ispao.  Takav neprirodni položaj ruke, dok se pokušavate slikati na plaži, bazenu ili festivalu, može izazvati istezanje i/ili naglu i jaku bol u rukama i vratu, a dobro znate kako je ponekad potrebno poprilično puno vremena da snimite savršeni selfie.  No, dobra je vijest što možete izbjeći tu neugodnu bol tako da ispružite ruku, olabavite šaku i lagano savijate zglob gore-dolje, kako bi se tetive u ruci protegle i oslobodile napetosti.  Ili uložite u kvalitetan selfie stick, vi birate.