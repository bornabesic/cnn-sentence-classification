Tikvice su bogate nutrijentima potrebnim našem organizmu, a siromašne kalorijama. Odličan su izbor za osobe koje se žele riješiti neželjenih kilograma. Osim niske kaloričnosti, tikvice, pružaju i osjećaj sitosti, a izvrstan su izvor vitamina B i C, mangana i kalija, dok su žute tikvice bogate i betakarotenom. Većina tih vrijednih tvari nalazi se u kori pa tikvice ne bismo trebali guliti.  Svakodnevna konzumacija tikvica hrani organizam dijetalnim vlaknima, koja potiču probavu, sprečavaju zatvor i čiste crijeva od toksina, pomaže pri održavanju razine šećera u krvi i snizuju loši kolesterol. Time pridonose manjem riziku od srčanog i moždanog udara.  Tikvice na naš organizam djeluju protuupalno i podižu razinu energije. Istraživanja pokazuju da fitonutrijenti iz tikvica pomažu u sprečavanju bolesti prostate, potiču libido i ubrzavaju sintezu masnih kiselina i kolesterola. Mangan je ključan i za proizvodnju prolina, aminokiseline koja dopušta formiranje kolagena, čineći kožu zdravijom i zacjeljivanje rana bržim. 