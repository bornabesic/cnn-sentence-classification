Najprestižniji zagrebački hotel Esplanade domjenkom u The Clubu uz brojne uzvanike proslavio je brojna priznanja koja je primio proteklih mjeseci, a predstavljen je i novi broj ESPLANADE View magazina. Generalni direktor hotela Ivica Max Krizmanić istaknuo je: ”Nakon izazovnog razdoblja koje je iza nas, želja nam je bila okupiti drage suradnike i prijatelje Esplanade kako bismo zajedno proslavili samostalno poslovanje hotela te brojne nagrade i priznanja koja smo primili. Za zavidne rezultate koje smo ostvarili zaslužni su ponajprije ljudi koji s ponosom i ljubavlju rade u ovom hotelu, ali i partneri koji prepoznaju našu predanost i kvalitetu usluge.” Hotel Esplanade i dalje ima prepoznatljivi štih, ali u skladu s vremenom i tehnologijama slijedi svjetske trendove, pa je prvi hotel u Hrvatskoj koji je lansirao vlastitu iPhone i iPad aplikaciju dostupnu besplatno na App Storeu. Za goste restorana Zinfandel’s i Le Bistro dizajnirani su jelovnici s jednostavnim pregledom fotografija na iPad uređajima. Hotelski magazin predstavljen je u novom ruhu i pod novim imenom - ESPLANADE View, tiskan je u suradnji s izdavačkom kućom Zaposlena d.o.o., a donosi zanimljive teme, intervjue, novosti hotela te modni editorijal. ESPLANADE View magazin ostvario je suradnju s nekoliko poznatih svjetskih modnih kuća kao što su Max Mara i Etro, a Porsche Design poseban je partner u ovom broju te je modnim znalcima ekskluzivno predstavio žensku torbicu Porsche Design Twinbag. Za delicije u novom ambijentu The Cluba pobrinula se chefica Ane Grgić.