Foto: Instagram, Promo  DOVOLJNO je otvoriti Instagram ili Facebook i preplavit će vas more fotografija egzotičnih krajeva koje putnici religiozno dijele na društvenim mrežama.   Gotovo je neizbježno zapitati se: Kako se ondje živi? Kakvi su mirisi, zvukovi, okusi i ljudi? No, nismo uvijek u mogućnosti otputovati onamo kamo bismo željeli. Za to, osim fotografija i filmova, postoje knjige – za potpuniji doživljaj pomoći će vam čitanje odličnih romana čije se radnje odvijaju na dalekim i, najčešće, toplim mjestima. Osim toga, knjige vam mogu predočiti i kako se stvarno živi (ili se živjelo) u drugim, nama često vrlo stranim, kulturama. Našu listu preporuka započinjemo jednim modernim klasikom, a završavamo malim iznenađenjem. 1. Sjećanja jedne gejše – Arthur Golden (lokacija: Japan) Književna senzacija i apsolutni bestseler, ovaj vrsni prvijenac dosljedne autentičnosti i istančane liričnosti donosi nam istinitu ispovijest jedne od najpoznatijih japanskih gejši. Knjiga je odavno postala klasik – ako je već niste pročitali, što čekate? Po romanu je snimljen i film koji svakako preporučamo.  2. Supruga vlasnika plantaže čaja – Dinah Jefferies (lokacija: Šri Lanka) Smješten na Cejlon (bivši naziv za Šri Lanku), ovaj roman prati jednu etapu života novopečenog bračnog para, gotovo neznanaca, koji oboje skrivaju tajnu svoje zaljubljenosti jedno od drugog. Posebno su zanimljivi opisi lutanja mlade protagonistice po mirisnim plantažama legendarnog cejlonskog čaja.   3. Sin gospodara siročadi -  Adam Johnson (lokacija: Sjeverna Koreja) Ovaj zadivljujući roman, dobitnik Pulitzerove nagrade za književnost 2013., snažan je portret nadrealističnog svijeta Sjeverne Koreje, ali i jedan od najupečatljivijih dokumenata o snazi ljudskog postojanja – njegovoj borbi, otporu, smrti i ljubavi. Ako želite pročitati samo jedan roman o Sjevernoj Koreji, upravo ste pronašli najbolji.  4. Ljepota je njezina rana – Eka Kurniawan (lokacija: Indonezija) Jedna od zanimljivijih knjiga u posljednje vrijeme i prvi indonezijski bestseler. Roman Ljepota je njezina rana, koji neki opisuju kao „Sto godina samoće prebačenih u drugu brzinu“ spaja u sebi povijest, satiru, obiteljsku tragediju, legendu, humor i romantiku. Osim lokacije, egzotično je i vrijeme događanja romana te mitovi i legende koje autor spretno unosi u priču.  5. Dosegnuti sunce – Paula McLain (lokacija: Kenija) Roman Dosegnuti sunce priča je o neustrašivoj i zanosnoj ženi Beryl Markham, pilotkinji koja je oborila svjetski rekord preletjevši Atlantik, i njenom strastvenom ljubavnom trokutu s engleskim aristokratom i barunicom Karen Blixen, koja je napisala čuvene memoare Moja Afrika. Uz lirske opise čarobnih krajolika Afrike s početka dvadesetog stoljeća, Paula McLain vješto plete priču o izvanrednim pothvatima žene koja je živjela ispred svog vremena.  6. Zemlja tropskih čudesa – Millie Marotta (lokacija: Tropski pojas) Jedno iznenađenje za kraj. Nakon što ste pročitali gornje naslove, vrijeme je da se malo odmorite uz bojanku za odrasle. Kako bismo ostali u istom tonu, preporučamo vam bestseler poznate ilustratorice Millie Marotte. Ona je napravila okvire, a na vama je da bojicama stvorite svoj čarobni tropski svijet.