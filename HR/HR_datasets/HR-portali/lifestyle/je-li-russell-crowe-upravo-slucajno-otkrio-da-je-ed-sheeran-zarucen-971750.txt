Foto: Getty, Rex  AKO to niste znali, izgleda da su britanski pjevač Ed Sheeran i novozelandski glumac Russell Crowe jako dobri prijatelji.  O njihovom, pomalo čudnom prijateljstvu, pričao je sam glumac u jutarnjoj emisiji Fitzy and Wippa, na nacionalnom australskom radiju. No, Croweu je u svoj toj priči izletio i jedan detaljčić o Edovom osobnom životu. Naime, glumac je Sheeranovu djevojku Cherry Seaborn nazvao njegovom zaručnicom, a za tu informaciju javnost još nije znala.   U emisiji je Crowe ispričao da su se njih dvojica družili na glumčevom imanju u New South Walesu, gdje je ugostio pjevača za vrijeme njegove turneje. "Sprijateljili smo se preko drugih ljudi, a kada je jednom odsjeo na mojoj farmi, postali smo još bliži i Ed se nakon toga vraćao još nekoliko puta sa svojom zaručnicom," ispričao je Russell i samo jednom riječju na "z" pokrenuo lavinu reakcija na internetu.     Ed još uvijek nije ništa potvrdio ili porekao, a ako se radilo samo o Russellovoj grešci, onda nije mogao imati bolji tajming, jer su priče oko Edovih zaruka taman počele kružiti u javnosti, a i sam Sheeran u jednoj je emisiji nedavno priznao kako je spreman na brak. Ed i njegova djevojka poznaju se još od djetinjstva, a u vezi su gotovo dvije godine.