Sotirana guščja jetra na mantecato rižotu od starog ovčjeg sira, sa Šemberovim Rajnskim rizlingom MMXI 2011.; ragu od sipe i školjaka na podlozi od krem palente s kozjim sirom i Korakov Chardonnay sur lie 2008…to je tek dio jelovnika ekskluzivne večere sa sedam sljedova kojeg je ovog vikenda upriličio hotelski brend Lošinj Hotels&Villas, u njihovom Boutique hotelu Alhambra u predivnoj uvali Čikat. Gosti su im bile tri najvinarije s Plešivice, Korak, Šember i Tomac, čija su vina i u samom vrhu hrvatskog vinarstva. Bio je to prvi ovogodišnji vinski masterclass/radionica, koju ova ugledna hotelska kuća organizira već od lani, a cilj im je „približiti vrhunska vina široj publici te predstaviti renomirane vinske etikete, s posebnim naglaskom na one koje nisu prisutne na širokom tržištu, što ih čini iznimno cijenjenima među istinskim poznavateljima i ljubiteljima vina. – Upravo kroz novu seriju specijaliziranih prezentacija Lošinj Hotels&Villas i Grupa Jadranka dodatno obogaćuju postojeću, zavidnu eno ponudu Alhambre, objašnjavaju organizatori, a selektor je njihov šef sommeliera Kristijan Merkaš. Pa je tako bilo i ovom prigodom, na prezentaciji prvenstveno upriličenoj za specijalizirane novinare, prvo na degustaciji ponajboljih plešivičkih vina u uglednom Alhambrinom restoranu Alfred Keller, potom na toj večeri na istom mjestu na kojoj je chef Melkior Bašić spojio lokalne namirnice, počav od sada aktualnih šparoga s biranim plešivičkim vinima, stvorivši dosad neiskušano eno-gastro sljubljivanje…Svoja vina, ali i osobine plešivičkih vinograda predstavili su Josip i tata Velimir Korak, Zdenko i sin Nikola, te Tomislav Tomac sa suprugom Martinom. A plešivička vina, zahvaljujući posebnom podneblju/terroiru (uz trud vinogradara-vinara, dakako), pružaju goleme mogućnosti u produkciji raznovrsnih tipova vina, od redovnih, mirnih, svježih, do onih za dulja odležavanja i dozrijevanja, pa i na kvascima, što se i ovom prigodom dokazalo, a nadasve do – pjenušaca!  Nema u nas regije, ni u Istri, koja pruža takve uvjete za njih…pa su to dokazali i etablirani „šampanjeri“ Tomac i Šember i debitant Korak! Zablistali su dakako rajnski rizlinzi, chardonnay kao ipak sve manje popularna konstanta, nadasve sauvignoni… U predodžbi su nam plešivička kao bijela vina, plus neizostavni (popularni, masovni) portugizac. Međutim, Plešivica ima i snažan crni adut – crni pinot, zahtjevnu sortu, ali divnog ploda, što su ovom prigodom dokazala sva trojica vinara, u različitim izvedbama. Izniman doživljaj (i) ovom prigodom bila su vina koja su nastala u – amforama! Taj rijedak, i u nas, tehnološki postupak, pri kojem vino nastaje u specifičnim uvjetima, u glinenim posudama ukopanim u zemlju, bez ikakvih kemijskih dodataka, primjenjuju i Tomac i Šember… Grupa Jadranka peta je po veličini turistička kompanija u Hrvatskoj koja ove godine obilježava 70 godina uspješnoga poslovanja na otocima Cresu i Lošinju, a i ove godine otvaraju turističku sezonu prvim u nizu enoloških masterclassova za goste-turiste; sljedeći u Alhambri bit će 19. svibnja, s vinima Chateau Mouton Rothschild. 