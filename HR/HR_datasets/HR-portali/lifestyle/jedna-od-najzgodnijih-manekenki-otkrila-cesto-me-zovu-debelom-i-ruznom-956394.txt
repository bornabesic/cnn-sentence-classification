Foto: Instagram  ONA je jedan od najtraženijih modela današnjice. Radi se o plavokosoj Hailey Baldwin, 20-godišnjoj manekenki, koja svoj uspjeh, osim atraktivnom izgledu, može zahvaliti i slavnom prezimenu, ali i utjecajnosti na društvenim mrežama, jer je samo na Instagramu slijedi 9,4 milijuna obožavatelja.   I dok mnogi misle kako ona i cure poput nje, nemaju apsolutno nikakvih problema u životu, Hailey je u nedavnom intervjuu otkrila kako su joj društveni profili česti izvor depresije i anksioznosti, i to zbog sve većeg broja internetskih trolova, koji joj zagorčavaju život ružnim komentarima.   "To definitivno čini nešto tvojoj duši. Postoje trenuci kada sam anksiozna i depresivna, a veliki utjecaj na to imaju društvene mreže. Da ih nema, skinuli bismo veliki teret sa svojih leđa", otkrila je Hailey te nastavila.   "Naravno da to utječe na mene. Ljudi mi često govore da sam debela i ružna. Pokušavam ne misliti o tome, no činjenica jest da svi mi želimo znati što ljudi govore i misle o nama. Tko god kaže da ne gugla svoje ime je lažljivac."   Podsjetimo, Hailey je otkrivena 2014. godine, od strane agencije Ford Models, a dosad se pojavila na brojnim prestižnim naslovnicama, kao što su Vogue, Glamour i Marie Claire, kao i pistama. Uz to, njezine su najbolje prijateljice sestre Jenner i Hadid pa ne čudi što je njezina slava svakim danom sve veća.   No, sve one, unatoč velikom uspjehu i slavi, česta su meta internetskih trolova, koji ne štede baš nikoga, bio on poznat ili ne. Nažalost, lica manje poznatih žrtava nerijetko završavaju i na stranicama crne kronike, gdje čitamo o tome kako su si naudili, jer nisu to mogli više podnositi.   Upravo zato, nadamo se kako će se uskoro pronaći neki efikasni način kako da im se stane na kraj...