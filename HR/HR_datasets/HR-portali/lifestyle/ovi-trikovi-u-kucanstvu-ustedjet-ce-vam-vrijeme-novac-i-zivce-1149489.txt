Užurbani način života katkada ne ostavlja dovoljno vremena da bismo ga kvalitetno proveli sa svojim najmilijima ili se posvetili sami sebi. Dakako, kad se u dnevni ritam uguraju obveze kuhanja i čišćenja, poželimo da dan traje dulje od 24 sata kako bismo sve stigli obaviti. Da bismo vam olakšali svakodnevne obveze u kućanstvu, izdvojili smo nekoliko korisnih malih tajni koje su podijelile članice grupe na Facebooku pod nazivom „Chat grupa Bebologija“. Za neke od savjeta možda ste već čuli i primjenjujete ih u svakodnevnom životu, no nije zgorega podsjetiti se. U nastavku pročitajte praktične savjete koji vam mogu uštedjeti vrijeme, novac i živce. Marina savjetuje ovako: - Ako imaš bocu od ulja i ne možeš je spužvicom iznutra oprati, ubaci nekoliko zrna riže, to će pokupiti masnoću. - Bijeli stolnjak i vino – odmah mrlju politi mineralnom vodom i brzo isprati deterdžentom i vodom. - Odleđivanje ribe tako da izgleda svježa – namočiti je u vodu s octom i solju. - Obojilo se bijelo rublje – naliti Domestos i vodu u lavor i namočiti robu. - Neugodan miris u hladnjaku – naliti u čašicu mlijeko ili alkoholni ocat i staviti je u hladnjak. Vedrana tvrdi da neugodne mirise u hladnjaku jednostavno možete izbjeći stavljanjem kriške kruha. No to nije sve, ključ su njezina dobrog raspoloženja redovan seks i redovne šetnje, ističe Vedrana, pa tako uspijeva sve održavati čistim i uvijek pripremiti kuhani obrok. Lora umjesto omekšivača u perilicu stavlja ocat. Odjeća je nakon toga divno mekana i nema pretjeran miris praška i omekšivača. Vlažne maramice vrlo dobro čiste sve nečistoća koje se mogu obrisati, čak i one na zidovima. I Marinela je otkrila trikove kojima si olakšava život: U sve kante za smeće stavlja sodu bikarbonu i nekoliko kapi eteričnog ulja. Robu vadi iz stroja za pranje čim se opere, otrese je "kao luđak" i pažljivo vješa. Kad je suha, odmah je slaže, odvojeno za svakog člana obitelji, i nosi ravno u ormar. "Gotovo nikad ne peglam jer nema potrebe uz ovaj režim. Zavjese vješam mokre, pa ne peglam ni njih. Nemam tepihe. Imam stazu u kuhinji, ispod sudopera, perilice i pećnice, i to olakšava održavanje kuhinje. Stakla perem octom i čarobnom krpom, najbrže je gotovo i najbolje opere. Truleksice perem u 'suđerici', dezinficiram u octu/izosanu. Na kuhinjskom pultu ne držim ništa osim mužara i vage (svi aparati su spremljeni) pa kuhinja uvijek izgleda čisto. Suđe iz stroja za pranje vadim čim se opere i stavljam unutra čim mi više ne treba. Nastojim kuhati dvostruke količine pa zalediti, a kad nabavim meso narežem ga za gulaš/šnicle i tek tada zaledim. Ako mi se ručak "primi" za dno tave samo istresem u drugu, bez miješanja, a kad mijesim peciva radim dvostruku količinu pa pola zaledim. Uvijek doručak i ručak smislim večer prije, meso stavim da se odmrzne, žitarice potopim, mrzim kad tek ujutro treba odlučiti što ću kuhati", iscrpno je obrazložila Marinela. A otkrila nam je i savjet za ljepotu: Podočnjake smanjim hladnom žlicom, povremeno kosu počastim kokosovim uljem i puno se smijem. To me čini ljepšom. Ivana je odlučila kupiti sve uređaje koji joj, kako kaže, olakšavaju život. „'Suđericu' sam kupila prije nekoliko mjeseci i preporodila se. Uvijek je odmah ispraznim odmah jer to traje doslovno tri minute i to mogu i s bebom u rukama." Izrazila je želju za sušilicom i multicookerom, a nada se da će se mjesta u kući naći i za robot-usisavač. Jasminini trikovi su sljedeći: - Kad me ugrize komarac, poprskam to mjesto „dezićem“ (hladi i odmah prestaje svrbjeti). - Kad me ukliješti živac na vratu ili lopatici, pod tušem to mjesto zagrijavam vrućom vodom pa razgibavam (za dva dana sam kao nova). - Kad presvlačim sineka, dam mu da pije vode ili mlijeko da mi ne bježi po stanu. - Pile pečem na soli jer ga ne moram okretati. Pečem ga onoliko vremena koliko je teško. - Doručkujem i večeram sve što i moje 9-mjesečno dijete zbog uštede vremena i smanjivanja težine. - Pri kuhanju često se koristim kuhalom za vodu zbog velike uštede vremena. - Provjetravam stan prije nego što se dignemo iz kreveta pa tek onda uključujem grijanje. - Jednom mjesečno obavim veću kupnju. - Dok navečer uspavljujem bebača, smišljam što ćemo sutra jesti. Maja ovako postupa: - Ako se prolije crno vino, da ne bi ostala mrlja – zaliti bijelim vinom (onda isprati vodom pa staviti na pranje). - Kamenac je najlakše ukloniti limunskom kiselinom (razmutiti malo u posudi sa štrcaljkom, naprskati, malo ostaviti i poslije obrisati). - Da smanjite peglanje na minimum – kupiti sušilicu. - Ako imate pelenaša, a želite mjesečno uštedjeti oko 500 kn, koristite platnene pelene. Lenka otkriva da joj u kuhanju pomaže suprug. Posprema kuću kada stigne i to uz glazbu da bi se opustila. „Tko me poznaje, zna da može svratiti baš uvijek. Ne opterećujem se oko toga jesu li stvari prebačene preko stolca pa ih samo pomaknem ili je sve tip-top. Svi koji su dolazili u moju kuću znaju kako izgleda i kada je pospremljena i kada je neuredna. Ako bih se družila samo onda kada je sve sređeno, izgubila bih prijatelje. Ovako uživam", zaključila je Lenka. Nevena nam je otkrila trik kako da čizme koje su previsoke drži uspravnim dok je sezona. U njih jednostavno stavi prazne flaše od vode, a poslije ih skladišti polegnute. Andreja Dea ima savjet za čišćenje poda. Opere ga kao i uvijek, namoči jednu vrećicu indijskog čaja u vrelu vodu, kasnije iscijedi krpu i polije čaj po njoj, prebriše pod... sjaji se bolje nego kad polira Dominolom. - Prašinu brisati krpicom koja je namočena u vodu s malo omekšivača. Omekšivač djeluje antistatički, a sve poslije lijepo miriše. - Ulje eukaliptusa otapa sve nečistoće pa čak i ostatke superljepila, samo paziti na koju površinu se stavlja jer je jako pa može nagristi. Ivin trik jest da umivaonik i kadu pere praškastim deterdžentom za rublje. „To me tata naučio. Bude prečisto“, dodaje Iva. Mihaela je duhovito savjetovala kako nagovoriti supruga da češće sudjeluje u kuhanju: „Hvalim muža kako super kuha pa se češće nudi i izmišlja neka svoja jela.“ Na kraju krajeva, ako vam je već dosta kuhanja, čišćenja i „straha“ hoće li vam netko neplanirano zakucati na vrata, poslušajte Majin duhoviti savjet: „Meni je jedan trik otkrila mamina prijateljica. Kaže, kad nemaš vremena sređivati kuću (a tko ikad ima), a misliš da bi netko mogao svratiti, samo izvučeš usisivač. Ako bilo tko dođe, kažeš da ti je neugodno zbog nereda: 'Baš sam krenula čistiti!'" Kaže da kod nje usisivač zna stajati po nekoliko dana... Imate li i vi neki koristan savjet i želite podijeliti s našim čitateljima, javite nam se na mail javi@vecernji.net >>Ovo su trikovi kojima ćete se riješiti dosadnih komaraca >>S kavom možete skuhati jaje! Ovi trikovi na poslu će vas spasiti >>Velike grudi, jače nadlaktice? Modni trikovi spašavaju svaku figuru >>Trikovi koji će spriječiti razmazivanje maskare >>Ne možete se sjetiti gdje ste ostavili ključeve? Ovi trikovi će vam pomoći >> Bacate ljuske od jajeta? Nakon ovoga sigurno više nećete!