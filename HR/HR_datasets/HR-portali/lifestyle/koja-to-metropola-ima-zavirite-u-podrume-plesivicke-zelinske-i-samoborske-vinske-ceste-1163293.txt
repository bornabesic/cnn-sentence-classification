Zagrebačka županija, popularno zvana i 'zagrebački zeleni prsten', smještena je u središnjem dijelu sjeverozapadne Hrvatske. Zbog svoje bogate povijesti, tradicije, kulture, očuvane prirode, gastronomske ponude i prekrasnih živopisnih krajolika posebno je atraktivna izletnička turistička destinacija. Malo je europskih metropola koje se mogu pohvaliti takvim prirodnim ljepotama, takvom raznolikošću, povijesnim i kulturnim bogatstvom oko sebe. Jedna od posebnosti ovog područja svakako su i vinogradi i vinski podrumi. Zagrebačka županija među cjenjenijim je vinorodnim krajevima u zemlji. Prirodne pogodnosti, tlo, sunce i klima, ali nadasve i marljive ruke vinogradara i vinara, njihovo znanje, iskustvo, upornost i ljubav prema svome poslu, svake godine ovdje odnjeguju plemenitu kapljicu u kojoj uživaju i probirljivi znalci i 'obični' ljubitelji dobroga vina. Svoje odredište možete pronaći na tri vinske ceste - Plešivičkoj, Zelinskoj i Samoborskoj. Uz vina Purtugizec Plešivicu i Kraljevinu Zelinu, robne marke Zagrebačke županije, na vinskim cestama možete kušati i brojne druge vinske sorte (chardonay, sivi pinot, rajnski rizling, crni pinot, frankovka). Plešivička vinska cesta otvorena je još 2001. godine s raznolikom turističkom ponudom vinara koji će vas ponosno provesti kroz svoje podrume. Tamo možete kušati autohtone sorte kao što su plavec žuti, slatki zelenac, šipelj te najpoznatiji među njima - portugizac, ali i svjetski poznate sorte vina poput chardonnayja, rajnskog rizlinga, sauvignona, traminca te crnog, bijelog i sivog pinota. Plešivička vina osvajaju iz godine u godinu brojne nagrade diljem Hrvatske, ali i šire. Zelinska vinska cesta prolazi vinorodnim naseljima zelinskog kraja. Osim prekrasnih pogleda, uživat ćete u ljubaznosti domaćina i izvrsnim vinima proizvedenim od najpoznatijih sorti grožđa. Vinska paleta je bogata, u čašu će vam ovdje natočiti graševinu, chardonnay, traminac, žuti muškat, rajnski rizling, šipon-moslavac, pinot bijeli, pinot sivi, kerner. Posebna pažnja pridaje se kraljici Prigorja - kraljevini, koja je autohtona i najrasprostranjenija baš u prigorskome kraju. Samoborska vinska cesta, najmlađa od ove tri ceste, obuhvaća vinotočja, izletišta te brojne druge turističke sadržaje (Grgosova špilja, rudnik Sveta Barbara, Botanički vrt Suban…). Osim raznih vinskih sorti, na njoj svakako ne propustite kušati bermet, nadaleko poznato aromatizirano vino. Osnovne informacije: Turistička zajednica Zagrebačke županije Preradovićeva 42, 10000 Zagreb, Hrvatska Tel. + 385 1 4873 665, tel./fax 01 4873 670 info@tzzz.hr, www.tzzz.hr 