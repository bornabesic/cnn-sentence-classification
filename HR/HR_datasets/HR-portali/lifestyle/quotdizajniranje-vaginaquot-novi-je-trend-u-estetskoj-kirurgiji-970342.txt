PLASTIČNA kirurgija popularna je među muškarcima i ženama, no ipak je popularnija među pripadnicama ljepšeg spola.  Ona je zahvaljujući svom brzom napretku, danas došla do toga da se ljudi mogu transformirati u trenu i to do neprepoznatljivosti, a nakon operacija stražnjica, grudi, noseva i usana, na red su stigle i vagine. Trend je poznat kao "dizajniranje vagina", a žene su time našle još jedno područje na tijelu koje uljepšavaju, ali i više od toga. Smatra se da na porast popularnosti ovog trenda utječe pornografska industrija, a većina se žena odlučuje na tako nešto nakon porođaja, a sve kako bi postigle veći užitak u seksu. Ginekolozi savjetuju da žene prethodno dobro razmisle o operaciji, još se bolje informiraju o samoj operaciji i potencijalnim rizicima, kao i o cijeni, koja nije za svačiji džep. Što točno podrazumijeva dizajniranje vagina?  To može biti korekcija stidnih usana, odnosno uklanjanje viška tkiva ili lasersko pomlađivanje vagine. Prilikom te operacije u vaginu se umeće instrument na laseru, koji izgleda kao štapić, a upravo on stimulira proizvodnju kolagena. Na nju se najčešće odlučuju žene, koje imaju slabe vaginalne mišiće. Tu je i zatezanje međice, tkiva između vaginalnog otvora i anusa, jer tijekom porođaja često dolazi do njegovog istezanja pa mišići postaju raskomadani. I na kraju, redukcija Venerinog brežuljka je najrjeđi korekcijski zahvat na intimnom području te se klasificira kao kozmetička operacija. Ovim postupkom se smanjuje izbočina na tom području, tako da se ukloni višak masnoće, a to se obično radi putem liposukcije. Biste li se odlučili na neki od ovih zahvata?