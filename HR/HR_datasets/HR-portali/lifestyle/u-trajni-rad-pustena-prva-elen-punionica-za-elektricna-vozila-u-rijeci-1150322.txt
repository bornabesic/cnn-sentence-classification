Hrvatska elektroprivreda je danas u trajni pogon pustila prvu ELEN punionicu za električna vozila u Rijeci, koja je smještena na parkiralištu Delta. Punionicu su svečano otvorili Vojko Obersnel, gradonačelnik Grada Rijeke, i Matjaž Prah, voditelj tima za eMobilnost HEP grupe. ELEN punionica u Rijeci postavljena je temeljem „Sporazuma o suradnji na razvojnom projektu HEP-a za izgradnju infrastrukture za punjenje električnih vozila“, gdje je Grad Rijeka dala pravo služnosti za parkirna mjesta, a HEP je nabavio i ugradio punionicu uz tehničku podršku Elektroprimorja Rijeka. Na punionici je moguće istodobno punjenje dvaju vozila, s načinom punjenja AC mod3 tipe2, uz vrijeme punjenja od jednog do četiri sata, ovisno o stanju baterije vozila i vrsti pretvarača u samom vozilu. Punjenje na riječkoj ELEN punionici je trenutno besplatno, ali je moguće samo uz RFID identifikacijsku karticu, koja se za sve vlasnike električnih vozila u Hrvatskoj može dobiti slanjem zahtjeva na e-mail adresu elen@hep.hr. HEP je do sada u Hrvatskoj postavio i pustio u pogon 30 javnih ELEN punionica u suradnji s gradovima i zainteresiranim partnerima, od čega je pet brzih AC/DC punionica ugrađeno u Koprivnici kroz suradnju na EU projektu „Civitas Dyn@mo“, dok se u Zagrebu nalazi jedna ultrabrza punionica (snage 50kW DC i 43kW AC) sa solarnim nadstrešnicama. U fazi realizacije priključka na elektroenergetsku mrežu nalaze se punionice u Antunovcu, Crikvenici, Dubrovniku, Našicama, Valpovu, Zaboku i Čakovcu, a u tijeku je i realizacija brzih punionica na autocestama TEN-T koridora kroz sufinanciranje od strane Europske unije U svom voznom parku HEP za sada ima 22 električna vozila, a u garaži glavne poslovne zgrade u Zagrebu izgrađen je sustav koji se sastoji od jednog centralnog punjača (AC 22 kW i DC 20 kW) i šest wallbox (slave) punjača, svaki snage 3,7 kW za osam parkirnih mjesta, koji je namijenjen punjenju HEP-ovih električnih vozila. HEP je prvi u Hrvatskoj prepoznao europski trend uvođenja odrednica održivog razvoja u sektore energetike i transporta. Zbog toga u razvojni projekt elektromobilnosti ulazi kao ravnopravni partner sa zainteresiranim gradovima, lokalnim samoupravama te svim stranama koje imaju interes i želju modernizirati javni i privatni transport te doprinijeti smanjenju emisija CO2 i očuvanju okoliša, a sve prateći stavke Direktive 2014/94/EU o uspostavi infrastrukture za alternativna goriva. 