O skoliozi i ostalim deformacijama kralježnice većina ljudi ne zna puno dok se ne pojave u njihovoj obitelji ili među prijateljima. Što je to skolioza? Kako se liječi i kakve posljedice može imati na zdravlje kratkoročno ili u kasnijem životu? To su pitanja s kojima se u svakodnevnom radu susreće tim Kuće zdravlja iz Zagreba koji ove godine slavi 15. obljetnicu djelovanja. SKOLIOZA – ŠTO JE TO I KAKO SE LIJEČI? Skolioza znači odstupanje od normalne zakrivljenosti kralježnice, pojednostavljeno - kada se kralježnica iskrivi. Ukoliko se s liječenjem ne započne na vrijeme, skolioza se u velikom broju slučajeva pogoršava, a osim narušene simetrije i estetike trupa, može imati posljedice i na funkciju pluća i srca, te značajno smanjiti kvalitetu života u kasnijoj dobi. Cilj terapije je spriječiti pogoršanje zakrivljenosti kralježnice, te rast usmjeriti u smislu smanjenja deformacije. Preko 80% skolioza odlično reagira na neoperacijsko liječenje koje uključuje redovite preglede i praćenje od strane liječnika specijalista, fizikalnu terapiju i nošenje ortopedskih pomagala, tj. ortoza koje kralježnicu ispravljaju. MEĐUNARODNI STRUČNI TIM KUĆE ZDRAVLJA Kuća zdravlja iz Zagreba započela je s radom prije nešto više od 15 godina i specijalizirana je, uz druge vrste ortoza i ortoproteza, upravo za izradu ortoza koje se koriste u liječenju skolioza. Tim Kuće zdravlja je jedinstveni hrvatsko-njemački, obiteljski i stručni spoj medicine i tehnike, ali i spoj žeđi za znanjem, razvojem, poboljšanjem struke, te nastojanjem da pacijenti u Hrvatskoj mogu dobiti suvremene ortoze iste kvalitete kao u bilo kojem svjetskom centru bez potrebe za putovanjem u inozemstvo i velikim troškovima. „Kada smo prije više od 15 godina osnovali Kuću zdravlja, fokus ortopedske tehnike u Hrvatskoj je, radi brojnih ranjavanja i amputacija tijekom Domovinskog rata, bio na izradi proteza. Ortoze za djecu su često bile teške, glomazne, te upitne učinkovitosti. Kako se radi o dugotrajnoj terapiji koju je potrebno provoditi do završetka rasta djeteta, nastojimo u Hrvatskoj učiniti dostupnim suvremene ortoze, koje su učinkovite, ali i lakše za nošenje od zastarjelih modela. Uz to, kako bismo poboljšali suradljivost naših pacijenata, prilagođavamo i svoj način rada da bude što manje stresan za njih. Zato smo prije nekoliko godina prvi u Hrvatskoj, umjesto gipsa, počeli koristiti skener za uzimanje otiska trupa“, kaže doktorica Sunčica Bulat Wuersching, suosnivačica i direktorica tvrtke. Andreas Wuersching, drugi suosnivač Kuće zdravlja, u Hrvatsku je iz Njemačke stigao prije 16 godina. Po zanimanju je certificirani protetičar i ortotičar 1. međunarodne kategorije s gotovo tridesetogodišnjim iskustvom upravo u ortotici. „U Hrvatskoj ne postoji edukacija za ortopedsku tehniku te se, na žalost, ortotikom deformacija kralježnice u nekim slučajevima bave tvrtke bez dostatnog znanja iz ovog složenog područja“ pojašnjava g.Wuersching koji je dugi niz godina jedini stručnjak ove razine međunarodno priznatih kvalifikacija koji trajno djeluje u Hrvatskoj. 3D SCOLIO - ORTOZE ZA SKOLIOZU IZRAĐENE 3D PRINTEROM Uz svakodnevni rad s pacijentima, redovito sudjelovanje na međunarodnim kongresima i ciljanim, visoko specijaliziranim edukacijama u cijelom svijetu, tim Kuće zdravlja ulaže i u vlastito istraživanje i razvoj. Tako se, zahvaljujući dvogodišnjem istraživanju Kuće zdravlja, Zagreb našao među prvim mjestima na svijetu gdje su nekolicini pacijenata aplicirane ortoze za skoliozu izrađene 3D printerima. Iako ova tehnika još nije u rutinskoj uporabi u svakodnevnoj proizvodnji, tim Kuće zdravlja vlastitim snagama ulaže velike napore da pacijentima uskoro postane dostupna i ova nova tehnologija. KUĆA ZDRAVLJA – CENTAR IZVRSNOSTI ZA ORTOTIKU KRALJEŽNICE Uz postojeća znanja iz medicine i tehnike, tim Kuće zdravlja je od 2011. godine u nekoliko navrata prošao dodatnu intenzivnu edukaciju kod dr Manuela Rigoa, jednog od najvećih svjetskih eksperata u biomehanici i ortotici skolioza. Zahvaljujući pozivu Kuće zdravlja i višegodišnjoj suradnjih njenog stručnog tima s kolegama iz inozemstva i svjetski autoriteti iz područja liječenja skolioza kao što su sam dr. Rigo iz Barcelone, dr Zaina iz Milana i prof. Landauer iz Innsbrucka posjetili su Kuću zdravlja, te na stručnom simpoziju za liječnike, fizioterapeute i ortopedske tehničare održanom 2015. godine u Zagrebu prenijeli svoja znanja. Slijedom tog uspješnog skupa, timu Kuće zdravlja pripala je velika čast organizirati svjetski kongres o neoperacijskom liječenju skolioza koji će se održati u proljeće 2018. godine u Dubrovniku, a na kojem se očekuje sudjelovanje dvjestotinjak stručnjaka iz cijelog svijeta. „Ortopedska tehnika je složena i koristi znanja iz raznih područja medicine, biomehanike, tehnike, psihologije, itd. Količina znanja i razvoj naše struke se ubrzava i budućnost je, slično kao već dugo u medicini, u specijalizaciji tvrtki, stvaranju centara izvrsnosti iz pojedinog područja. S ponosom možemo reći da se Kuća zdravlja kroz ovih petnaest godina razvila u centar izvrsnosti iz ortotike, naročito ortotike kralježnice, te naše znanje traže pacijenti, ali i kolege iz drugih europskih zemalja“ ističe g. Wuersching koji je ovih dana nakon kongresa u Lyonu ubrzo, kao pozvani predavač iz područja ortotike kralježnice, otputovao u Švicarsku. ZNANJE I RAZVOJ – INVESTICIJA U BUDUĆNOST „Kuća zdravlja je ugovorni partner Hrvatskog zavoda za zdravstveno osiguranje, te se pomagala nakon propisivanja od strane liječnika specijalista kod nas mogu dobiti uz ovjerenu potvrdu HZZOa bez nadoplate i duljeg čekanja. Godišnje u Kući zdravlja, uz ortoproteze i ortoze za donje i gornje ekstremitete, izrađujemo nekoliko stotina specijaliziranih ortoza za skolioze i kifoze za pacijente iz Hrvatske, ali i cijele Europe. Osim učinkovitosti, nastojimo da naše ortoze budu i estetski prihvatljive, „cool“, da ih naši pacijenti koji su većinom pubertetlije lakše prihvate i nose. Tako, na primjer, mogu izabrati dizajn svoje ortoze između dvadesetak uzoraka i boja“, pojašnjava dr Bulat Wuersching. „Suradnjom svih članova multidisciplinarnog tima uključenog u liječenje možemo osigurati najbolji mogući ishod liječenja i kvalitetu kasnijeg života koja nije narušena skoliozom ili njenim posljedicama. Tim Kuće zdravlja nastavlja s usavršavanjem i veselimo se inovacijama i novim saznanjima. Znanje i razvoj su naša investicija u budućnost“, zaključuje g. Wuersching.