Najdeblja Britanka umrla je ovog vikenda  u bolnici, objavili su britanski mediji. Ovisnica o nezdravoj prehrani Sharon Mewsimler (40), majka četvero djece, težila je 283,5 kilograma i trebala je masku s kisikom jer bez nje nije mogla disati zbog pritiska vlastite težine na srce i pluća. Očevici u bolnici Broomfield, gdje je ona bila pacijentica već dva mjeseca, rekli su da su ovoj majci četvero djece rođaci nosili porcije popularne brze hrane "fish and chips", kao i obiteljska pakiranja pržene piletine. Sharonin suprug Bulent, inače kuhar po zanimanju, ostavio je posao kako bi se mogao brinuti o svojoj ženi. U bolnici su novinarima neslužbeno rekli da je pacijentica imala ozbiljnih problema s prehranom, ali ništa nije činila kako bi si pomogla. Oni koji su je posjećivali u bolnici također su odmagali. Nosili su joj različitu masnu hranu, koju uopće nije smjela jesti. Žena se doslovce ubila hranom. Počela je previše jesti jer je patila od postnatalnih depresija. Zbog prekomjerne težine, od 2005. godine bila je na 24-satnoj liječničkoj skrbi te joj je život bio ograničen na specijalno pojačan krevet. Išla je i na posebne tretmane za liječenje pretilih. Liječnici su je još 2007. upozorili da, ako ne promijeni način života, ima pred sobom tek nekoliko mjeseci života, a tada je bila mršavija, imala je “samo” 264 kilograma. Ona je pak smatrala da bi joj trebali ugraditi želučani balon te je optuživala nadležne da su je ostavili da umre. – Da sam anoreksična, dobila bih potrebnu pomoć, ali nema suosjećanja za pretile ljude – žalila se. Bolnica je ovu njenu izjavu odbila komentirati. 