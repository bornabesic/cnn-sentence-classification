Foto: Privatne fotografije  GOSPOĐA Jadranka očarala nas je na prvu.  64-godišnja Zagrepčanka Jadranka Olivari-Jirasek prije nekoliko je godina počela pisati zanimljiv blog, namijenjen nešto starijim ženama, od 40+ godina, pod nazivom Oliva Style.    Njezina online zajednica danas broji gotovo 13 tisuća fanova, koji vjerno prate što im gospođa Jadranka ima za reći i savjetovati, a radi se zapravo o modnom blogu, na kojem će žene koje odgovaraju spomenutoj dobnoj skupini, pronaći itekakvu inspiraciju.    Tim Index Rougea porazgovarao je s neobičnom zagrebačkom blogericom, kako bi saznao kako je došla na ideju da otvori blog, koliko mu dnevno posvećuje vremena te što bi savjetovala ženama, kada su u pitanju moda, ali i ljubav.  1. Malo nam se predstavite...  Ja spadam u žene koje nikad ne zaboravljaju snove iz mladosti. Nikad nije kasno, rekli bi neki. Ni rano. Stranu na šalu, snovi rijetko postaju stvarnost, no ja sam očito dokaz da je to moguće. Dakle, spadam u žene koje su se ostvarile i u majčinstvu i poslu. Radim u jednom privatnom poslu, gdje moda baš i nije odlučna za uspjeh. Osim dojma. Godine koje su očito presudne za interes koji se iskazuje mojem blogu. Naime, moj blog prvenstveno prate i čini ciljana dobna skupina. I moje, kako bi  Arsen rekao, nježne godine. Tek mi je 64. Sve to bi prije upućivalo da se radi o blogu koji posvećuje teme o pomalo dosadnoj modi. No, ja sam očito to demantirala. Razlog tome je pretpostavljam zanemarivanje onog osnovnog što prati žene mojih godina. Dakle, kako nije nužno biti odjeven u sive i dosadne kostime i da nije nužni pri tome imati nisku bisera oko vrata. Kako sam umjesto škara ili kista (godinama sam crtala i objavljivala svoje modne crteže) izabrala posve drugu profesiju, interes za modu sam iskazivala prvenstveno kroz odabir vlastite garderobe.    2. Kada i kako ste došli na ideju za blog te koliko je vremena trebalo da žene za vas saznaju?  Ideja  o blogu nije došla slučajno. Obzirom da sam uvijek pratila što se dešava na našoj blogerskoj sceni, uočila sam jedno pravilo. Naime, uvijek je riječ o mladim djevojkama. Daleko od toga da me to smetalo, no svaki put sam se pitala, da li ono što prezentiraju može postati dio moje garderobe. Na nagovor moje kćerke krenula sam u avanturu pisanja bloga. Nakon prvih objava shvatila sam da me to veseli i predstavlja svojevrsni ispušni ventil nakon napornog radnog dana. Zatim se lagano pretvorilo  u obvezu. Naime, nakon prvih pozitivnih reakcija mojih prijateljica i meni nepoznatih žena, shvatila sam da radim nešto što osim mene, veseli i druge. Moram priznati da sam bila iznenađena komentarima. Pozitivnim. Sada je već puno teže odustati. Naime, iza mene sada gotovo četiri godine pisanja. Ideja ima. Čak i onih o portalu. No,to će pričekati.    3. Kakva je vaša publika, koliko je ima zasad i kako su reagirali na vaš blog?  Moja publika su žene svih dobi no ipak je onih iznad 40 godina najviše. Točnije,  Oliva Style blog broji zajednicu od skoro 13 000 fanova na Facebooku i stalan rast posjeta na web stranici www.olivastyleblog.com koju posjećuju prvenstveno žene i to iz najviše iz Hrvatske, Bosne i Hercegovine, Makedonije, Srbije i Crne Gore. Nedavno sam započela i sa svojim Instagram profilom Olivastyleblog koji također iz dana u dan broji sve veći broj followera. Obzirom da sam žena koja o svemu piše pozitivno i uvijek na slikama djelujem vedro,  uvjerena sam da je i to jedan o razloga zašto me prate.Obzirom da ne namećem svoj ukus, svojim stilom odijevanja koji je doista moj i svakodnevni, pokušavam im pokazati kako moda može biti zadovoljstvo ali i igra. Daleko od toga da im sugeriram kako je moj stil najbolji, već samo želim dati poruku koliko uživam. Ako pri tome nekoga inspiriram, tko sretniji od mene.   4. Što poručujete ženama svojih godina, a što biste poručili mlađim ženama danas? Od mode do ljubavi...  Ne volim kada se stalno potenciraju godine i pravi drastičnu razlika u dobi. Daleko od toga da nisam svjesna svojih godina.  Jesam. No, same smo si krive kada novinar napiše kako je na zebri stradala starica od 63 godine. S pravom.  Jer, mnoge od nas uvjerene su kako je život stao udajom, rođenjem djece ili ulaskom u klimakterij.  Život nije stao, već smo mi samo odustale. Odustale od sebe, od onog što volimo ili čemu se veselimo. Zato ženama svojih godina poručujem - ne odustajte od onog što vas je činilo upravo onakvom da vas netko, ili neki vole.  Pri tome ne mislim da je nužno u 50-im  godinama nositi košulju vezanu ispod grudi kako bi vas primijetili. Vežite je na drugi način. Onim mlađim. Nemojte ni pomisliti da je ono što sada proživljavate vječno. Mislim pri tome na mladost. Uživajte u tome ali pri tome birajte svoj modni izričaj koji će svi pamtiti. Po zanimljivom i lijepom.   5. Koliko vremena dnevno posvećujete blogu i poslu, a koliko sebi? Kako se opuštate, što volite raditi?  Blogu posvećujem toliko vremena koliko mi radne obveze dozvoljavaju. Pišem  navečer. Moj dan počinje jako rano. Uz obavezni pregled mojih omiljenih portala, kavu i čašu svježe iscijeđene naranče. Zatim slijedi vježbanje (svakodnevno) s kojim se bavim više od 30 godina. Vježbam 15 -20 minuta. Dovoljno za osjećaj zadovoljstva. Onaj slatki dio, biranje odjeće za posao, obavezno radim dan prije.  A što se tiče opuštanja, moj blog uz listanje modnih časopisa omiljena je zabava. Uz poneki film. Obećavajućeg sadržaja. Nježnog i s porukom.