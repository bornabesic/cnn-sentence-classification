Foto: Screenshot Youtube, Press, Giphy  SREĆOM, producenti su se predomislili na vrijeme.  I mi smo, baš poput vas, obožavale seriju "Gossip Girl". Nakon napornog radnog dana, ona je bila idealna razbibriga, a veliki plus bile su i odlične krpice, koje smo imale priliku vidjeti na vodećim ženskim likovima.  Podsjetimo, serija je s prikazivanjem počela 19. rujna 2007. godine na televizijskoj mreži CW, a završila je nakon 6 sezona, kada je napokon otkriveno tko je slavna "Tračerica". Inače, njoj je glas posudila poznata glumica Kristen Bell, iako se nikada nije pokazala u seriji.    No, najviše pažnje nekako su uvijek privlačili Chuck i Blair i njihova komplicirana ljubavna priča, a sada smo saznale i neke nove informacije vezane uz nju.  Njih je, u intervjuu za Vulture, otkrio jedan od producenata, Josh Schwartz, kada je izjavio kako jedan od naših omiljenih TV parova zapravo nikada niti nije trebao završiti skupa.  "Ništa od toga nije bilo planirano. Chuck je došao u seriju kao negativac. No, to je jedna od onih zabavnih strana televizijskih serija - stvari se mogu lako mijenjati", otkrio je Josh.   Kada su producenti primijetili kemiju između glumaca Leighton Meester i Eda Westwicka, stvorili su romantiku. Nakon puno padova i testova njihove ljubavi, od kojih neki nisu bili nimalo lijepi, na kraju je odlučeno da će oni živjeti sretno zauvijek.  A za sve obožavatelje serije, imamo vijest koja bi ih mogla razveseliti. Naime, u pripremi je nova serija "Prep", koju mnogi uspoređuju upravo s "Gossip Girl". Zapravo se radi o ekranizaciji bestselera Cutris Sittenfeld iz 2005. godine, koji prati djevojku Lee iz Indiane, koja odlazi u luksuzni internat "Ault School" u Bostonu te se ona bavi punoljetnošću, otkrivanjem vlastitog identiteta te klasnim razlikama unutar šminkerske i konkurentske atmosfere.