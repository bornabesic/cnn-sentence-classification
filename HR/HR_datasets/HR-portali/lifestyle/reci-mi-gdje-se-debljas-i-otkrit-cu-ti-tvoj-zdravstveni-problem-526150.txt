Dok je većini ljudi slaba točka za uporne tvrdokorne masnoće trbuh, žene najčešće imaju problema sa salom na bedrima. No svaki tip masnoća govori o zdravlju i prehrambenim navikama svog vlasnika, donosi Daily Mail. Iako je građa tijela u najvećoj mjeri uvjetovana genetikom, raspored masnoća također govori više o našem zdravlju nego što mislimo, pokazale su analize brojnih nutricionističkih studija. Autor svjetski poznate Clean & Lean dijete te osobni trener modela poput Elle Macpherson i Rosie Huntington-Whiteley, James Duigan kaže kako pogrešna hrana, neravnoteža hormona, stres i toksini diktiraju gdje će se salo nakupljati. - Mit je da se s problematičnih dijelova salo ne može maknuti, no za to je potrebno otkriti uzrok njegova nakupljanja te odrediti pravi trening i prehranu - ističe James Duigan. Trbuh je vaše problematično područje ako on izgleda debelo ili napuhnuto, niti nakon većeg gubitka težine niste imali ravan trbuh, a kod svakog debljanja to prvo primijetite na trbuhu. Uzrok nakupljanja masnoća na trbuhu je najčešće stres, pokazala je studija Sveučilišta Yale.  - Veća izloženost stresu povećava aktivnost hormona kortizola, a salo na abdomenu ima više receptora za kortizol nego bilo koje druge masnoća na tijelu - rekla je voditeljica studije, profesorica Elissa Epel.  Također, otkrili su da je drugi najčešći uzrok nakupljanje sala na trbuhu neravnoteža crijevnih bakterija. Dobra vijest je da za rješavanje masnoća na trbuhu ne trebate prenaporno vježbati, jer će intenzivne aerobne vježbe pojačati proizvodnju kortizola. Umirujuće vježbe poput dugih šetnji, joge i pilatesa napast će salo na trbuhu i smanjiti stres.  Bijeli kruh, tjestenina, slatkiši, citrusno voće i alkohol napuhuju te hrane crijevne bakterije, pa ih jedite u što manjim količinama. Proteini poput piletine, ribe, zelenog povrće, te povrće bogato vlaknima poput krumpira, maslina i cikle usporavaju apsorpciju šećera kroz crijeva te stimuliraju probavu.  Ako su vam listovi gotovo jednake širine kao i bedra, imate poteškoća s pronalaskom odgovarajućih čizmi, često patite od nesanice i noge su vam ponekad teške, vaše problematično područje su listovi. Natečenost i težina u listovima najčešće su posljedica nedovoljnog odmora nogu, buđenja usred noći i nedovoljne količine dubokog sna. Da biste postigli dublji san i kvalitetnije se naspavali, tri sata prije odlaska u krevet izbjegavajte bilo kakve oblike ugljikohidrata i šećera. Kofein iz čaja i kave može uzrokovati zadržavanje vode u listovima, ali isto tako i omesti san. Pijenje velikih količina tekućine prije spavanja također nije dobra ideja, a nakupljanju vode će pridonijeti i previše soli u prehrani. Nedostatak vitamina B u prehrani također može uzrokovati nakupljanje vode u listovima, pa pokušajte jesti više ribe, govedine, orašastih plodova, jogurta i jaja koji su bogati njime.  Masnoća koja se nakuplja na leđima češća je kod žena, koje je mogu primjetiti uslijed urezivanja naramenica u kožu leđa. Također, ljudi koji su skloni masnoćama na leđima mogu primijetiti i nakupljanje sala u blizini pazuha. Takva vrsta nakupljanja masnoća govori kako tijelo otežano probavlja ugljikohidrate. Maksimalna redukcija ugljikohidrata u prehrani i zamjena bijelog kruha s onim cjelovitih žitarica pomoći će u smanjenju ovih masnoća. Dobar odabir u prehrani su svi oblici žitarica koje je dobro kombinirati s jogurtom.  - Ako jedete ugljikohidrate, oni trebaju biti nerafinirani, a prehranu treba bazirati na povrću - naglašava nutricionist Jason Camm. Objašnjava kako lagane i manje intenzivne vježbe za leđa u više ponavljanja nemaju efekta na ovaj tip masnoća, već su bolji kratki nizovi visokog intenziteta. Nakupljanje sala na nadlakticama te mlohave ruke koje primjećujete i kod vrlo blagog njihanja ruku pokazatelj su da su vam ruke problematično područje. Ako teško možete smanjiti obujam svojih ruku, a one su prve na kojima primjećujete debljanje, vjerojatni uzrok vašeg problema je nakupljanje toksina u tijelu. Ljudi koji imaju veće količine bisfenola A u organizmu imaju sklonost nakupljanju masnoće u rukama, pokazala je nedavna američka studija. Većina bisfenola A u organizam dolazi preko kontakta s plastikom, a ako izbjegavate plastične boce već za tri dana smanjit ćete količine bisfenola A u tijelu za oko 77 posto, pojasnila je Camm. Umjesto plastičnih boca i posuda koristite staklene ili druge materijale. Odlično rješenje za eliminaciju sala na rukama je Bikram yoga koja uključuje vježbanje u prostorijama s povećanom vlažnosti zraka i temperaturom. Ona će ubrzati proces znojenja, a samim time i eliminaciju toksina. Ciljane vježbe poput obrnutog skleka, tj. skleka za triceps će pojačati cirkulaciju u rukama i smanjiti obujam masnog tkiva. Ako imate okruglo lice, podbradak i prvi znaci debljanja vam se javljaju na licu, najvjerojatniji uzrok je zadržavanje vode. Česti pratitelj masnoća na licu je ono na vratu, a uzrok - prekomjerno pijenje alkohola. Alkohol dehidrira kožu, a dehidracija povezana s alkoholom uzrokuje zadržavanje vode u području lica. Smanjite unos alkoholnih pića te potaknite cirkulaciju na tom području blagim kružnim pokretima nekoliko puta na dan. Započnite od nosa i masirajte prema van u smjeru ušiju. - Takve masaže trenutno poboljšavaju protok limfe, koja smanjuje napuhnutost. Olakšajte masažu uljem za masiranje namijenjenim baš za lice - savjetuje refleksolog Paolo Lai. Ako imate uzak struk i jaka bedra te uvijek kupujete odjeću manjeg konfekcijskog broja za gornji, a većeg za donji dio tijela tada imate klasičnu kruškoliku građu tijela. Za ovaj tip debljanja najodgovornija je genetika, a prednost je ta što su ljudi ove građe tijela manje skloniji srčanim oboljenjima. Izbjegavanje sojinih proizvoda je jedina stvar u prehrani koju možete izmijeniti kako biste smanjili udio masnoća na tom dijelu tijela. Od vježbi odaberite čučnjeve i iskorake jer će oni povećati tonus mišića zbog čega će bedra izgledati uže. Također, sve vrste aerobnih vježbi koje ubrzavaju otkucaje srca pomoći će u otapanju suvišnih masnoća.