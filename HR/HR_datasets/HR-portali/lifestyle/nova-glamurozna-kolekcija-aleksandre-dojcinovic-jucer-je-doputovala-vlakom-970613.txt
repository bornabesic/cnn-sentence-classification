Foto: Mateja Vrčković  ALEKSANDRA Dojčinović svoje je poklonike i posjetitelje prelaskom na koncept samostalnih revija od prve navikla na nešto posebno i unikatno, pa je odabir svake iduće, osim što se željno iščekuje, u isto je vrijeme i izazov i obveza.  Odvesti sve na put, a istovremeno do maksimuma ispoštovati tradiciju i usput poslati snažnu sociološku, pa na koncu i modnu poruku, sve je to dizajnerica uspjela u samo jednoj večeri, budući da je sve uzvanike povela na vožnju vlakom od Zapadnog do Glavnog kolodvora, koji je ovom prilikom postao modna pista i zabljesnuo u jednom sasvim novom svjetlu. Aleksandrina nova posveta Zagrebu vezana je, dakle, uz mjesto gdje su mnoga putovanja započinjala, ali i završavala još otkako je izgrađen davne 1890. godine.  A to putovanje od Zapadnog do Glavnog kolodvora u sebi nosi višestruku simboliku. Osim što upozorava na probleme s kojima se u novijoj povijesti suočava željeznički promet u Hrvatskoj, to je Aleksandrino osobno, sasvim životno putovanje, budući da je to i njoj, prema vlastitom priznanju, prvo Hrvatskim željeznicama u životu. Zajednička je ovo priča i dviju tvrtki čija je poveznica trajnost i ustrajnost da u hrvatskoj svakodnevici ostvare svatko svoj san, Hrvatske željeznice već stoljeće i pol, a Lei Lou proteklo desetljeće. Kaže se da sanjati vlak simbolizira putovanje kroz život, a Aleksandra Dojčinović ovom je revijom napravila upravo to - otisnula se na put, zadržavajući ono najbolje iz povijesti svog brenda, nadograđujući ga novim i neviđenim, nezaboravnim trenucima koje je donijela ova večer na Glavnom kolodvoru.  Kolekcija za nadolazeću jesen i zimu, dakle, kompleksna je do te mjere da poprilično odudara od Aleksandrinog prepoznatljivog rukopisa kojim je do sada ispisivala svoje kreacije. Najsuvremenija kolekcija do sada ne ide čak ni u korak s vremenom u kojem je predstavljena, već je sigurno barem nekoliko koraka ispred. Ogleda se to u tkaninama čija je tehnologija izrade vrlo složena, no to ne čudi, budući da dizajneričin prepoznatljivi perfekcionizam i vječna potraga za boljim i savršenijim, tkanine ionako čini glavnim 'raison d'etre' njezinog branda.  Večernji dio kolekcije čine i Gatsby plesne haljinice inspirirane charlestonom i ludim dvadesetim godinama prošlog stoljeća, ali i dugačke, glamurozne toalete za najposebnije životne trenutke. Aleksandra se ovaj put nešto više poigrala dužinama, pa haljine variraju od mini do maksi, a dojmu doprinosi i asimetrija kojom je dobila na voluminoznosti i slojevitosti. Novi moment i jedan od najposebnijih od ukupno sedamnaest izlaza modela svakako je Lei Lou karirano odijelo, čiji maskulinizirani chic razbija pojas stisnut visoko na struku, a hlače se pojavljuju u još dvije varijante, od brokata s odgovarajućim kaputom i bordo, u kombinaciji s metaliziranim korzetom i kaputom u boji senfa. Raskošne bunde od najfinijeg umjetnog krzna u zimskim, zagasitim bojama dima, petroleja i vina već sada najavljuju nikad atraktivniju zimu.   Lei Lou je, dakle, u potpunosti prerastao prvotnu ideju o brandu najljepših haljina s hrvatskim potpisom i postao modna lokomotiva kojoj su haljine danas tek jedan od brojnih vagona. Zvijezde iduće zime tako će opet zasigurno biti cipele, ponajprije čizme preko koljena, čija je senzualnost toliko jaka da su istovremeno bile i snažan kontrast nježnom tilu, ali i savršena nadopuna bogatim slojevima perlica i čipke. Vječne špic salonke u Aleksandrinoj su varijanti posute šljokicama, baš kao i ženstvene sandale s platformom, čija multifunkcionalnost, ovisno o tome nosite li ih s čarapama ili bez, ostavlja nebrojene mogućnosti za kombiniranje. Lei Lou remenje preraslo je ovaj put u nakit s ušivenim blještavim cvjetnim aplikacijama, identične onima kojima su u ovoj kolekciji ukrašene haljine i kaputi. A kada je već riječ o nakitu, teško je zaobići 'statement' naušnice, čija prividna masivnost služi za ostavljanje dojma, ali i za potvrdu toga da je moda danas sve samo ne linearna i da zaista živimo u eri u kojoj je sve moguće i to u isto vrijeme.