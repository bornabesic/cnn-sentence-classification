Jeste li primijetili da ponekad vrijeme proleti, a katkad se čini da isti period traje puno duže? Aktivnosti s kojima se okupiramo utječu na to kako doživljavamo protok vremena. Želite li da vam vikend "traje dulje", zaboravite rutinu i radite nešto novo.  Ako ostanete doma i ljenčarite, vrijeme će vam proletjeti jer niste iskusili ništa novo vrijedno pamćenja. S druge strane, ako si priuštite poneku novu avanturu, bit će sasvim suprotno. Mozak će biti preplavljen novim podražajima i činit će vam se da dani traju dulje. - Želite li da vam dani prolaze polako, važno je tražiti nove stvari, nove aktivnosti. Kada odete negdje i doživite nešto novo, čini vam se da je sve skupa trajalo dulje, jer ste usredotočeni na prikupljanje nepoznatih podataka i memoriranje. To je razlog zašto nam se čini da vrijeme leti brže kada smo odrasli, nego dok smo bili djeca. Kada ste dijete sve je novo i sve se pretvara u uspomene, ali kada ste stariji, sve što vidite već je uglavnom viđeno ili proživljeno - objašnjava David Eagleman, profesor na Sveučilištu Stanford. Ovaj profesor savjetuje da napravite određene planove za vikend. Napominje da će se vikend proveden negdje drugdje činiti duljim nego ako ostanete kod kuće. Ne morate otići na neko putovanje ili nešto ekstremno poput skakanja iz padobrana, dovoljno je prošetati kvartom, posjetiti restoran, otići na sladoled, u kino, na izlet itd., otkriva portal nymag.com.