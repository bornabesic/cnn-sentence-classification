Neugodan osjećaj pritiska, težine, žarenje, jutarnje ukočenosti, baš kao da vam na leđima sjedi slon... Bol koja ne jenjava drži vas svojim taocem, vezuje za lijekove protiv bolova čiji je učinak s vremenom jednak gutanju bombona, odvaja od svakodnevnih obaveza, ljudi i normalnog života. Nije, nažalost, riječ samo o križobolji već o spondiloartritisu, reumatskoj bolesti kojoj je uzrok upala. Osnovne značajke ove grupe bolesti su križobolja upalnog tipa, nasljedna predispozicija, a prve patološke promjene javljaju se u području hvatišta tetiva. Upalna križobolja glavni je simptom bolesti, dok manji broj bolesnika osjeća bol, uz oticanje ruku i nogu, što upućuje na periferni spondiloartritis. I genetska predispozicija Upalna križobolja smješta se u donji dio kralježnice, u mišiće stražnjice, izraženija je u drugom dijelu noći pa je posljedica jutarnja zakočenost. Donekle je smanjuje razgibavanje, a pogoršava mirovanje. Na žalost, spondiloartritis ima i genetsku predispoziciju, a testiranjima se može potvrditi postojanje gena HLA-B27, koji je glavni krivac za nasljeđivanje bolesti koja kralježnicu zdravog čovjeka za par desetljeća savine u oblik kifle. Spondiloartritis počinje već u pubertetu, a muška su djeca podložnija bolesti te izloženija većem riziku za obolijevanje. Od 60 do 80 posto osoba ima bar jednu epizodu križobolje tijekom života, a 15 do 20 posto odraslih dožive epizodu križobolje tijekom jedne godine. Dijagnoza upalne križobolje često se postavlja sa zakašnjenjem, što utječe na tjelesne, emocionalne i socijalne aspekte ljudskog života, a učinci mogu biti doživotni. Surađujte s liječnicima U povodu obilježavanja Svjetskog dana spondiloartritisa 29. travnja, predstavnici neprofitne udruge građana Hrvatska liga protiv reumatizma u suradnji s Klinikom za reumatologiju, fizikalnu medicinu i rehabilitaciju KBC-a Sestre milosrdnice, koja je inače Referentni centar za spondiloartritise Ministarstva zdravlja RH, najavili su akciju „Ne okrećite leđa križobolji". Cilj akcije je skratiti vrijeme koje je potrebno za postavljanje dijagnoze podižući svijest o upalnoj križobolji, kao ključnom simptomu aksijalnog spondiloartritisa, a pravilno odabrane pacijente što ranije uputiti na pregled supspecijalista reumatologa, kako bi se što ranijim liječenjem i sprečavanjem upale i strukturnih oštećenja održala kvaliteta života. Upalna križobolja javlja se u do 6 posto bolesnika s križoboljom. Dosadašnji podaci prikupljeni o pacijentima s ovom dijagnozom i podaci o učestalosti upalne križobolje podložni su kritici, jer se ona nerijetko zamijeni s tzv. mehaničkom križoboljom. Pojavnost spondiloartritisa je oko 1 posto, što znači da u Hrvatskoj boluje 40 tisuća, dok od ankilozantnog spondilitisa boluje do oko 5000 bolesnika, od kojih 1500 bolesnika ima teški oblik. >> Akcija 'Ne okrećite leđa križobolji'  1. Simptomi koji se osjećaju već u dvadesetima Jutarnja zakočenost, bol koja se spušta u nogu i javlja se u drugom dijelu noći  2. Sjedenje, saginjanje i dizanje na prste postaju problem Uzimanje antireumatika samo je kratkotrajnog učinka te se bolovi ubrzo vraćaju u još neugodnijem obliku 3. Vježbanje i provođenje fizikalne terapije   Rezultati su dobri, no za kratko vrijeme. Čak i uz redoviti nastavak vježbanja i aktivan život učinak nije dugoročan 4. Promjena visine i trajna ukočenost kao posljedica Rana dijagnostika važna je kako bi se zadržala kvaliteta života, tj. odgodila progresija bolesti koja savija kralježnicu