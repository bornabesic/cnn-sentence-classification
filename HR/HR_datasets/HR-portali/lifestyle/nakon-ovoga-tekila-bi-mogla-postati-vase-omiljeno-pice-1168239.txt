Meksička rakija od agave mnogima je prvi izbor pića. Riječ je naravno, o tekili, meksičkom nacionalnom brandu kojem korijeni sežu još od davne 1530. godine. Stari su Meksikanci, čini se, napravili itekako dobru stvar proizvevši rakiju od agave. Novo istraživanje pokazalo je da tekila može imati i povoljan utjecaj na zdravlje kostiju. Istraživači iz Center for Research and Advanced Studies u Meksiku, izdvojili su supstance iz tekile koje pomažu apsorpciji kalcija i magnezija u tijelu. To će saznanje posebno pozdraviti osobe koje pate od osteoporoze jer polimeri iz agave koji su tijekom istraživanja dani miševima, potaknuli su obnovu kostiju čak i uz prisutnost osteoporoze, koja se nakon 8 tjedana od ubrizgavanja supstanci iz agave oboljelim miševima, poprilično povukla.  Liječnica i voditeljica istraživanja, dr. Mercedes López, zaključila je da konzumacija fruktana iz agave potiče stvaranje nove kosti.  