Foto: Getty, REX,Instagram  ČINI se kako se za gospođu Trump dizajneri neće trgati da nosi njihove kreacije. Aktualna Prva dama, Michelle Obama, itekakva je miljenica u modnim krugovima, a brojnim dizajnerima bila je iznimna čast, kada bi ona odabrala baš njihovu kreaciju.  No, izgleda kako to neće biti slučaj s budućom Prvom damom, 46-godišnjom Melanijom Trump, koju su dizajneri već sada počeli bojkotirati. Točnije, prva je to učinila Sophie Theallet, koja je odijevala i Michelle, i koja je napisala otvoreno pismo svojim kolegama iz modne industrije, pozivajući ih na isto.  Sophie nema ništa protiv same Melanije, već protiv njezinog supruga, i njegovih kontroverznih stajališta, no odlučila je pozvati na bojkot budućeg predsjednika, na način da će odbiti kreirati za njegovu suprugu. "Kao netko tko slavi različitost, osobne slobode i poštovanje za različite životne stilove, neću sudjelovati u oblačenju Prve dame. I sama sam bila imigrantica, koja je bila počašćena da svoje snove može ostvariti u SAD-u. Odijevanje Michelle Obame posljednjih 8 godina bilo je pravo zadovoljstvo i čast. Rasizam, seksizam i ksenofobija, nisu vrijednosti po kojima ja i moj brand živimo", stoji u pismu, koje je objavljeno na Twitteru i Instagramu.   Prvi put u povijesti američkih izbora, za jednog predsjedničkog kandidata, točnije Hillary Clinton, opredijelili su se javno i utjecajni časopisi, kao što su Vogue i Supreme, a Hillary je podršku dobila i od velikih dizajnerskih imena, kao što su Calvin Klein, Marc Jacobs, Ralph Lauren, Donna Karan i Diane von Furstenberg. No, kako svaka priča ima dvije strane, tako ima i ova. Pa je tako kreativni direktor slavnog Moschina, Jeremy Scott, izjavio kako Melania odlično izgleda, ima lijepo tijelo te zna nositi odjeću pa se čini kako gospođu Trump ipak neće bojkotirati svi.   A tko zna, možda se zgodna Slovenka obrati dizajnerima s ovog područja, kako bi blistala u raznim svečanim prilikama, kojih će itekako biti u naredne 4 godine.