Foto: Promo  OKEJ, pogledali ste "Male laži" i oduševljeni ste. Sve je počelo kao neka melodrama s kućanicama, ali već u prvoj epizodi postojale su naznake da će ovo biti epska priča. No, serija je kratka, samo sedam epizoda koje vrlo brzo prođu, i sigurno ste raspoloženi za još. Pokušali smo se sjetiti nekih drugih, ali nam, barem kada su u pitanju televizijske ekranizacije, ne pada na pamet ništa slično. No, ne brinite, serija je snimljena prema istoimenom romanu Liane Moriarty, a uz to, postoje i drugi odlični romani koji će vas odvesti dublje u svijet tajni, laži, obiteljskih drama, ubojstava i misterija. "Male laži", serija je koja će ostaviti duboki trag, a knjige koje su na našoj listi omogućit će vam da u njoj uživate i nakon što ste je pogledali. Isprepleteni međuljudski odnosi, neizgovorene tajne koje pritišću, otmice i potrage za nestalim osobama – naše preporuke trebale bi vam pomoći da prebrodite krizu. 1. Suprugova tajna – Liane Moriarty Prva knjiga ove autorice i jedan od većih hitova u vrijeme kad je objavljena. Gledano unazad, tek sad je jasno koliko je Moriarty novoga donijela u sferu psiholoških krimića (iako, naravno, njene knjige nadilaze taj žanr). Protagonistica pročita suprugovo pismo koje joj je bilo namijenjeno, ali problem nastaje zbog toga što to učini prije njegove smrti, a ne nakon, kako si je on prvobitno zamislio. U pismu je otkrivena tajna koja sve potresa do temelja. Jedna od tri prevedene knjige ove autorice, savjetujemo vam da ih pročitate sve.  2. Dobra djevojka – Mary Kubica Izvrstan triler o jednoj, naizgled, savršenoj obitelji. Ispripovijedan iz perspektive četiriju likova, ovaj roman jedan je od boljih psiholoških trilera prošle godine. Priča o otmici kćeri uglednog čikaškog odvjetnika i detektivu koji, kako bi došao do istine, preispituje otkud se takve stvari događaju baš tim „brižnim i normalnim“ ljudima. Prava šteta što je ovaj naslov zasjenila "Djevojka u vlaku“, stvarno je odličan.  3. Sudbe i srdžbe – Lauren Groff Ako su vas u seriji posebno zaokupljali bračni odnosi protagonista, onda će vam se ovaj roman jako svidjeti. Knjiga prati jedan zanimljiv brak i to kroz pune 24 godine veze. Lotto i Mathilde upoznali su se sa 22 godine i, dok s njima proživljavamo razne drame i mini-drame, autorica nas vješto uvlači u priču te opisuje njihov odnos vrlo individualnim stilom. Njihova veza je živa, stalno evoluira te, kroz to, preispituje teme opraštanja, ljubavi i nesavršenosti.  4. Vrijeme rastanka – Jodi Picoult Uspješna znanstvenica Alice Metcalf netragom je nestala pod neobjašnjivim okolnostima prilikom havarije u utočištu za slonove u kojem je radila. Te je noći s njom bila i njezina kćerkica Jenna, koja se ničega ne sjeća. Jenna i nakon deset godina ne odustaje od potrage i unajmljuje privatnog detektiva kako bi otkrila tajnu nestanka svoje majke. Vrlo dirljiva priča o upornosti i vjeri u istinu. Možemo reći da je Picoult svojevrsna preteča Moriarty, iako možda manje cinična.  5. Ulica krijesnica – Kristin Hannah Za kraj jedno osvježenje kojem, na prvi pogled, nema mjesta na ovoj listi. Ovu smo knjigu (i ostale autoričine knjige) uvrstili s posebnim razlogom. Naime, pretpostavili smo da bi vam, nakon čitanja gornjih naslova, moglo biti dosta mraka i neizvjesnosti koja izjeda. Kristin Hannah u svojim knjigama govori o sličnim stvarima kao i Moriarty: o prijateljstvu, zajedništvu, obiteljskim odnosima. Ali ona to čini na jedan topao i optimističan način, gotovo dijametralno suprotno od „Malih laži“. Ovo je njezin najnoviji roman, ali uzmite bilo koji i nećete pogriješiti.  Lista za entuzijaste (da, na vas mislimo): ⦁ Djevojka u vlaku – Paula Hawkins ⦁ Nestala – Gillian Flynn ⦁ U mračnoj, mračnoj šumi – Ruth Ware ⦁ Ona prije mene – J.P. Delaney ⦁ Vjerno susjedstvo – Tana French.