Miris spaljene gume, kožnata odijela, tamne naočale, miris benzina u zraku, a prašina i vjetar u kosa... Dakako, prva asocijacija su bajkeri, a upravo je takav i Henry Cole, bajker od glave i pete, ali i znatiželjni putopisac i producent. No on je i poznati gurman koji na svojim putovanjima svijetom posebno uživa u gastrodoživljajima. Četvrt stoljeća Henry je proveo putujući i snimajući emisije koje su se vrtjele na specijaliziranim televizijskim kanalima, a mi smo ga sreli na hrvatskoj obali, i to u Istri. 'Najbolje vožnje motorom' nova je serija putopisa Henry Cola koju počinje snimati za Travel Channel. Posjetit će Sloveniju, Hrvatsku, Bosnu i Hercegovinu, Srbiju i Bugarsku, a seriju će vidjeti gledatelji u čak 130 zemalja. Kamo će bajker na početku puta nego kod Davida Skoke, kolege po motoru, ali i ljubavi prema kuhanju, u posljednju oazu domaće kuhinje, u Batelinu. Od konoba do torte Henry Cole putovanje Balkanom počeo je u Rovinju, nastavio prema Puli, prošao omiljenom trasom za bajkere istraživače trajektom na Cres, do Krka, Raba i Paga, a potom se vratio na kopno do Zadra i preko Skradina zaputio se u Split. Tako se na njegovoj trasi po Hrvatskoj nalaze konobe (poput Skokine u kojoj jelovnik diktira ponuda ribe ulovljene toga dana), ali i paška sirana, restoran u kojem se jede najbolja creska janjetina, slastičarnica u kojoj je glavni specijalitet znamenita rapska torta ... – Bila mi je velika čast skuhati nešto za Henryja i ekipu koja nas je posjetila, a još bi mi bilo draže da sam im mogao pokazati krasne ceste i nezaboravne pejzaže koje pruža naš kraj – kaže David Skoko, koji i sam "broji" oko 300 tisuća kilometara prijeđenih na dva kotača. – Svaki put kad nas posjeti neka strana televizija ili novinar cilj nam je predstaviti hranu koja obilježava naš kraj i tradiciju dobre hrane kojom smo okruženi. Hrvatska se još se uvijek bori za poziciju na gastronomskoj karti svijeta, još uvijek stranci ne znaju što sve nudi ova prekrasna zemlja u kojoj živimo – ističe Skoko i naglašava važnost ovakvih gastroserija te hvali gosta. – Henry je pravi gastroputnik, vrlo je otvoren i ne preza ni od kakve hrane. Sve ga zanima, spreman je na nova jela, nove okuse, iznenađenja. Veseli ga svako novo iskustvo, dakako uz vožnje po našim pitoresknim cestama. Kušat će lokalnu hranu gdje god se zaustavi. A mi mu imamo stvarno puno toga za pokazati – kazao nam je Skoko. Spoj mora i obale David se potrudio da osvjetla obraz tradicionalne istarske gastronomije s juga poluotoka: – Pripremili smo mu jela koja obilježavaju našu mikrolokaciju, mjesto spoja mora i obale pa je tako, uz ostala jela, kušao confit od palamide s ukiseljenim morskim šparogama, salatu od hobotnice, tagliatelle s butargom (usoljena i sušena ikra) od švoja i deliciju spravljenu po našem najstarijem receptu za obiteljsko jelo: brudet od sipa i rakovica. Za sam kraj pripremili smo mu i filete škarpinica "na toć" s domaćim šafranom i palentom s heljdom. Kako je Henry s nama cijelo vrijeme bio u kuhinji, za ovo je jelo sam filetirao škarpinu – odao nam je David Skoko sve tajne menija koji je pripremio za slavnog bajkera i putopisca. Dodaje da mu je druženje s Henryjem i cijelom njegovom ekipom bilo je izuzetno zabavno. Vrlo su otvoreni i duhoviti i puni najrazličitijih gastroiskustva, jer Hrvatska je 135. zemlja koju su posjetili. Tim je draže hrvatskoj ekipi bilo slušati koliko su gosti na svakom koraku bili ugodno iznenađeni ljepotama naše zemlje. Nakon Hrvatske, Cole nastavlja putovanje posjetom BiH. Kaže da će to za njega biti posebno emotivno jer svoju je karijeru počeo prije dvadeset godina kao ratni snimatelj u Sarajevu, a sada želi provjeriti koliko se toga tamo promijenilo. >>Henry Cole: 'Nisam sreo bajkera koji nije oduševljen hrvatskom obalom'