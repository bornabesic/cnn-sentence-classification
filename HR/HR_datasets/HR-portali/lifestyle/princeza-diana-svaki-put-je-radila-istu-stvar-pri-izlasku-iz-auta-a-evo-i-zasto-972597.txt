Foro: Rex  U kraljevskoj obitelji, očito, svatko ima svoju foru s torbicama.   Već smo pisali o tome kako Kate Middleton obožava nositi clutch modele, jer se onda ne treba rukavati s nekim s kim ne želi, a izgleda da se i pokojna princeza od Walesa također koristila trikovima s torbicama.  Neprežaljena "princeza srca" je, baš kao i Kate, najčešće nosila malene, "clutch" modele, koje je za nju dizajnirala Anya Hindmarch. Njihov poslovni odnos s godinama se pretvorio i u pravo prijateljstvo, a upravo je dizajnerica svijetu otkrila Dianinu "foru". U intervjuu za Telegraph, Anya je ukazala na nešto što su neki od vas možda i sami primijetili, a to je način na koji je Diana izlazila iz automobila. Pri svakom izlasku, princeza bi čvrsto stisnula torbicu uz prsa, a njen razlog zaista je damski.  "Tako je prekrivala svoj dekolte od paparazza," ispričala je dizajnerica  i otkrila kako je princeza, u šali, njene kreacije prozvala "torbicama za dekolte".   Ovo je samo još jedan dokaz da je Diana bila princeza u punom smislu te riječi, a ostavila je i neizbrisiv trag u modnom svijetu. Svi su željeli njenu frizuru, a zaslužna je i za uvođenje pojma "revenge dress", odnosno "osvetnička haljina".  Bila je miljenica modnih dizajnera, a nosila je redom najpoznatija imena u industriji, od Diora do Versacea, zbog čega ja i zaslužila titulu bezvremenske ikone stila.