Svjetski prepoznata utrka 100 milja Istre predstavila je svoj program za ovu godinu na 101. kilometru staze u Humu, najmanjem gradu na svijetu. Na konferenciji za novinare utrku su predstavili Alen Paliska, direktor utrke 100 milja Istre, Marko Gregurić, direktor tvrtke Sport box d.o.o. organizator utrke, te Nada Prodan Mraković, pročelnica županijskog Upravnog odjela za turizam. U najmanjem gradu na svijetu prezentirano je 5. izdanje prve hrvatske ultra trail utrke „100 milja Istre“. Trail utrke trče se u prirodi po označenim stazama, većinom izvan uređenih površina i uz svladavanje značajne visinske razlike. Na utrci će sudjelovati više od 1.300 trkača iz 37 zemalja čime je 100 milja Istre još jednom potvrdila svoj status jedne od najjačih i najkvalitetnijih utrka u dijelu centralne i južne Europe. Na trkače i stazu pazit će rekordnih 350 volontera iz Hrvatske i zemalja gotovo cijele Europe. Iznimno priznanje i potvrda vrijednosti utrke upravo je prošle godine stiglo od Ultra Trail World Tour (UTWT) - svjetske lige ultra trail utrka. UTWT je između trinaest tisuća trail utrka koje se održavaju diljem svijeta, izabrao upravo „100 milja Istre“, te utrku uvrstio u elitnu skupinu od samo 22 prestižne svjetske utrke uključene u UTWT. Time su se 100 milja Istre, regija Istra i Hrvatska zauvijek pozicionirale na listi velikih igrača. UZ UTWT priznanje, ovogodišnje izdanje utrke dobilo je posebnu čast biti povijesno prva izborna utrka u Hrvatskoj za sastav hrvatske trail reprezentacije za nastup na Svjetskom prvenstvu u Italiji u lipnju ove godine. Utrka 100 milja Istre održava se od 7. do 9. travnja. Staza prolazi najljepšim predjelima Istre, od starta u Labinu i grebena Učke preko Ćićarije, kroz mnoge srednjovjekovne gradiće istarske unutrašnjosti do cilja u Umagu. Uz utrku na 100 milja (171 km), organizirane su još tri utrke ultra distanci od 108km, 69km i 42 km. Organizatori su osigurali sportsku zabavu i za najmlađe, te će se nedjelju u Umagu organizirati i utrka za djecu Ledo 1 milja. Start 100miljerice je u petak 7. travnja u 16 sati iz Labina. Utrka na 108 km počinje točno u ponoć u Lovranu. U subotu u 9 sati u Buzetu je start utrke na 69 km, a u podne u Motovunu starta trail utrka na 42km. Cilj svih utrka je u Umagu. Koliko je 100 milja Istre poznata u svijetu potvrđuje i činjenica da će na utrci i ove godine sudjelovati veliki broj vrhunskih i elitnih trkača. Najviše je pažnje izazvao dolazak Amerikanca Dylana Bowmana koji nastupa za Red Bull i North Face, te ponovni dolazak Talijanke Francesce Canepe koja dolazi po svoj hat-trick, treće postolje na najdužoj utrci. Uz njih, na startu će se pojaviti i pobjednici najprestižnijih svjetskih utrka Talijan Oliviero Bosatelli (Tor des Geants 2016), Peter Kienzl (4K alpine endurance trail 2016), petoplasirani sa kultne Western States Endurance Race, Škot Paul Giblin, te stara poznanica, Amerikanka Denise Bourassa koja dolazi obraniti prošlogodišnje treće mjesto. „Sport i turizam definitivno se napodunjuju, a još kad tome dodate prekrasnu prirodu unutrašnje Istre, srednjovjekovne istarske gradiće, onda dobijete 100 Milja Istre. Značaj je tim veći s obzirom da se manifestacija održava u vrijeme proljeća, kad se priroda budi, a utrka je i motiv dolaska u destinaciju što Istru približava velikom broju gostiju iz specijaliziranih niša. Čestitke organizatorima koji su manifestaciju doveli do respektabilne razine!“, izjavila je Nada Prodan Mraković. „Utrka je već sada veliki generator potrošnje u predsezoni, za vrijeme održavanja manifestacije se očekuje više od 5000 noćenja uz potrošnju veću od sedam milijuna kuna. Zalog je to održivosti projekta, a za sljedeću godinu očekujemo oko 2000 natjecatelja.“, izjavio je Alen Paliska, direktor utrke. >>Održana utrka Večernjeg lista: 'Počela sam trčati u mirovini, sad ne mogu bez trčanja'