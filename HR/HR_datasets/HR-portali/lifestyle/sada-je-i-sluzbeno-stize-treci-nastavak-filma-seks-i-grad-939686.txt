Foto: Screenshot Youtube, Giphy   OMILJENA četvorka se vraća.  Moda, kokteli i seks ponovno će zavladati velikim platnom. Kako znamo? Tako što je poznati portal Radar Online upravo ekskluzivno prenio vijest o tome kako je napokon službeno potpisan ugovor o snimanju trećeg nastavka filma "Seks i grad".  Potpisale su ga sve četiri glumice, Sarah Jessica Parker, Cynthia Nixon, Kristin Davis i Kim Cattrall, no potpis Sarah Jessice umalo je izostao. "Sarah Jessica skoro nije potpisala ugovor, jer nije bila zadovoljna scenarijem te time u kojem se smjeru razvija njezin lik, ali i ostali. Ne sviđa joj se ideja da se likovi prikazuju u puno zrelijem svjetlu. No, pronađen je kompromis", otkrio je nepoznati izvor.  Snimanje filma trebalo bi početi početkom ljeta sljedeće godine, no svi ostali detalji još uvijek nisu poznati. Podsjetimo, popularna serija završila je nakon 6 sezona, a dva filmska nastavka, koja su uslijedila nakon toga, ostavila su obožavatelje prilično razočaranima. Glavne glumice nakon njih dugo su odbijale mogućnost trećeg nastavka, no čini se kako su ipak popustile.  Je li razlog nostalgija za starim, dobrim vremenima ili novac, ne znamo, no jako nas veseli da ćemo ih ponovno vidjeti u akciji, jer ipak smo odrasle uz njihove avanture.