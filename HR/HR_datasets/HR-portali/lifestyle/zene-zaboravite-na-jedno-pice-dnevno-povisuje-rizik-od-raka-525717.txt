Jedno piće na dan nije uopće dobro za zdravlje žena, upozorili su iz Svjetskog fonda za istraživanje raka.  Već 10 grama alkohola na dan, što je ekvivalent maloj čaši vina, jednom žestokom piću ili dva decilitra piva povezano je s 5-postotnim rizikom od razvoja raka dojke kod žena prije menopauze i 9-postotnim rizikom u razdoblju nakon menopauze.  Otkrila je to voditeljica studije dr. Anne McTiernan u Seattleu.  - Samo jedno piće na dan povećava rizik. Taj rizik je malen, ali on se povećava. Zato preporučujemo ženama da ne piju više od jednog pića na dan kako bi smanjile rizik od raka dojke - ispričala je dr. McTiernan za CNN. Globalno gledano, rak dojke je najčešći karcinom kod žena, neovisno žive li u razvijenim zemljama ili onima u razvoju.  I u Hrvatskoj žene najviše obolijevaju od raka dojke, čak četvrtina njih.  Za ovo izvješće Svjetski fond analizirao je 119 studija o rizicima za rak dojke diljem svijeta. Te studije obradile su 12 milijuna žena i ukupno 260.000 slučajeva raka dojke.  Postoji niz mogućih razloga zašto su alkohol i ova vrsta karcinoma povezani, a jedan od njih je i pretvaranje alkohola u acetaldehid, kemikaliju koja uzrokuje mutacije u DNK, što potencijalno može voditi karcinomu.  Također, rak je povezan i s povišenom razinom estrogena. Višak estrogena smatra se jednim od glavnih rizičnih faktora za razvoj ovog karcinoma. Jedna od studija također je pokazala da alkohol može povećati broj kancerogenih stanica u dojkama. Tjelesna aktivnost pak dokazano snižava rizik od razvoja različitih vrsta karcinoma, a posebno raka dojke. Rizik se snižava za 20 do 30 posto kod tjelesno aktivnih žena. Dojenje također snižava rizik od nastanka raka dojke, dok ga višak kilograma povisuje.