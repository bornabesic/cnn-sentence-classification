Raspoložena sam za nešto slatko, kad dolaziš, ponesi šlag. Ne mogu prestati razmišljati o prošloj noći. Nemoj se previše naprezati na poslu, večeras će ti trebati energije... Želite li dobar odnos s partnerom, pitate li časopise koji se bave “ženskim temama”, upravo ovo  su rečenice kojima bi snažniju polovicu svakodnevno trebalo iznenađivati. Seksi poruke, savjetuje se, u trenutku će pobuditi maštu muškarca koji će, ne samo smjesta uzbuđeno odgovoriti još “prljavijom” rečenicom nego će i instantno ostaviti sve što radi i dojuriti u krevet svoje gospođe lascivnog rječnika. Što oskudnije, to bolje Muškarci su prije svega vizualni tipovi, ističe se, pa u današnje vrijeme Vibera, WhatsAppa i ostalih aplikacija za lakše dopisivanje nema jednostavnijeg načina da se pošalje fotografija i vizualno uzbudi partnera. Naravno, što oskudnija fotografija, to bolja jer se nitko neće htjeti požuriti s pića s društvom zbog slike svoje djevojke u donjem dijelu trenirke, prevelikoj majici i kose zavezane u rep. Ali fotografije u izazovnom rublju ili – još bolje – bez njega, natjerat će ga da ostavi na šanku najskuplji viski od kojeg je popio tek prvi gutljaj. Jednostavno je, baš jako jednostavno, na takav način uzbuditi dečka ili supruga, slažu se i autori na tisuće internetskih tekstova koji govore o popularnom sextingu, odnosno izmjenjivanju poruka seksualnog sadržaja. Gotovo je to posve nevino, a opet vrlo lak način da se upali “iskra”, misle i oni koji na različitim forumima komentiraju kako u ponekoj takvoj poruci nema ništa loše. Načelno nema, slažu se i psiholozi i stručnjaci za telekomunikaciju, koji ipak upozoravaju – pazite što šaljete i, prije svega, kome šaljete. Lošije ideje od golih fotografija nakon prvog spoja gotovo i nema, a ugledaju li vas kasnije roditelji i prijatelji na nekoj od pornografskih internetskih stranica, krivi ste samo vi. – Slanje seksi poruka ili fotografija među parovima nije nešto čemu bismo se trebali posebno čuditi. U današnje vrijeme modernih tehnologija, interneta i vrlo lakog načina komunikacije, normalno je da se svašta želi iskušati, pa tako možda i zadirkivanje partnera na taj način – govori psiholog Ivan Modrušan te ističe kako ljudi to primarno rade jer u svakom čovjeku “postoji nešto malo narcisoidno”. Žele vidjeti sebe kako dobro izgledaju, a posebno u određenom trenutku za to dobiti i pohvalu od partnera. – Važno je, međutim, da imate potpuno povjerenje u osobu kojoj šaljete ili seksi poruke ili seksi fotografije, kako se ne biste kajali i kako ne biste poslije te slike gledali negdje gdje nikako ne želite – objašnjava psiholog situacije u kojima je, nakon “puknuća ljubavi”, jedan od protagonista u vezi ostao povrijeđen upravo zbog poslanih fotografija. Mnogi su se, naime, gadno opekli. Spomenimo samo bivšeg muža koji je fotografijama supruge oblijepio kvart njene majke, supruga koji je saznao da ga žena vara tako što je ona greškom svoje gole fotografije poslala njemu, ali s porukom za ljubavnika. Hakiranje stranica nije rijetko Najtragičnije su svakako priče u koje su uključeni tinejdžeri, a mediji su se već mnogo puta bavili onima koji su se zbog slanja polugolih fotografija koje su, zatim, njihovi vršnjaci proširili po školama, željeli i ubiti. Sve je to realnost današnjeg vremena, ali i načina komunikacije. Unatoč tome što su upravo fotografije i poruke poprilično sigurne, kako tvrdi stručnjak za telekomunikacije i sudski vještak Krunoslav Hrnjak. – “Curenje fotografija” kao takvo jednostavno ne postoji. Naravno da se nude različite aplikacije kojima vi, navodno, možete špijunirati poruke i mailove osobe po vlastitoj želji, ali one uglavnom ne funkcioniraju. Tvrtke poput Vibera, WhatsAppa i Messengera (koji je Facebookov) američke su tvrtke koje drže do sigurnosti svojih korisnika. Stoga ne postoji mogućnost da netko sa svog telefona gleda vaše poruke – objasnio je Krunoslav Hrnjak te dodao kako oprezan treba biti na društvenim mrežama i s tamošnjim postavkama privatnosti. Kako je rekao, hakiranja stranica poput LinkedIna nisu rijetke, kao ni otvaranja lažnih profila s tuđim fotografijama. – Kad vam, primjerice, s LinkedIna pošalju mail da vas mole da promijenite lozinku svog korisničkog računa, to je zato što su morali blokirati stranicu zbog provale u nju. A fotografije na Facebooku, pogotovo ako su provokativnije, sakrijte – upozorava stručnjak za telekomunikacije te dodaje kako, šalju li se već lascivne poruke i fotografije nekome, najbolje je to napraviti preko SMS-a. Jednom kad nešto ode na mrežu, kaže stručnjak, teško je više kontrolirati kako i gdje će završiti. Držite li se starog dobrog mobitela, dakako, ne onog pametnog, nema razloga za brigu. – Naravno, nema je ako se suzdržite i svoje “poslove” obavite uživo – složni su stručnjaci. 