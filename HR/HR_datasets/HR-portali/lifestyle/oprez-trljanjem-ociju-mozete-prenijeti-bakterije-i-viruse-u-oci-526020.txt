Varate se ako mislite da je gledanje televizije blizu malog ekrana najgore što možete učiniti za zdravlje očiju, jer su trljanje, diranje trepavica i prastara kutijica za leće daleko opasniji, tvrde iz Američke akademije za oftalmologiju. Leće su korak prema boljem vidu, ali mogu biti glavni krivac za čir rožnice, jedne od najčešćih gljivičnih infekcija koja je posljedica nepravilne njege kontaktnih leća ili prekomjernoga korištenja kapi za oči koje sadrže steroide. Javlja se čak i ako redovito mijenjate otopinu za leće, ali najvažnije je redovito mijenjati kutijicu. Zato staru treba zamijeniti novom svaka tri do četiri mjeseca, kako ne bi postala stanište za razmnožavanje bakterija, upozorava američki oftalmolog Ray Chan. Savjetuje i da se kutiju jednom tjedno sterilizira vrućom vodom, koja će “ubiti” ostatak bakterija, a otopinu treba mijenjati svaki dan. No iz svakodnevice treba izbaciti naviku trljanja očiju jer iako nekad pruža osjećaj zadovoljstva, zapravo uzrokuje puknuće krvnih stanica u očima te istodobno u njih prenosi štetne bakterije i viruse, koji na kraju vode do infekcija. Ako si ne možete pomoći, ne trljajte kapke nego područje oko očiju. Tako ćete postići isti efekt ali bez ikakvog rizika, predlaže doktor Chan. Isti osjećaj zadovoljstva javlja se i kad trepavice prstima pomičemo gore dolje, no zapravo omogućavamo prašini da lakše uđe u oči i tako uzrokuje bol, svrbež i crvenilo očiju, baš kao što je slučaj i s nečistim rukama. Chan savjetuje da bi ih uvijek trebalo držati što dalje od dragocjenog organa.  U prilog ne ide činjenica da prosječna osoba u jednom satu dotakne oči najmanje 16 puta, što je i više nego dovoljno da dođe do infekcije, pa su čiste ruke i prsti najvažniji uvjet prilikom zamjene leća ili dodirivanja kapaka. Ako ne želite zauvijek izgubiti vid, zaboravite na ispiranje leća u vodi i pljuvački jer su prepune bakterija koje uzrokuju amebni keratitis, rijetku ali ozbiljnu upalnu bolest rožnice oka, koja može dovesti do sljepoće, a najviše zahvaća ljude koji nose leće. Stručnjaci upozoravaju da su posljedice najgore kad se specijalna otopina za čišćenje zamijeni vodom iz slavine. Ako nikako ne možete doći do otopine, poslužite se destiliranom vodom, umjetnim suzama ili ohlađenom vodom koju ste prethodno prokuhali.  Otvoreno izlaganje štetnim UV zrakama bez primjerene zaštite je provjeren način za preuranjena oštećenja očiju i kože u području očiju. Produljeno izlaganje suncu vodi do opeklina rožnice, očne mrene, makularne degeneracije, pa čak i do raka kože očnih vjeđa. Nosite naočale koje blokiraju 100% UV zraka kad ste na otvorenom, pa čak i za vrijeme oblačnog dana, a ne zaboravite i na redovite preglede vida jer su ključni za otkrivanje bolesti koje nemaju simptome - poput glaukoma.  Bez preporučenih osam čaša vode dnevno tijelo dehidrira i time se ne stvara dovoljna količina suza, koje služe za održavanje vlažnosti očiju pa dolazi do suhoće, crvenila i natečenih vjeđa.   Pušači imaju čak 4 puta veću vjerojatnost da će oslijepiti u usporedbi s nepušačima. Dobra vijest je da odvikavanje od pušenja bez obzira na dob, može smanjiti rizik od razvoja problema s očima. Odlazak u krevet s maskarom ili sjenilom neće samo ostaviti trag na jastuku nego i na očima. Šminka može začepiti žlijezde oko očiju, a u najgorem slučaju dovesti i do jačmenca, koji može biti izrazito bolan.