Međunarodni tim znanstvenika iz desetak država svijeta otkrio je nov način mijenjanja ljudskog DNK, zahvaljujući kojem će biti moguće popraviti oštećene gene u mozgu, izliječiti neke neizlječive bolesti, pa čak i produljiti ljudski život, piše britanski Independent prenoseći znanstveni rad objavljen u časopisu Nature. Znanstvenici su svoje otkriće opisali kao “sveti gral genetike” nakon što su novom metodom uspjeli vratiti vid miševima koji su bili slijepi zbog pigmentnog retinitisa koji se pojavljuje i kod ljudi. U prijašnjim istraživanjima nije bilo moguće promijeniti DNK u tkivu oka, mozga, srca ili jetre. Stanice se u većini tkiva odrasle osobe ne dijele, što znanstvenicima znatno otežava uvođenje promjena u okviru DNK. Sada je pak skupina znanstvenika predvođena profesorom Juanom Carlosom Izpisuaom Belmonteom s američkog instituta Salk uspjela modificirati DNK u sklopu nedjeljivih stanica. Tehnika, poznata kao HITI, temelji se na CRISPR tehnici. CRISPR tehnika koristi se poput neke vrste molekularnih škara, uz pomoć kojih je moguće rezati i mijenjati ljudski genom. – Sposobnost korištenja HITI tehnike radi ciljanog transgenog umetanja u postmitotičke neurone in vivo bez presedana je i omogućit će velik napredak u području osnovnih i istraživanja u vezi s translacijskom neurologijom – navode znanstvenici. >>Otkriven nov način liječenja Alzheimerove bolesti koja pogađa 47 milijuna ljudi