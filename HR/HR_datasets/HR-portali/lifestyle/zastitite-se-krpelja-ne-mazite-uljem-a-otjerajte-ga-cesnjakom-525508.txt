Većina ljudi koji vole planinariti dobro znaju kako se tijekom svakog odlaska u prirodu moraju zaštititi od krpelja, prije svega tako da odjećom pokriju ruke i noge te hodaju u čvrstoj obući, kao i da sve nezaštićene dijelove tijela namažu repelentima. No treba imati na umu da krpeljima možete biti izloženi i u vlastitom vrtu ili dvorištu, gdje smo najčešće u kratkim hlačama i japankama. A kako bismo se zaštitili, prije svega je potrebno tretirati travnjak. Možete to učiniti kemijskim sredstvima, ali i prirodno. Redovito košenje trave i šišanje ukrasnog grmlja najbolja je zaštita, ne samo od krpelja, nego i od drugih nametnika. Posebnu pažnju obratite na rubove travnjaka, gdje su najčešća staništa krpelja. Također, očistite sva potencijalna legla. Poberite otpalo lišće i pokošenu travu te ih bacite u smeće ili u komposter. Mjesto za sjedenje trebalo bi biti na dijelu dvorišta koje je tijekom dana osunčano i suho, a ne stalno u hladu, jer krpelji vole vlažna i mračna skrovišta. Ako ste blizu šume ili je uz vaše dvorište šumovito područje, na rubovima dvorišta napravite granicu od iverja, pijeska, piljevine ili lomljenog kamena. Neka istraživanja su pokazala kako je za zaštitu od krpelja posebno korisna piljevina od cedra. Ako morate koristiti kemijske repelente, vodite računa da slijedite upute za upotrebu i da ih koristite sigurno, jer mogu biti štetni, osobito za djecu koja se igraju u travi, ali i za kućne ljubimce. S druge strane, krpelj se rijetko nalazi na mjestima gdje rastu kadulja ili lavanda ili grm ukrasne američke borovnice (Callicarpa americana). Ukratko, ako mjesto za sjedenje u vrtu ogradite grmovima kadulje ili lavande, to može pomoći u zaštiti od nametnika. U zaštiti vam mogu pomoći i ptice – postavite nekoliko kućica za ptice u dvorištu, i to po mogućnosti nisko, kako bi se povremeno spustile na travu i kljucale kukce. No ako se unatoč vašim naporima krpelj ipak zakačio za vašu kožu ili kućnog ljubimca, nemojte ga zalijevati uljem ili vazelinom niti istjerivati plamenom upaljača. Skinite ga pincetom koju ste dezinficirali alkoholom, i to tako da zgrabite krpelja što je moguće bliže uz kožu. Cilj je da ga uhvatite s glavom, bez drobljenja i povučete ravno prema gore. Ako neki dio ostane pod kožom, ne brinite, tijelo će ga odbaciti. Dobro dezinficirajte ugriz alkoholom. Ne brinite ako je malo upaljeno i crveno. Pratite nekoliko dana i ako ugriženo mjesto počinje oticati ili se crvenilo širi, osobito ako se pojavi crveni prsten oko ugriza, odmah se obratite liječniku, jer to može biti znak lajmske bolesti, zaraze koju krpelji prenose. Lajmsku boreliozu prenose inficirani krpelji, komarci i obadi, i to je najbrže rastuća bolest zapadnog svijeta posljednjih godina. Stručnjaci procjenjuju da u SAD-u svake godine oboli oko 300.000 novih pacijenata, a u Europi oko 65.000. Pogledajte i video kako ukloniti krpelja: Zato kad jednom skinete krpelja, zalijepite ga selotejpom za komad bijelog papira i zapišite datum kad vas je ugrizao. U slučaju da se morate javiti liječniku, to može biti korisno da se utvrdi vrsta krpelja koji vas je ugrizao te utvrdi čime je zaražen. Ljudi koji jedu češnjak imaju za petinu manji rizik od ugriza krpelja. Korisni su i prirodni repelenti na bazi ovog začina. Sve što trebate su četiri režnja češnjaka, nekoliko žlica mineralnog ulja, žličica deterdženta za pranje posuđa i malo vode. Nasjeckajte češnjak pa ga pomiješajte s malo ulja i ostavite da smjesa odstoji jedan dan. Procijedite pa dodajte preostalo ulje i žličicu deterdženta. Dvije žlice te smjese prelijte u bočicu s raspršivačem te dodajte dvije šalice vode. Time poprskajte biljke u dvorištu, no oprezno. Testirajte najprije na jednoj biljci, pa ako za dan, dva primijetite da žuti, dodatno razblažite smjesu vodom. Prvi znak lajmske bolesti je crvenilo na mjestu ugriza s crvenom točkom u sredini i crvenim krugom koji se polako širi te dosegne promjer od pet centimetara, i to od tri do trideset dana nakon infekcije. Kako se bolest razvija, tako utječe na ostale dijelove tijela - živčani sustav, zglobove i srce. Javljaju se i bolovi u mišićima i zglobovima, temperatura, slabost i glavobolja. Pripremite od 5 do 6 režnjeva češnjaka, dvije žlice usitnjenog lišća neema (može se nabaviti u trgovinama zdrave hrane), 1,5 limun s korom te 2 šalice vode. Zagrijte vodu. U međuvremenu nasjeckajte češnjak i narežite limun na kockice. Kad voda zakuha, ubacite nasjeckane sastojke te usitnjeno lišće neema. Pokrijte i ostavite da kuha 15-ak minuta, pa uklonite s vatre i pustite da se ohladi. Pripremite bočicu s raspršivačem. Procijedite tekućinu preko cjedila u bočicu. Tom smjesom poprskajte odjeću, kućnog ljubimca, kao i vrtni namještaj. Iako nije zabavno hodati bos po neugodnoj površini, staza od lomljenog sitnog kamenja mogla bi biti korisna jer ni krpelji ne vole hodati po grubom terenu. Zato takvim stazicama možete okružiti travnjak, ali i mjesto na kojemu ćete postaviti vrtni namještaj i družiti se s prijateljima.