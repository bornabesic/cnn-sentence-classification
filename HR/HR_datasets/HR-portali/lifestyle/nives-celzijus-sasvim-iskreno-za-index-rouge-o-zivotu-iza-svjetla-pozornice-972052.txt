Foto: Srećko Rundić, Instagram, Ilustracija Index  NEMA toga što Nives ne može.  35-godišnja pjevačica i spisateljica Nives Celzijus, pravim imenom Nives Zeljković, srce publike osvojila je već davno svojom simpatičnošću, otvorenošću te upornošću. Lijepu Nives gledamo i u poznatom televizijskom showu "Tvoje lice zvuči poznato", u kojem oduševljava publiku svojim transformacijama, ali nas je zanimalo kakva je i što radi Nives kada se svjetla pozornice ugase.  Ima li vremena za sebe, u kakvim je odnosima s bivšim suprugom, nogometašem Dinom Drpićem, je li netko novi osvojio njezino srce te što bi savjetovala našim čitateljicama, saznajte u nastavku. 1. Tko je Nives Celzijus kada se svjetla pozornice ugase? Čime se najrađe bavi, što ju najviše usrećuje, s kime provodi slobodno vrijeme? Iskreno, trenutačno sam toliko okupirana poslom da nemam previše vremena za neke druge aktivnosti. Preko tjedna imam brojne probe i snimanja, vikendom koncerte, tako da mi je najčešće jedino nedjelja slobodna. U slobodnim trenucima nastojim nadoknaditi vrijeme propušteno s djecom i maksimalno im se posvetiti. Navečer čitamo lektiru i pišemo zadaće, a onda se malo igramo ili gledamo neki zabavan film. Najviše volim kad nedjeljom imamo dovoljno vremena da odemo na Sljeme u šetnju, a navečer se izvalimo na kauč i komentiramo "Tvoje lice zvuči poznato", u kojem im je njihova mama uvijek najbolja.  2. Imate karijeru, majka ste dvoje djece... Imate li vremena za sebe i druženje s dragim ljudima te kako ga pronalazite i održavate privatne odnose? Trudim se, iako moji prijatelji znaju kakav mi je radni tjedan pa imaju razumijevanja. Ali za neku kavicu, večericu ili odlazak u kazalište s dragim ljudima, uvijek nađem malo vremena.  3. Možete li nam otkriti nekoliko tajni vašeg besprijekornog izgleda? Doista manje brinem o tome nego što bih možda trebala. Trudim se pojesti barem jedan zdrav obrok tijekom dana i barem jednom tjedno vježbati u svojoj teretani. Ali važnije mi je da sam skuhala na vrijeme ručak za klince, nego da imam savršenu frizuru. Srećom, imam divne ljude koji brinu o mom izgledu.  Moja frizerka Katica Topčić me nazove da mi je krajnje vrijeme da dođem na generalku, Tanja mi priušti vrhunske masaže i manikuru, a genijalci Ivica Skoko i Zoran Aragović mi osmisle božanstvene haljine i stylinge, u kojima sam i sama sebi predivna. Tu je i moja divna prijateljica Sanja Agić koja brine o mojem make up-u. Hvala im!  4. Kroz cijeli vaš život pratile su vas brojne predrasude i negativni komentari koji nisu stali ni dan danas. Žalosti li vas to i imate li potrebu još uvijek dokazivati da to nije tako ili mislite da ste dosad to dovoljno puta pokazali? Uvijek mi je bio cilj dokazati se kroz posao i dati svoj maksimum. Radoholičar sam i nikad mi nije teško neki tekst ili nastup uvježbavati i 10 puta. No ipak želim zadržati neku dozu privatnosti samo za sebe. Često nemaš priliku pokazati svoje talente. Tako su mnogi bili iznenađeni i mojim glumačkim i imitatorskim sposobnostima koje ranije nisam imala prilike pokazati. 5. Puno se prašine diglo i oko nepravednog žirija u showu "TLZP", u kojem doslovno rasturate, no oni kao da to zanemaruju... Imate li kakav komentar na to? Ne zamaram se previše ocjenama žirija. Mislim da mi kandidati i nismo toga toliko svjesni kao gledatelji. Svi zajedno se toliko trudimo i dajemo maksimum u svakoj epizodi da nam ne može biti žao kada kolega dobije bolju ocjenu od nas. A članovi žirija se trude svima ponekad malo ugoditi ili ih nagraditi.  6. Nedavno ste izjavili kako solirate i uživate u tome. Je li se što promijenilo i kakvi ste kada ste zaljubljeni? Što vam je najvažnije kod muškarca? Trenutačno imam toliko obaveza da mogu biti zaista sretna da nemam nikoga jer bi se taj muškarac osjećao jako zapostavljeno. A i meni je olakšanje da ne moram nikome objašnjavati koliko traje neko snimanje i zašto me opet nema doma cijeli vikend. Volim muškarce koji me mogu nasmijati i s kojima se osjećam opušteno. 7. S bivšim suprugom ostali ste u vrlo dobrim odnosima, što malo žena polazi za rukom... Kako vam je to uspjelo? Osoba sam koja prvenstveno voli imati zdrave odnose s ljudima, pogotovo s onima s kojima imam neku prošlost. Nisam konfliktna i važno mi je da u odnosima vlada pozitiva i harmonija. Mislim da smo i Dino i ja kvalitetne i dobre osobe, zajedno brinemo o djeci, prilagođavamo se...   8. Kada je riječ o modi, što najrađe nosite i gdje najčešće kupujete? U šopin zapravo uopće ne stignem otići, ali volim modu i volim zablistati u nekim posebnim trenucima. Nisam tip koji se opterećuje odjevnim kombinacijama, to me zamara. Srećom imam divne prijatelje koji to rade umjesto mene. Ivica Skoko, Zoran Aragović i Renata Grčić najčešće brinu o tome da budem prekrasna na svojim koncertima i snimanjima.  9. Većina nas je 1. 1. 2017. sebi zadala jedan ili više ciljeva... Koje su bile vaše novogodišnje odluke i držite li ih se još uvijek? Rekla sam sama sebi da ću se zdravije i redovitije hraniti. I ne pridržavam se baš toga.  10. Sigurno ste se puno puta u životu susreli s ljubomorom drugih ljudi. No jeste li i vi ljubomorni? Ne znam kakav je to osjećaj, cijepljena sam od ljubomore. Ponekad sam u vezi i žalila za tim da mi fali ta emocija, da možda "digne" strast na neku novu razinu. 11. Kakvi su vam planovi za budućnost? Gdje ćemo vas još gledati, pripremate li nove pjesme, knjigu...? Planova uvijek imam pregršt. Trenutačno završavamo novi singl i privodimo kraju pripreme za izlazak mog novog albuma. Preko ljeta imam dogovoreno puno koncerata pa neću imati baš previše vremena za odmaranje. Pisanje sam trenutačno malo zapostavila, stignem eventualno napisati neki novi tekst za pjesmu.  12. Na Instagramu Vas prati čak 142 tisuća sljedbenika... Kako ih zadržavate, koliko često objavljujete nove slike, jeste li u komunikaciji s obožavateljima? Trudim se, koliko mi obaveze dopuštaju, odgovoriti na neku lijepu poruku ili komentar. Nastojim barem jednom dnevno obavijestiti ih o nekoj svojoj dnevnoj aktivnosti, najaviti im koncerte, nove pjesme, podijeliti s njima neke svoje misli ili trenutke koji su mi dragi. Imam divne sljedbenike, srčani su i strastveni.   13. Imate li kakav savjet za sve naše čitateljice, kakve bi trebale biti u životu ili kada nastupe loši dani? Možda zvuči banalno, ali poslije kiše doista dolazi sunce. Samo treba biti pozitivan i raditi na tome da sunce dođe što prije...