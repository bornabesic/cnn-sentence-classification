Foto: Getty  SLAVNI glumac ponovno je udružio snage s legendarnim redateljem Martinom Scorseseom.  Leonarda DiCaprija obožavamo gledati na velikom platnu, a uskoro ćemo ga gledati u novom filmu "The Devil in the White City" koji će se bazirati na istoimenom romanu Erika Larsona iz 2003. godine.  Radnja romana smještena je u davnu 1893. godinu, a prati život doktora Daniela H. Burnhama, poznatijeg kao Dr. H. H. Holmes, prvog modernog serijskog ubojice. Henry je rođen 1861. godine u New Hampshireu, a u školi se isticao nevjerojatnim rezultatima, zbog čega su ga druga djeca fizički i psihički maltretirala. Kao najvažniji događaj iz njegova djetinjstva ističe se situacija kada su ga vršnjaci na silu odveli u ured lokalnog liječnika te ga natjerali da s obje ruke dira lubanju ljudskog kostura. Kako je sam napisao, to je bio prvi i zadnji put da je osjetio strah, a nakon toga postao je opsjednut smrću te je počeo strastveno secirati životinje.  Srednju školu završio je već sa 16 godina, a godinu dana kasnije počinio je prvo ubojstvo. Tada je ubio bivšeg razrednog kolegu, kako bi na prijevaru dobio novac od njegova životnog osiguranja. U međuvremenu se oženio i dobio dijete, rastao, preselio u Chicago te promijenio ime u Henry Howard Holmes, pod kojim će nažalost ostati upamćen. U Chicagu se zaposlio u ljekarni, a ubrzo je preko puta nje sagradio veliki hotel koji je bio poznat kao "Dvorac smrti". Naime, u zgradi se nalazilo stotinjak prostorija koje su bile izolirane i bez prozora te povezane labirintom hodnika. Svakih nekoliko tjedana, Holmes je otpuštao građevinare i dovodio nove, kako nikome od njih ne bi bio jasan tlocrt zgrade. Nakon završetka gradnje, Holmes je krenuo u svoju ubojitu misiju pa je ubijao goste, zaposlenike, ljubavnice. Žrtve je mučio u sobama za gušenje, vješanje, umiranje od gladi i žeđi, uz pomoć plinskih cijevi itd. Mrtva tijela posebnim dizalom spuštao je u podrum, gdje ih je ili potpuno uništavao u kiselini ili ih secirao te organe i kosture prodavao fakultetima i laboratorijima. Navodi se kako je ubio više od 200 ljudi. Njegov kraj stigao je 1884. godine u Bostonu. Holmes se iz Chicaga preselio u Teksas, nakon što je SAD pogodila financijska kriza koja je utjecala i na njegovo imovinsko stanje. Zatim je krenuo u Boston, gdje je uhićen zbog krađe konja u Teksasu i to je bio početak kraja. Zbog još nekih sumnji bostonska policija ispitala je njegove zaposlenike u Chicagu. Nakon što im je čistačica otkrila kako baš nikada nije smjela čistiti drugi kat hotela, policija ga je pregledala, zajedno s trećim katom te tamo otkrila tajne sobe i nekoliko trupla. No nećete vjerovati kako je policija na kraju uspjela identificirati samo 9 žrtava, što dovoljno govori o tome koliko je bio temeljit u svojim zločinima. Prije nego što je obješen 1896. godine, rekao je kako je ubio samo dvoje ljudi i kako je rođen s vragom u sebi. Ne sumnjamo kako će Leo briljirati i u ovoj ulozi.