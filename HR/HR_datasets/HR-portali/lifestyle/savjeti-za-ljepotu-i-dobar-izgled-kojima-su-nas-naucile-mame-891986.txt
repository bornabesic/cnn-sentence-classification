Foto: wehearit, Tumblr  HTJELE mi to vjerovati ili ne, mnoge stvari kojima su nas naučile naše mame potpuno su ispravne.   Uz savjete o dečkima, školi i prijateljstvu, trikovi za dobar izgled nešto su što bi svakako trebala naslijediti od svoje majke koja je odrastala u doba kada se o njezi i kozmetičkim proizvodima razmišljalo pametno i ekonomično, a ne komercijalistički.  Ovo su najčešći savjeti za ljepotu naših mama, koji su i dan danas apsolutno točni.  NA LICE NE STAVLJAJ PREVIŠE PROIZVODA  Danas je teško odoljeti bezbrojnim sjajnim kutijicama koje nam se smiješe s polica parfumerija, a još više reklamama koje nas uvjeravaju kako nam treba i serum, i micelarna vodica, i losion, i tonik i barem 3 kreme. Mnoge naše mame imale su sredstvo za čišćenje lica i popularnu kremu u plavoj kutiji i koža im i dan danas izgleda fantastično.    BUDI UREDNA I DOSLJEDNA  Upravo zbog ovog savjeta, našim mamama bili su dovoljni i najjednostavniji proizvodi. Važno je pronaći kremu koja ti odgovara i nanositi je redovito ujutro i navečer te svako večer dobro očistiti lice od šminke i ne petljati previše po njemu. Tu leži tajna lijepog tena.  NE IDI NA SUNCE IZMEĐU 12-16 SATI, DRŽI SE HLADA  Uz sunčanicu i štetne zrake od kojih se svakako treba paziti, izbjegavanje sunca će te zaštititi i od prijevremenog starenja kože. Žene koje imaju najljepšu kožu u zrelijoj dobi cijeli su život izbjegavale jako sunce koje izaziva boranje i starenje kože.   IZGLEDAJ LIJEPO I PO DOMA  Rastegnuta trenirka, lice bez šminke i zapetljana punđa - velik broj djevojaka izgleda upravo tako u svoja 4 zida. Naše mame uvijek su izgledale uredno i dotjerano, bilo da se radi o lijepoj trenirci ili udobnoj košulji i suknji, a kosa im je uvijek bila počešljana. Uredan izgled podiže samopouzdanje i pokazuje kako držimo do sebe pa ovaj savjet svakako vrijedi poslušati.   PAZI NA SVOJE STVARI  Razbacani ormari puni nagužvane odjeće koja možda nije ni oprana? Ovako nešto našim se mamama ne bi moglo dogoditi ni u najmlađim danima. Uredan ormar pomoći će ti da se bolje snađeš i organiziraš, a tvoja će lijepa odjeća trajati dulje i izgledati bolje.  UVIJEK IMAJ LIJEPU FRIZURU, UREDNE NOKTE I ČISTE CIPELE  Izgledati uredno, važnije je od gomilanja šminke i parfema. Poslušaj ovaj savjet i ljudi će te uvijek doživljavati kao dotjeranu ženu.