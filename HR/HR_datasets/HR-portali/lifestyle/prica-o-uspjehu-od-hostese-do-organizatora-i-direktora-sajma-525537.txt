Sanja Vuković Veić (43) direktorica je tvrtke Sajam Split koja stoji iza velikih splitskih sajmova, a koji više od dva desetljeća okupljaju međunarodne izlagače i tisuće brendova.  Njezina tvrtka organizira SASO - najznačajniji dalmatinski sajam graditeljstva, drvne i metalne industrije, a objedinjuje i podsajmove alata i opreme, elektrotehnike, energetike i telekomunikacije te obrtništva i male privrede. Organizira i GAST, sajam koji se organizira kao najava novih proizvoda i usluga za predstojeće turističke sezone već 22 godine. Oba sajma su se sa splitskog Žnjana pod njezinim vodstvom preselila u Spaladium arenu i nakon godina krize vratila na kartu vodećih sajmova ovog dijela Europe.  - Moj prvi posao bio je onaj hostese na sajmu GAST u vrijeme studija. Tako sam kroz prvo poslovno iskustvo zaradila i dobar studentski džeparac. Svidjela mi se dinamika sajamskog posla i priželjkivala sam da ću, kad završim fakultet, raditi nešto takvo. Na kraju je tako i bilo, nakon studija zaposlila sam se u Sajmu Split kao prodajni predstavnik – priča. Menadžersku dužnost za sajam GAST preuzela je 2004., a tad je sajamska industrija kod nas bila puna nepoznanica. Promjenom vlasničke strukture 2009., na vrhuncu gospodarske krize, imenovana je na mjesto direktorice tvrtke, što je u tadašnjim ekonomskim uvjetima bio velik izazov. - S timom Sajma Split uspjela sam pokrenuti nove trendove u sajamskoj industriji. Svi koji su u gospodarstvu znaju da je kraj 2000-ih godina za poslovanje bio izuzetno težak, a oni koji su opstali imaju dragocjeno iskustvo i nove poslovne spoznaje u upravljanju svojim tvrtkama. To iskustvo odlučila sam iskoristiti kad sam prošle godine postala i suvlasnica tvrtke, što je mojem poslu dalo novu dimenziju – dodala je direktorica Sajma Split. Do samoga GAST-a, koji se održava krajem zime, tvrtka Sajam Split zapošljava petero ljudi u prodaji i organizaciji. No u pripremnoj i fazi realizacije angažira se 30-ak stručnjaka te mnogo tvrtki kooperanata, uglavnom sa splitskog područja. - Nova zapošljavanja bit će neminovna jer se sajamska industrija oporavlja od krize. Posljednje dvije godine nam se vraćaju stari izlagači koji su zaobilazili sajmove u vrijeme najžešće krize. Tako smo na sajmu GAST 2017. ostvarili rast izlagača od 25 posto te porast posjeta oko 30 posto. Kao direktorica i suvlasnica ulazim u sve aspekte poslovanja, a najveći izazov mi predstavlja kreiranje novih evenata i stručnih konferencija, dajući izlagačima i posjetiteljima mogućnost za stjecanje novih znanja. Oduvijek nam je cilj bio dovesti što više gospodarstvenika i promovirati Split kao važan gospodarski centar – kaže. S klijentima i zaposlenicima najvažniji joj je “fair play” ili pojednostavljeno - da ono što se dogovori i napravi. Kod zaposlenika je najviše razočaraju nepouzdanost i neodgovornost, a motiviraju predanost, inicijativa, pouzdanost i odgovornost. - Veliko zadovoljstvo predstavlja mi kad izlagači na našim sajmovima poluče dobre poslovne uspjehe. Na ovogodišnjem GAST-u je, primjerice, prvi put izlagala jedna mlada tvrtka te ostvarila 130 konkretnih upita i narudžbi. Napravili su fenomenalan start. Usrećuje me kad vidim uspješne priče koje su se ostvarile putem sajma - zaključuje. U životu, pa ni u poslu, stvari ne treba dijeliti na muškarce i žene. Treba biti predan i odraditi posao kvalitetno. Međutim, bilo bi dobro da žene imaju veću podršku sustava u smislu čuvanja djece, jer se zbog potreba posla zna dogoditi da radimo dulje nego što rade vrtići. Zato ističem, bez podrške cijele obitelji, a prvenstveno supruga, moj put u poduzetništvo bio bi teži, iskrena je naša sugovornica.