Foto: 123 RF  ZNAMO koliko mogu biti iritantne mrlje od šminke na omiljenoj vesti ili haljini.  Upravo zato, potrudile smo se da na jednom mjestu imate sve načine kako ukloniti takve mrlje, od doslovno svakog beauty proizvoda iz vaše kozmetičke torbice.  1. Ruž  Na mrlju od ruža pošpricajte malo laka za kosu te ga ostavite da djeluje nekoliko minuta. Zatim hladnom vodom navlažite nekoliko papirnatih ručnika te tapkajte po mrlji, no nipošto ju nemojte trljati. Ponovite postupak nekoliko puta, ako je potrebno, što će vjerojatno biti, ako je u pitanju crveni ruž.  2. Rumenilo ili sjenilo za oči  Kao prvo, nemojte ovakve mrlje pokušavati ukloniti prstima, jer ćete ih samo dodatno razmazati i ništa više. Umjesto toga, uzmite sušilo za kosu te ispustite hladni zrak iz njega prema mrlji. Ako postoji bilo kakav preostali pigment, zgrabite par najlonki te njima pokupite višak.  3. Tekuća i kremasta šminka (puder ili rumenilo u kremi)  Uzmite nož ili žlicu te lagano sastružite višak šminke. Zatim uzmite kockicu leda te ju stavite na mrlju i ostavite na njoj, dok se led lagano topi. Hladna voda pomaže u podizanju mrlji, a kockica leda stvara manji nered, nego stavljanje određenog komada odjeće pod mlaz vode.  4. Tuš ili maskara  Izlijte malu količinu "oil-free" sredstva za odstranjivanje šminke na vatu te lagano natapkajte mrlju. Zatim ju isperite hladnom vodom, kako biste uklonili sve preostale tragove.  5. Bronzer i sredstvo za samotamnjenje  Prvo namočite mrlju, ponovno hladnom vodom. Zatim u ruke uzmite spužvicu za nanošenje šminke i malu količinu sredstva za pranje suđa te nježno počnite trljati, izvana prema unutra.