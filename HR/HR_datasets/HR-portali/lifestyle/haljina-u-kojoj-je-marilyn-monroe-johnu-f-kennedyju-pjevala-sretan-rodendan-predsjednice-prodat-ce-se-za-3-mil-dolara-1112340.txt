Pripijena haljina u kojoj je Marilyn Monroe lascivno pjevala "Happy birthday Mr. President" Johnu F. Kennedyju uskoro će se naći na dražbi u Los Angelesu, objavila je kuća Julien's Auctions. Haljina boje kože koju je dizajnirao Jean Louis bila je toliko pripijena da je Marilyn u nju jedva stala. Zbog te je oprave slavna glumica, jedan od najvećih seks simbola 20. stoljeća, na pozornici njujorškog Madison Square Gardena, gdje je Kennedy u svibnju 1962. slavio rođendan, izgledala kao da je gola. "Taj je senzualni nastup zapalio publiku, medije i javnost i jedan je od najpoznatijih trenutaka pop kulture", kaže se u priopćenju Julien's Auctions. Haljina će na dražbu 17. studenoga i očekuje se da će biti prodana za tri milijuna dolara. Godine 1999. kupio ju je poduzetnik Martin Zweig za 1,26 milijuna dolara na dražbi Christie'sa. Zweig, koji je kupnju haljine smatrao ulaganjem, u međuvremenu je umro, a sada je prodaju njegovi nasljednici. Tri mjeseca poslije toga nastupa Marilyn Monroe umrla je od predoziranja. Kennedy je iduće godine ubijen u Dallasu. >>Marilyn Monroe i princeza Diana podijelile su slavnu “Svijeću na vjetru” Eltona Johna