Školski pribor, dječje igračke, grickalice, slatkiši te niz higijenskih potrepština već se pakiraju. Omoti kakve su poželjeli U ružičaste, ljubičaste, zelene i plave omote baš kako su to poželjele petogodišnjakinje Azra, Magdalena, Paris, Sara i Iva. Te djevojčice golemih očiju i još većeg osmijeha tek su pet od ukupno 200 štićenika Doma za djecu koji su, osim matičnog, smješteni i u područnim objektima – A. G. Matošu, gdje je četrdeset djece od 10 do 18 godina, Laduču i I. G. Kovačiću gdje ih je pedeset, i u stambenoj zajednici u kojoj živi 16 štićenika od 16 do 21. godine. Svima njima stižu božićni darovi, zahvaljujući Večernjakovu projektu “Ordinacija iz bajke” i partnerima koji su dječje želje odlučili zabilježiti i ostvariti. – Prepoznali smo lijepu, humanu gestu, koju toplo pozdravljamo i kojoj smo se rado odazvali. Nadamo se da će akcija imati dobre rezultate i razveseliti one kojima je pomoć najpotrebnija – kazali su tako iz tvrtke Eurom Denis, koji su za djecu pripremili igračke. A baš na tom popisu bilo je svakojakih želja – od omiljene Else do autića, lutkica, slagalica i plišanaca. Oni nešto stariji štićenici Doma za djecu Zagreb žele kozmetiku – razne kreme, šminku, dezodoranse – sve ono što je nužno svakom tinejdžeru. I kako onda ne ispuniti takve skromne želje? Baš zato što su jednostavne, Večernjakovi partneri će 19. prosinca, osim darova, Dom podariti i božićnu jelu te stotinu božićnih kuglica. Jer što su darovi ako se ne otvaraju baš pod borom. – Društvena odgovornost naša je zadaća i rado podržavamo svaki projekt koji će poboljšati ili oplemeniti nečiji život te istodobno unijeti toplinu u mnoga srca. Dosad smo u tome uspijevali, pa i ovom prilikom naglašavam da naša uloga koju imamo u društvu mora biti samo jača i veća, iz godine u godinu – kazao je Jurica Lovrinčević, direktor Pevec d.d. Projektu kojim se ispunjavaju božićne želje djece koja su zbrinuta u domu bez imalo oklijevanja odazvala se i Ina. – S velikim zadovoljstvom Ina se uključila u projekt Ordinacija iz bajke: na taj način još jednom možemo doprinijeti boljem okružju za mlade. Bez sumnje ćemo u ovakvim inicijativama sudjelovati i ubuduće – kazao je Zoltán Áldott, predsjednik uprave. Osim darova i zajedničkog ukrašavanja božićne jele, za sve se štićenike Doma za djecu Zagreb u sklopu projekta priprema još jedno iznenađenje. Naime Udruga Praktikum pod vodstvom poznatog glumca Kristijana Ugrine izvest će predstavu Božićni vrtuljak. Za predstavu zna tek onih pet djevojčica s početka priče i već sada broje dane i sate do njezina početka. Četiri akcije u godinu dana – Čast nam je što smo prvi put i mi uključeni u projekt “Ordinacija iz bajke“. Veselimo se što nam je ovaj projekt u doba darivanja omogućio razveseliti djecu i pridonijeti pravom blagdanskom raspoloženju u Dječjem domu Zagreb. Nadamo se da će se djeci svidjeti pokloni i da će uživati u predstavi – kazao je Vedran Boljat, predsjednik uprave Novo Nordisk Hrvatska. Dodjelom božićnih darova Večernji list tako će zatvoriti četvrtu ovogodišnju akciju. Pomagali smo urediti sobu za senzornu terapiju, urediti stan u Ulici Ljudevita Gaja 28, kojim se koriste roditelji iz cijele Hrvatske čija djeca boluju od malignih bolesti i liječe se u Zagrebu, te opremili V. osnovnu školu Bjelovar.• 