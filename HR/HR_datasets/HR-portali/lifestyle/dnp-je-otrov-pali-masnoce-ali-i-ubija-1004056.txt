Što je to DNP - supstanca zbog koje je Interpol oglasio svjetsku uzbunu? Riječ je o 2,4-dinitrofenolu (DNP), nedopuštenoj i potencijalno smrtonosnoj tvari koja se koristi kao dijetetski proizvod, uglavnom za povećanje mišićne mase. - Steroid DNP, odnosno 2,4-dinitrofenol pripada opasnim dopinškim supstancama koje su prije korištene kao insekticid, herbicid, pa čak i eksploziv. To znači da imaju karakter otrova – objasnila nam je biotehnologinja i nutricionistica mr. Mirjana Tonković. Ona stručno govori o tvari o kojoj su odbili govoriti brojni treneri i bilderi s kojima smo kontaktirali, a od kojih smo saznali da u Hrvatskoj te supstance nema. – DNP jako podiže tjelesnu temperaturu pa se masne stanice tope, no uz to idu i metabolički "kuršlusi", to jest problemi u metabolizmu. Tijelo prirodno stvara ATP, adenozintrifosfat, to jest vlastitu energiju koja se u tijelu stvara procesom glikolize, disanjem i rastvaranjem masnoća. Te prirodne biokemijske procese u tijelu, prirodnu razgradnju masnoće, DNP blokira stvaranjem enormno visoke temperature, na što tijelo može reagirati visokim tlakom, pucanjem kapilara, sljepilom, pa i moždanim udarom. Stanice su ugrožene jer gube tekućinu, prirodni se procesi ne mogu odvijati, a stanice osim što gube masnoću gube i elastičnost, a naposljetku i funkciju. Zato je to izuzetno opasno. Staviti tijelo u poziciju jako povišene temperature koja prži sve, jako je opasno. To je nalik na izazivanje bolesti – kaže mr. Tonković, ali i objašnjava u čemu je glavna pogreška pri uzimanju tog i sličnih preparata: – Bodibilderi žele ukloniti svaki trag masnoće koja ide uz mišić kako bi stvorili prostor za mišićnu masu. Tome znaju dodati inzulin, prevelike količine proteina, a uzimaju premalo tekućine, vitamina i minerala. Zato se i njima savjetuje korekcija masnoće korekcijom prehrane. To je dulji proces, ali zdrav, a za supstance poput DNP uvijek treba objašnjavati da su to otrovi. No ljudi bi htjeli sve riješiti brzo i odmah. Pritom živimo u svijetu apsurda u kojem se istovremeno reklamira brza prehrana puna masnoća, konzervansa i šećera, a uz nju kemikalije kojima se sve to sprži iako to uništava prirodne procese u tijelu – pojašnjava mr. Mirjana Tonković nakon alarma Interpola do kojeg je došlo zbog smrti jedne Britanke, ali i ozbiljne bolesti Francuza koji je također uzimao DNP. >>Želio izgledati poput Hulka pa zamalo ostao bez ruku i jedva preživio