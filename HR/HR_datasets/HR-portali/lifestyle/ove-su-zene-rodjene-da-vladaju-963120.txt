SVIMA bi trebalo biti jasno da su žene rođene da bi vladale. Oni koji ignoriraju ovu istinu ostaju slomljenog srca u najboljem slučaju, a bez imovine i života u najgorem slučaju. Prošlost nam je podarila mnoge velike vladarice o kojima se i dan danas pišu knjige. No, osim svima poznatih žena iz povijesti, postoje priče i o brojnim drugim "manjim" vladaricama. Pogledajte listu moćnih žena koju smo sastavili za vas te se udubite u povijesne priče pune dvorskih intriga i nemilosrdnih razdoblja, koja su svijet nosila prema budućnosti te ga, na kraju, dovela do današnjih dana. Nesuđena vladarica – Philippa Gregory "Uzbudljiva pripovijest o kćerima 'kraljotvorca' Richarda Nevillea, čovjeka koji odlučuje o engleskom prijestolju, najmoćnijeg magnata Engleske 15. stoljeća. Kako nema sina i nasljednika, on se kćerima Anne i Isabel koristi kao pijunima u svojim političkim igrama i prepušta ih na milost i nemilost podmuklostima engleskoga dvora, zbog čega djevojke i same izrastaju u utjecajne igračice." Smatramo da je suvišno reći da je Philippa Gregory jedna od najboljih autorica autentičnih povijesnih romana.  Ispovijesti Katarine Medici – C.W. Gortner "Ova priča  je, za razliku od  legende o Katarini kao brutalnoj i beskrupuloznoj vladarici, priča i o onoj Katarini koju povijest ne poznaje – ženi supruzi, ljubavnici i majci koja je učinila sve kako bi zaštitila one koje voli."  Zimski dvorac – Eva Stachniak "Priča o beskrupuloznom usponu na tron ruske carice Katarine Velike. Prepuna zanimljivih detalja o životu na ruskom dvoru, uključujući modu, hranu i opise interijera, ova čarobna priča o strasti, izdaji i osveti pruža nam mogućnost da kroz ključanicu zavirimo u burno povijesno razdoblje te otkrijemo tajne iz privatnog života glasovite carice Katarine Velike."  Sisi – Allison Pataki "Nepoznata i dirljiva priča o austrougarskoj carici Elizabeti, princezi Diani svojega vremena... Elizabetu – koju su svi nazivali Sisi – udanu za cara Franju Josipa, narod je obožavao i proglasio je svojom vilinskom kraljicom, ali iza tog vanjskog blještavila skrivala se mudra i nesretna žena. Sredinom 19. stoljeća bečkim dvoranama palače Hofburg nije odjekivao samo zvuk carskih valcera i točenja šampanjca već se njima provlače i kušnje, suparništva i okrutne intrige. Sputana strogim protokolima i krutim brakom, Sisi postaje sve nemirnija…"  Tajni dnevnik Marije Antoanete – Carolly Erickson "Ovaj roman sjajno dočarava sudbinu Marije Antoanete i otkriva nam svaku pojedinost kraljičina izuzetnog života, bremenitog događajima od njezinih mladenačkih godina, kad je počela voditi dnevnik, do posljednjih dana, dok je čekala krvavi susret sa smrću pred bučnom svjetinom."