Međunarodna agencija za istraživanje raka (IARC), koja je dio Svjetske zdravstvene organizacije (WHO), objavila je da su prerađevine crvenog mesa, kao što su hrenovke, salame i šunka, a i crveno meso, kancerogeni i da mogu uzrokovati rak, osobito rak debeloga crijeva. Na tu su vijest reagirali i iz udruge Prijatelji životinja priopćenjem u kojem navode kako "ova vijest nije novost".  Smatraju da su se u našim medijima, kako navode za razliku od svjetskih stručnjaka, oglasili zdravstveni stručnjaci koji odmahuju rukom na ovu vijest. – Navode da možemo i dalje nastaviti jesti meso jer to su ionako samo preporuke WHO-a, koje nas najprije malo šokiraju, a potom nastavimo živjeti onako kako smo dosad živjeli, i hraniti se jednako nezdravo kao i do sada – stoji u priopćenju.  Ovakvo važno upozorenje Svjetske zdravstvene organizacije, smatraju u udruzi, ne koristi se kao prilika za poboljšanje navika nego stručnjaci svojim inertnim izjavama ohrabruju građane da ne moraju mijenjati svoje prehrambene i životne navike. – Činjenica je da meso ubija i da konzumacija mesa uzrokuje najsmrtonosnije oblike raka. Namirnice životinjskog podrijetla dokazano su opasne za ljudsko zdravlje, skraćuju životni vijek pojedinca i smanjuju kvalitetu života te stvaraju velike troškove liječenja u sustavu zdravstva. Smatramo da bi proizvodi s namirnicama životinjskog podrijetla trebali imati upozorenja o tome da su kancerogeni i da mogu uzrokovati rak, jednako kao što takva upozorenja postoje na duhanskim proizvodima. Zdravstvene stručnjake pozivaju da promiču rezultate navedenih istraživanja i preporuka, kao i dugogodišnje stajalište Američke nutricionističke udruge i Nutricionista Kanade da je ''primjereno isplanirana vegetarijanska prehrana, uključujući vegansku prehranu, zdrava, nutritivno dostatna i da osigurava zdravstvene dobrobiti u prevenciji i liječenju određenih bolesti',  a građane pozivaju da uživaju u veganskoj prehrani.  >>Jedan od 10 vegetarijanskih hot dogova sadrži meso, a neki i ljudski DNA 