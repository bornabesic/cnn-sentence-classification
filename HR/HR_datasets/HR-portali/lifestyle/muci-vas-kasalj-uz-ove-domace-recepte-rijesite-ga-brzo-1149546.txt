Tko se bar jednom u životu nije susreo s dosadnim kašljem koji, pogotovo u zimskim mjesecima, uporno odlazi i dolazi? Još uvijek traje sezona prehlada i gripa. Ako ih, nažalost, niste uspjeli izbjeći, zasigurno ste uzimali propisane sirupe, a možda ste i pribjegli domaćim receptima. Za vrijeme bolovanja neizostavne su namirnice poput meda, luka i limuna... ali i mnogo tekućine. Za vas smo pripremili nekoliko recepata protiv kašlja, koje su nam odale članice fejs-grupe „Starozagrebački recepti“. Tanja Mekinić i njezin provjereni starinski domaći recept za sirup protiv kašlja: Prvo „špinati“ 10 dkg šećera da se karamelizira. Zaliti ga s 2-3 dl vode, dodati 1-2 glavice luka i kuhati dok ne bude napola gotovo. Propasirati i kad postane mlako, staviti veliku žlicu meda i promiješati. Kad se ohladi, uliti u neku staklenku (bočicu od sirupa ili sl., dobro opranu i ocijeđenu). Piti 2-3 žlice, svakih 4-5 sati, djeca 2 žličice. Božica Trnka ima sličan recept: „Špinati“ šećer, zaliti ga mlijekom, ponovno zagrijati da se sve otopi, izliti u šalicu i još vruće polako pijuckati. Meni uvijek koristi kad me boli grlo i kad me „guši“ prehlada, dodaje Božica. Hariet Mršić zaprži šećer, doda hladno mlijeko i stavi kadulju. Starinski lijek protiv kašlja ima i Ema Krešić: Stari lijek protiv kašlja, posebno dobar za klince – crna rotkva, dobro oprana i izdubljena u sredini kroz koju treba izbušiti rupicu (ja to napravim kineskim štapićima). U izdubljeni dio staviti žličicu meda pa više puta dnevno piti sirup koji iscuri kroz rupicu. Postupak stalno ponavljati, svaki put malo postrugati rotkvu tako da pusti novi sok. Rotkva se upotrebljava dok se ne smežura (otprilike 2-3 dana). Jadranka Njegač ima provjereni recept protiv grebanja u grlu: Sok jednog srednje velikog limuna pomiješati s medom, otprilike 1-2 žlice, ovisno koliko ima limunova soka. Piti pomalo cijeli dan. – Što dulje piješ, to bolje. Drugog dana nema više grebanja u grlu – uvjerava Jadranka. Božena Sraga priprema svoj ljekoviti napitak ovako: Sok od jednog limuna pomiješati sa šećerom (mjera je „odokativna“) i doliti na to običnog ulja. Dobro se promiješa da se šećer otopi. Diana Kondres Pazman: 150 g šećera kuhati s pola litre vode, a kada zakipi staviti 10 listova lovora, kuhati na laganoj vatri pola sata, procijediti i pijuckati. Krunoslava Nenadić: Zakuham 1/2 litre vode s 10 lovorovih listova, kuham 15 min, poklopim. Na toplom mora odstajati 30 min, a kada se rashladi, dodam po 2 žlice meda od lipe, kestena i crnogorične šume, dodam 2 žlice jabučnog domaćeg octa, procijedim i nalijem u bocu. Tekućinu treba pomalo pijuckati. Martina Horvat: Dva deci meda na pari skuham s jednom žlicom sušene kadulje. Kuham desetak minuta, procijedim i na kraju dodam jednu žlicu soka od limuna. Kada se ohladi piti po jednu žlicu nekoliko puta dnevno. Imate li i vi neki koristan savjet i želite ga podijeliti s našim čitateljima, javite nam se na e-mail javi@vecernji.net >>Čokolada je bolji 'lijek' od limuna i meda? >>Kašljete, boli vas grlo i pijete sok od naranče? Uf, kakva pogreška... >>Bacate ljuske od jajeta? Nakon ovoga sigurno više nećete! >>Ovi trikovi u kućanstvu uštedjet će vam vrijeme, novac i živce! 