Za mnoge nema boljeg završetka dana od onoga uz čašu vina. No što ako ne možete otvoriti butelju jer ste zagubili vadičep, vino vam je toplo ili ste ga baš prolili po svijetlom tepihu? U nastavku saznajte trikove za sve vinoljupce. 1. Otvaranje boce vina Ako ste izgubili vadičep, s pomoću cipele otvorite svoju butelju. Dno boce stavite u cipelu, uhvatite i bocu i cipelu rukom te lupite nekoliko puta o zid. Čep bi nakon toga trebao sam izaći. 2. Kako ohladiti vino Omotajte bocu u vlažne papirnate ručnike i stavite je na 10 minuta u zamrzivač. Kanticu za led napunite ledom i soli kako biste butelju brzo ohladili. Umjesto kockica leda, zamrznite bobice grožđa i stavite ga u čašu s vinom. Tako nećete izgubiti na okusu. 3. Pohranjivanje vina Vino ne držite na temperaturama iznad 21 Celzijeva stupnja. Izbjegavajte prozore, sunce i čuvanje boce vani. Bocu vina obavezno zatvorite nakon svakog korištenja, a nakon otvaranja držite je u hladnjaku tri do pet dana. Ako znate da se vino u tom razdoblju neće popiti, ulijte ga u posudice za led i zamrznite te koristite kao dodatak jelima. 4. Kako kupovati i naručivati vino Uvijek vam je najisplativije vino kupovati od samih proizvođača. Oni ga drže u buradi za vino i natočit će vam ga direktno iz bačve pa možete biti sigurni da ćete zbog toga proći jeftinije, a puni okus bit će zajamčen. U restoranima ili kafićima uvijek bolje naručite cijelu bocu vina nego samo čašu jer nikada ne znate kakvo će vam vino poslužiti, odnosno koliko je dugo stajalo otvoreno. 5. Kako ukloniti mrlje od vina Dok je mrlja još mokra, izlijte na nju mlijeko i pustite da se upije. Mrlja bi trebala nestati nakon sat vremena. Također, možete posipati i sol po mrlji i ostaviti da stoji. Nakon toga izribajte sol s tkanine. Ako se vaša mrlja već osušila, prekrijte je kremom za brijanje i poslije sve operite u perilici rublja. Pomoći vam može i pijesak za mačke koji se posipa po mrlji te se nakon nekog vremena usisa.  >> Graševina je žila kucavica koja nosi i razvoj gospodarstva  