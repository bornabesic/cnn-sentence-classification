Logična je posljedica nakon blagdanskoga prejedanja i (pretjeranoga) uživanja u alkoholu i slasticama i osjećaj krivnje zbog nakupljenih kilograma. Psihologinja Maja Vučić objašnjava kako su užici i poneki izleti izvan uobičajenoga ponašanja dobrodošli jer nam popravljaju raspoloženje. – Ono što nas uništava naše su misli koje nas opterećuju i podsjećaju na to kako smo prekršili pravila. Čim nas mozak podsjeća na restrikcije, i to u vrijeme kada smo stalno okruženi ukusnom hranom, to predstavlja nepotrebno opterećenje. Ako inače pazite što i kako jedete, a u blagdansko vrijeme ste pretjerali, ne trebate osjećati grižnju savjesti nego što prije zamijeniti tešku prehranu laganijom. – Dok je slavlje trajalo, bilo je dobro, a nakon toga slijedi očaj. Nema potrebe za tim jer nemamo nikakvu korist od osjećaja krivnje zbog nečega što više ne možemo promijeniti. Ali danas možemo početi s promjenama. Malo više kretanja, malo manje unosa kalorija i opet smo kao novi – zaključuje Maja Vučić. >>Jedete da se ne baci? Evo koliko možete čuvati ostatke blagdanske hrane 