Psihičko stanje čovjeka, ali i fizičko, u velikom dijelu ovisi o energetskom stanju aure. Aura je energetski omotač koji se proteže oko cijelog tijela i okružuje sva živa bića, ali i stvari, a mnogi vjeruju kako je zapravo riječ o elektromagnetskom polju. Aure koje emitiraju naša tijela razlikuju se u gustoći i teksturi energije koja prolazi kroz nas, no uglavnom su sve ovalnog oblika. One projiciraju naše fizičko stanje u nefizičkoj formi, te psihičko stanje emocija, misli i duha općenito. Važno je znati da se aure ponašaju kao magneti i konstantno upijaju vibracije drugih energija koje nas okružuju. Ako se osjećate neugodno u nekom prostoru, okolini ili među određenim ljudima, znači da vaša aura upija negativnu energiju okoline i šalje energetske informacije vašem fizičkom tijelu. Ovo posebno vrijedi za ljude s kojima se često susrećete u životu, a koji na vas mogu utjecati pozitivno, tako da vas pune energijom, ili negativno, tako da vas iscrpljuju. Negativna energija tuđih aura remeti vaše energetsko polje, što izaziva različite simptome poput pada energije, razdražljivosti, promjene karaktera, živciranja, anksioznosti, mučnina ili glavobolja, stezanja u prsima i napada panike te umora i nesanice. Empatični i intuitivni ljudi lako upijaju tuđe osjećaje i psihičke probleme, te ih često projiciraju na sebe. Stoga je važno naučiti razgraničiti svoju auru od tuđe i čistiti je redovito od stranih vibracija i negativnih energija koje nas okružuju, kako se ne bi pojavila pukotine i curenja energije. Aura se sastoji od sedam glavnih slojeva koji su povezani s našim fizičkim, psihičkim, emocionalnim i duhovnim stanjem. Ovi slojevi prenose energiju između tijela i neposredne okoline. Kreću se iznutra prema van, a svaki odašilje specifičnu vrstu vibracije, tako da slojevi prema van postaju sve veći budući da je i njihova vibracija viša. 