Povećanim znojenjem tijekom vježbanja gubimo vodu i elektrolite, među koje spada i magnezij, kojeg se gubi i do 20 posto, pa ga je bitno nadoknaditi, objašnjava nutricionistica Nataša Šoštarić. Ako je gubitak elektrolita prevelik, može doći do narušavanja normalnog rada srca i povišenoga krvnog tlaka. Nedostatak magnezija može uzrokovati slabost i mučninu, tremore, napadaje  i srčanu aritmiju.  Izvori magnezija su zeleno lisnato povrće, orašasti plodovi, sezam, sjemenke, riba, banane, zob...  - Prirodni izvori magnezija su zeleno lisnato povrće, orašasti plodovi, sezam, sjemenke, riba, banane, zob, mahunarke i avokado. Ako se bavite redovitom umjerenom tjelovježbom, svakako se preporučuje uvesti ih u svakodnevnu prehranu. Suplementacija magnezijem preporučuje se sportašima, no u obliku multivitaminskih pripravaka može ga unijeti i rekreativni sportaš - objašnjava nutricionistica Šoštarić Preporučuje zdravi napitak nakon vježbanja. Za smoothie od pola banane, šalice listova špinata, 1 žličice sezamovih sjemenki, 1 žličice meda, 1/2 šalice jogurta i pola čaše vode ubacite u blender, dobro izmiksajte i i popijte svježe. No vrlo je važan i kalij.  Kako se mišići kreću tijekom vježbanja, tako se kalij u njima postupno gubi. On nam je potreban za pravilno otpuštanje energije, otkucaje srca te kretanje probavljene hrane. U organizam se nikad ne uzima samostalno bez kontrole liječnika, stoga ga je najsigurnije nadoknaditi iz hrane. Dobri izvori kalija su sok od rajčice, banana, krto meso, povrće i mahunarke. I cink, koji je pohranjen u mišićima i kostima, gubi se znojenjem, pa je važno jesti iznutrice, crveno meso, jaja, grah i mahunarke. Aktivnim osobama preporučuje se unos vitamina C čak i do 1000 mg, a vitamin E pije se u dozama od 400 IU. Vitamin C snažan je antioksidans, koji s vitaminom E podržava imunološki sustav. Vitamin C otapa se u vodi, u suvišku se izlučuje znojenjem ili mokrenjem, stoga se ne moramo bojati da ćemo pretjerati s njegovim unosom, kaže nutricionistica Marić Bulat.  