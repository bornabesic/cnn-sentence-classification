Foto: recipetineats.com  INTERNET kreira trendove čak i kad su u pitanju kolači, a iako na fotkama izgledaju slasno, nikad ne možemo biti posve sigurni da je kolač o kojem svi pričaju ujedno i ukusan.  Posljednji trend su "magični kolači u tri sloja", koje je lako ispeći, a svi se kunu i da su nevjerojatno ukusni.  Magija iz imena kolača događa se kad se tijesto razdvoji u tri različita sloja tijekom pečenja. Zbog niske temperature na kojoj se kolač peče, 160 stupnjeva Celzijusa, tijesto se razdvaja u čvršći sloj na dnu i kremastu sredinu. Tučeni bjeljanjci, koji su uliveni u tijesto prije pečenja, podižu se na vrh i stvaraju pjenastu teksturu.  S obzirom na to da je redoslijed i priprema sastojaka ključna za uspjeh ovog kolača, jako je bitno da jaja savršeno odvojite (to znači bez ikakvih tragova žumanjaka u bjelanjcima) i da bjelanjke istučete u suhoj i čistoj posudi (najbolje metalnoj ili bakrenoj). Kad bjelanjke stavljate na tijesto, nemojte ih miješati. Na kraju, neka se kolač potpuno ohladi prije rezanja, kako bi se krema potpuno stvrdnula. U nastavku vam donosimo jednostavan recept, a kad se usavršite u pripremi, možete eksperimentirati sa sastojcima koliko vas je volja. Vrijeme pripreme: 20 minuta Vrijeme pečenja: 50 minuta Sastojci: 4 jaja, žumanjke i bjelanjke odvojiti (na sobnoj temperaturi) 3/4 šalice šećera (150 g) (obični ili šećer u prahu) 1 žličica ekstrakta vanilije 125 grama maslaca 3/4 šalice svenamjenskog brašna 2 šalice mlijeka (mlakog, može punomasno ili malo masno, no ne ono bez masnoća". Za posluživanje:  Šećer u prahu Svježe jagode Šlag Priprema Zagrijte pećnicu na 160°C, maslacem namažite pleh dimenzija 20x20 centimetara. Istucite bjelanjke mikserom dok ne postanu čvrsta pjena. Stavite ih na stranu. Stavite žumanjke i šećer u zdjelu i tucite dok smjesa ne postane svijetlo žuta - oko jedne minute. Dodajte ekstrakt vanilije i maslac i tucite dok se sastojci ne sjedine - od 30 sekundi do jedne minute. Dodajte brašno, miješajte dok se ne sjedini, a potom polako ulijevajte mlijeko dok miješate. Ako koristite štapni mikser ulijevajte mlijeko u četiri navrata. Uz pomoć lopatice ulijte bjelanjke u tijesto u tri navrata. Ne želite izbiti zrak iz bjelanjaka i nemojte brinuti ako u bjelanjcima imate veće mjehuriće. Tijesto bi trebalo biti veoma tanko. Ulijte tijesto u pripremljen pleh. Pecite dok kolač ne poprimi zlatno-smeđu boju, a kolač se više ne trese kad protresete pleh, otprilike od 40 do 50 minuta. Provjerite kolač nakon pola sata, ako je vrh pečen, no kolač se još trese, prekrijte ga folijom i vratite u pećnicu još deset minuta. Kolač ostavite nakon pečenja da se hladi u posudi deset minuta, a potom ga prebacite na pladanj. Serviranje Kolač prije serviranja posujte šećerom u prahu i poslužite sa šlagom i jagodama.