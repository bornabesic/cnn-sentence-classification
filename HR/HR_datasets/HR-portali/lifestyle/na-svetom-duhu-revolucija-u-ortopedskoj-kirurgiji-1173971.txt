Ortopedi Kliničke bolnice Sveti Duh u petak će, u suradnji sa švicarskim kolegama, transplantirati umjetno uzgojenu nosnu hrskavicu u koljena dvoje pacijenata s lokaliziranim hrskavičnim oštećenjima, i prvi put izvan Švicarske primijeniti novu metodu liječenja koja se smatra revolucijom u ortopedskoj kirurgiji. U idućem razdoblju tom će zahvatu biti podvrgnuto ukupno 27 hrvatskih pacijenata, uključenih u četverogodišnju kliničku studiju Bio-Chip vrijednu 5,2 milijuna eura, koju financira Europska komisija kroz program Obzor 2020.  Prvi hrvatski pacijenti su 30-godišnji informatičar i rekreativni sportaš, te 45-godišnja pacijentica zaposlena u bolnici. Oni su podvrgnuti minimalno-invazivnom i bezbolnom postupku uzimanja komadića nosne hrskavice u lokalnoj anesteziji. Enzimskom razgradnjom stanice hrskavice su umnožene, a potom je od njih u strogo kontroliranim laboratorijskim uvjetima stvoreno novo tkivo, koje će biti ugrađeno u oštećeno koljeno, doznaje se od voditelja projekta u Hrvatskoj, ortopedskog kirurga Alana Ivkovića. Prvi u svijetu nakon Švicaraca Novi operacijski postupak namijenjen je prvenstveno populaciji mlađe i srednje dobi kod koje se počinju javljati manja i lokalizirana oštećenja hrskavice. Razvijan je u Švicarskoj zadnjih 15 godina, gdje je i operirano prvih deset pacijenata. "Nakon njih, mi ćemo biti prvi u svijetu, što je za nas velika čast jer je ovo jedna od najvećih kliničkih studija u svijetu. To je kao da je hrvatska nogometna momčad ušla u četvrtfinale Lige prvaka", rekao je Ivković Hini.      Sve to, kaže, pokazuje da tkivni inženjering i regenerativna medicina danas nisu samo dio znanstveno-fantastičnih scenarija. Mogućnost upravljanja stanicama i biomaterijalima u svrhu zamjene i popravka oštećenih ili potrošenih tkiva i organa postao je sastavni dio moderne medicine. Nakon što već desetljećima uspješno zamjenjujemo zglobove umjetnim materijalima poput titanija ili čelika, ovo je radikalan zaokret prema proizvodnji živih tkiva kojima mijenjamo oštećene dijelove.  Pacijente, potencijalne kandidate za ovaj zahvat, odabire se u ortopedskoj ambulanti u KB-u Sveti Duh. Preliminarni kriterij su lokalizirana hrskavična oštećenja u  radno aktivnoj populaciji. Komercijalna cijena operacije je oko 17.000 eura, a osim viskoe cijene je i vrlo logistički zahtjevna. Sveti Duh će u tome biti dio velikog europskog konzorcija koji vodi cijeli projekt i koji financira Europska komisija.  Klinička studija koja je umrežila europske resurse traje četiri godine, nakon čega Ivković očekuje da bi relativno brzo, kroz pet godina, ona mogla postati "zlatni standard" u liječenju hrskavičnih oštećenja. Zainteresirani pacijenti mogu se javiti na Sveti Duh Popis od 27 hrvatskih pacijenata koji će prvi put biti operirani još nije zaključen, tako da se zainteresirani pacijenti s hrskavičnim oštećenjem koljena, uz uputnicu, mogu javiti u ortopedsku ambulantu KB-a Sveti Duh u kojoj se obavlja odabir. Zahvaljujući novoj tehnici pacijent se može kroz minimalno vrijeme vratiti svim svojim aktivnostima i obavezama. Nakon operacije potrebna je i rehabilitacija čiji je program osmislio Damir Hudetz iz Kliničke bolnice Sveti Duh. Osmišljena je i internet platforma VIDEOreha putem koje pacijenti mogu svakodnevno vježbati u vlastitom domu uz redovitu bolničku kontrolu i savjete ortopeda. Ivković ističe da će hrvatski istraživači provesti testiranje primjenjivosti metode kod većih i dvostrukih oštećenja zglobne hrskavice. Testirani tretmani mogli bi se primjenjivati na do sada neizlječiva osteoatritisna oštećenja hrskavice u starijoj populaciji. U konačnici, ova metoda bi mogla omogućiti zamjenu dijela zgloba vlastitim tkivom uzgojenim u laboratorijskim uvjetima. Animalna studija predstavlja trud i udruživanje nekoliko hrvatskih istraživačkih skupina - Medicinskog fakulteta, Prirodoslovno-matematičkog fakulteta i Veterinarskog fakulteta Sveučilišta u Zagrebu. Studija je jedinstveni dodatni dio BioChip projekta u kojem sudjeluju samo hrvatski znanstvenici. Hrvatska istraživačka skupina samostalno je zatvorila cijeli krug pokusa - od uzgoja potrebnih tkivnih presadaka i operacije pokusnih životinja do analize regeneracije tkiva hrskavice, primjenjivo na nekoliko različitih oštećenja, čime su dokazali da mogu parirati vrhunskim svjetskim istraživačkim timovima.