Foto: Promo   ZAZIRETE od ulaska u knjižaru? Kad vam netko spomene čitanje, diže vam se kosa na glavi? Ne brinite, na domaćem tržištu postoje naslovi idealni baš za vas. U zadnje su vrijeme izdavači počeli objavljivati vrhunske anti-knjige koje potiču maštu, kreativnost i bude umjetnika u vama – i to s vrlo malo teksta. Bez obzira radite li neki dosadan posao ili ste kreativac u marketinškoj agenciji, izražavanje samog sebe svakom je čovjeku važno da bi postao sretan i ispunjen. Uzmite jedan od ovih naslova, spojite ga s olovkom, flomasterom, bojicama, škarama i ljepilom i stvorit ćete umjetničko djelo kojim ćete se moći pohvaliti obitelji i prijateljima. Vjerujte nam, kreativnost nije talenat koji je ograničen samo na darovite – baš svi možemo biti umjetnici. U našim preporukama pronaći ćete vrlo popularne bojanke za odrasle, ali i knjige koje vas traže da ih uništite, te novi trend u svijetu – origami. 1. Imagimorfija – Kerby Rosanes Kerby Rosanes jedan je od najpopularnijih, ali i najkreativnijih, autora bojanki za odrasle u svijetu. Nakon velikog bestselera Animorfija, koja je kod nas objavljena prošle godine, Rosanes će vas totalno očarati Imagimorfijom. Zakoračite u čudnovat i prekrasan svijet gdje se bića i predmeti preobražavaju u prizore protkane mnogobrojnim detaljima i črčkarijama koje će vas oduševiti. Imagimorfija je neobična i luckasta bojanka kakvu do sada niste vidjeli.  Rosanes u njoj spaja nespojivo – organsko i anorgansko, tradicionalno i moderno. Ilustracije prepune detalja izrađene su ručno, finim, tankim flomasterima, a na vama je da ih obojite kako god poželite. Širom otvorite oči kako vam ne bi promaknuli nesvakidašnji predmeti i stvorenja razasuta po stranicama ove knjige. Na kraju bojanke nalazi se popis skrivenog blaga koje je potrebno pronaći (a tamo možete zaviriti i u rješenja). Nakon Animorfije koja je objavljena u više od 30 zemalja, te Imagimorfije koja ju slijedi stopu, autor već kreira neobične radove za novu bojanku pod nazivom Mitomrofija.  2. Zemlja snova – Tomislav Tomić Ovo je bojanka za odrasle hrvatskog genijalca Tomislava Tomića. Tomić je kod nas i u svijetu dobro poznati ilustrator izniminih sposobnosti dočaravanja svjetova iz mašte. Jedan je i od autora bojanke Igra prijestolja. Uz ovu se bojanku lako opustiti i krenuti na čudesno putovanje snovitim svijetom mašte. Kroz očaravajuće ilustracije koje trebate samostalno dovršiti, obojati bojicama i uljepšati, upoznat ćete vile i vilenjake, patuljke i divove, sirene, zmajeve, jednoroge i još mnogo drugih fantastičnih bića. Posjetit ćete zagonetne dvorce skrivene u oblacima, prošetati začaranom šumom, zaroniti u tajanstvena podvodna kraljevstva i – proživjeti nezaboravnu pustolovinu iz snova. Tomislav Tomić jedan je od vodećih hrvatskih ilustratora, čije virtuozne ilustracije objavljuju eminentni izdavači u zemlji i svijetu, a dobitnik je i niza nagrada i priznanja. Zemlja snova je definitivno njegovo remek-djelo.  3. Životinjsko carstvo - Millie Marotta Nakon dva svijeta mašte i hiperkreativnosti, evo nas u jednom koji je puno bliži onom u kojem živimo. Millie Marotta jedna je od najprodavanijih autorica bojanki u svijetu i to s punim pravom. Njeni naslovi oslikavaju različite tematske okvire: svijet životinja, tropske rajeve i slično. Unutar korica ove bojanke stvorite vlastito životinjsko carstvo: od kornjaša koji čezne za prekrasnim krilcima duginih boja do kita koji traži svoj veličanstven dom u morskim dubinama – obojite svoj čaroban svijet flore i faune. Otisnite se u istraživački pohod ponijevši sa sobom tek nekoliko bojica ili flomastera i mrvicu mašte. Kada počnete, ruka će vam bojiti sama!  4. Uništi dnevnik – Keri Smith Ovaj fenomenalan anti-dnevnik jedan je od najvećih bestselera koji su se na tržištu pojavili u posljednjih deset godina. Pisanje dnevnika – tko bar jednom u životu to nije probao? Sigurno ste nekad poželjeli voditi dnevnik, ali vam nije išlo redovito ispunjavanje stranica. Sada je pred vama fantastično zabavan način da zabilježite svakodnevicu – svaka stranica ove originalne knjige daje vam ideje kako je najljepše možete uništiti. Da, uništiti. Uživajte u najkreativnijem kaosu ikada! Uništi dnevnik pomoći će vam da probudite maštu i kreativnost, zbog čega i predstavlja novu vrstu umjetnosti u kojoj ste autor baš vi pa konačno imate potpunu slobodu da izrazite sve što ste oduvijek htjeli. Uništi dnevnik globalni je izdavački fenomen prodan u više od tri milijuna primjeraka. Upozorenje: ovaj će dnevnik, nakon što ga uništite, postati dvostruko teži i širi nego prije. A bit će i puno, puno smiješniji. Nemojte reći da vas nismo upozorili.  5. Aginjk je knjiga na rikverc – Anna Brett Kao što se može vidjeti iz naslova, ova cijela knjiga napravljena je naglavačke! Ovdje morate promišljati odozdo prema gore, od kraja prema početku. Ubacite mozak u rikverc i zaboravite na sve što ima smisla! Očekujete početak knjige na prvoj stranici? A, ne! Ovdje očekujte sve, osim očekivanog. Ovo je aginjk! Ako još ne shvaćate da je ovo vrlo neobična i naopaka knjiga, onda se pripremite. Bacite se na crtkarenje, rezanje, lijepljenje, presavijanje, piskaranje i probijte se prema početku. Mladi kreativci bit će oduševljeni ovom neobičnom knjigom, prepunom urnebesnih i neočekivanih aktivnosti. Uživat će u stvaranju svoje vlastite knjige, opušteno, veselo, bez „pritiska“ rješava li se neki zadatak „točno ili ne“. Ovo je idealna knjiga za sve uzraste, protkana vrhunskom zabavom. Uzor u nastanku ove knjige bio je svjetski popularan Uništi dnevnik, koji je i pokrenuo čitav trend stvaranja vlastite knjige.   6. Čudesan origami – Postupan vodič za izradu lijepih papirnih modela Iako je trend bojanki za odrasle još uvijek na vrhuncu popularnosti, postoje naznake da bi ga mogao zamijeniti jedan novi – kreativno savijanje papira. Origami je u Japanu popularan već stotinama godina, a danas je omiljen širom svijeta. Od samo jednoga komada papira možete napraviti sjajne modele, a ova knjiga pokazuje kako. Umijeće papira - origami, namijenjen je i za djecu i za odrasle. Rad s prstima kod djece osigurava razvijanje opće motoričke vještine ruku, potiče kreativnost i maštovitost. Zato nije ni čudno što se u zadnje vrijeme ovo umijeće koristi i u terapijske svrhe i za oslobađanje od stresa, ali i u obrazovnom sustavu. Zabavite se i sami uz postupno prikazane projekte koji su predstavljeni s jasnim uputama i popratnim fotografijama. Zapanjit ćete se uvidjevši što sve možete načiniti od jednostavnog kvadrata papira – od praktičnih kutija za dar do igračaka i ukrasa. Zadovoljstvo koje osjećate nakon što u rukama držite oblik koji ste vlastitim rukama oblikovali utječe na pozitivnu sliku o sebi i na jačanje samopouzdanja. Zašto ne biste izradili nešto posebno od samo jednog komada papira i upravo to nekome darovali za Božić?