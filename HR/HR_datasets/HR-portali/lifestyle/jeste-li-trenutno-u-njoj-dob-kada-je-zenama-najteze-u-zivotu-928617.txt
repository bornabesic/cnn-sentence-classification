Foto: Louis Vuitton  SVAKA životna faza sa sobom donosi određene izazove, osobne i profesionalne.  No, autorica knjige "Don't French Me" i poduzetnica Wendy McCarthy, smatra kako je jedno određeno razdoblje u životu žene ipak malo teže od ostalih, a pogađate, radi se o kasnim 20-ima i ranim 30-ima. To je otkrila nedavno, u svom uvodnom govoru na Women World Changers Summitu. "To je teško vrijeme, jer žene moraju donijeti odluku žele li biti majke i kada to žele biti te podnijeti sve pritiske i izazove koje dolaze s tim. Moje iskustvo jest da ambicija dolazi tek kasnije u životu", započela je.  Wendy nastavlja kako mnoge žene u tom razdoblju očekuju da imaju uspješne veze, obitelji i karijere, kao uzvišene ciljeve, koji se rijetko ostvaruju u tako mladoj dobi ili se barem ne ostvaruju svi istovremeno. Drugim riječima, pripadnice ljepšeg spola kao da zaboravljaju da uvijek postoji dovoljno vremena za uspjeh pa čak i u kasnijoj dobi te često pogrešno misle, ako u ovom razdoblju ne postignu određene stvari, da nikada niti neće. Mnoge se žene u tom razdoblju odlučuju uhvatiti i u koštac s teškom zadaćom žongliranja između posla i obitelji zbog čega, prema Wendy, počinju sumnjati u sposobnost da unaprijede svoju karijeru. To je nešto što mnoge suvremene žene posebno osjećaju nakon što rode djecu, kada shvaćaju kako njihovi životi i karijere idu potpuno drugim smjerom od onog kojim idu muškarci koji imaju djecu. To su teška i zbunjujuća vremena, no ujedno i ona u kojima se ženama otvaraju nove prilike te njihove društvene veze cvjetaju. Sada još uvijek imamo vremena za odlaske na evente i seminare, traženje mentora i ideja, pričanje s kolegama o raznim stvarima i novim pothvatima i slično.