Foto: Getty, Instagram  PRELIJEPE "anđelice" zavladale su Parizom.  Grad ljubavi večeras je bio poprište jedne od najiščekivanijih modnih revija baš svake godine, a radi se naravno o Victoria's Secret showu, koji je vrvio glamuroznim donjim rubljem i nekim od najljepših žena svijeta.      Ovo je jedna od onih revija, čiju pozivnicu željno iščekuje gotovo svaka manekenka, no na kraju je dobiju samo odabrane.     Među njima su ove godine ponovno bile, među ostalim, najbolje prijateljice Kendall Jenner i Gigi Hadid, a po prvi put i njezina sestra Bella te Irina Shayk, Jasmine Tookes, koja je ove godine dobila priliku biti zaštitno lice vrtoglavo skupog Fantasy grudnjaka, Joan Smalls, Lily Aldridge te modne veteranke poput Adriane Lime i Alessandre Ambrosio.    Očekivano, cure su na pisti zablistale u punom sjaju, što nimalo ne čudi, obzirom da su se mjesecima pripremale za ovu večer.   Prekrasni i sexy komadi rublja tako su izgledali još zanosnije na njihovim besprijekornim tijelima, a za glazbeni dio programa ove su godine bili zaduženi The Weeknd, Bruno Mars te Lady Gaga, koja je također zasjala te moramo priznati kako izgleda bolje nego ikad.   Show će u cijelosti biti emitiran 5. prosinca.   Pssst! Prvi Victoria's Secret show održao se davne 1995. godine.