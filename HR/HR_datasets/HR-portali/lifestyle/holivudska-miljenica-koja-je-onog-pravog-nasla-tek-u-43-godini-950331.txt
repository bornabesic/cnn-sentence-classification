Foto: Getty, Instagram  SLAVNA glumica nedavno je proslavila 48. rođendan.  Jennifer Joanna Aniston, rođena je 11. veljače 1969. godine u Sherman Oaksu u Kaliforniji. Njezini prvi glumački počeci vežu se uz 1988. godinu, dok je istovremeno radila kao konobarica, telefonska operaterka i slično. No, njezin proboj u Hollywood započinje tek 1994. godine, kada je dobila legendarnu ulogu Rachel Green u seriji "Prijatelji".   Zanimljivo je kako je Jenn na audiciju došla za ulogu Monice, no njezina i danas najbolja prijateljica Courtney Cox, ipak se pokazala kao bolja opcija. Jennifer je Rachel igrala sve do završetka slavne serije, 2004. godine.    Paralelno s njezinim holivudskim probojem, glumica je postajala sve zanimljivija i svojim muškim kolegama, a 1998. godine osvojio ju je jedan od najzgodnijih - Brad Pitt, s kojim se vjenčala 29. srpnja 2000. godine u Malibuu. Godinama su se Jennifer i Brad smatrali primjerom kako izgleda prava i iskrena ljubav, sve dok dotični 2005. godine nije upoznao fatalnu Angelinu Jolie, u koju se ludo zaljubio na snimanju filma "Mr. & Mrs. Smith".    Na Angelinu je odmah pokrenut "medijski linč", kao razaračice brakova, a opasno se i šuškalo kako je njezina veza s Bradom konzumirana i prije nego je on službeno prekinuo s Jennifer, iako glasine nikada nisu potvrđene. Jennifer je u jednom intervjuu tada prokomentirala razvod vrlo damski. "Nitko nije ništa krivo napravio. Stvari se ponekad jednostavno dogode." Oštro je opovrgnula i glasine kako je razlog razvoda bila činjenica kako nije htjela djecu.    Zaljubljeni duo čak se držao vrlo rezervirano tijekom premijere filma, u ožujku 2005. godine, iako su Brad i Jennifer prekinuli iste godine u siječnju. Tjedan dana nakon premijere, Jennifer je i službeno zatražila razvod.    I dok su Brad i Angelina proširivali svoju obitelj, Jennifer je pokušavala pronaći "onog pravog", no to joj nikako nije polazilo za rukom. Tako je od 2005. do 2006. godine hodala s kolegom Vinceom Vaughnom, s kojim je ljubav pronašla na setu filma "The Breakup".  Vince je kasnije otkrio kako je "Jennifer genijalna, no medijska pažnja koju je imao zbog veze s njom, nije bila nimalo lijepa". Kako god bilo, i nakon prekida, ona je za bivšeg ljubavnika imala samo riječi hvale te je otkrila kako joj je puno pomogao da se oporavi od bolnog razvoda, čak i nakon što su im se razdvojili putevi. "On me doslovno vratio u život. Volim ga, bio je jako drag i zabavan, dok smo se viđali, a to je bilo upravo ono što mi je trebalo tada."    U njezin je život zatim ušao "zločesti dečko" glazbenog svijeta, John Mayer, koji je i prije toga slomio srce brojnim drugim slavnim ženama. Par je trajao svega godinu dana, a kao razlog se navodi činjenica kako mu glumica više nije željela tolerirati preljube. "Uvijek mi je bilo žao što to nije potrajalo. Na neki način bih volio da ponovno mogu biti s njom", rekao je John u intervjuu za Playboy, 2010. godine. Šuškalo se i kako je slavna prijateljica zavela kolegu Gerarda Butlera, no glasine nikada nisu potvrđene.    No, 2011. godine, nagli preokret. Na setu filma "Wanderlust", Jennifer je izgubila glavu za kolegom Justinom Therouxom, kao i on za njom, a duo se zaručio svega 15 mjeseci kasnije. No, za njih nije bilo sve uvijek lako. Par se često morao suočavati s optužbama kako Justin samo iskorištava puno poznatiju zaručnicu te kako ima dugu povijest zavođenja bogatih i uspješnih žena, kako bi našao svoje mjesto pod holivudskim suncem, bilo kao glumac, bilo kao redatelj i scenarist.    Podsjetimo, par se vjenčao u strogoj tajnosti u kolovozu 2015. godine, u svojoj 22 milijuna vrijednoj vili na Bel Airu, a čini se kako je njihova ljubav s godinama sve jača. Justin je nedavno, na iznenađenje svih, na Instagramu objavio rijetku zajedničku sliku sa suprugom, na kojoj izgledaju sretno i opušteno te joj tim putem još jednom zaželio sretan rođendan. Nakon što se saznalo kako se razvode Brad i Angelina, Jennifer je ponovno bila glavna tema svih naslovnica, koje su slavile njezinu "pobjedu". No, kao i uvijek, glumica je ostala dama te nije željela ništa komentirati, zbog čega smo ju još više zavoljeli.   Čini se kako je ponekad sasvim dovoljno pričekati koliko god treba da karma odradi svoje, dok se vi posvećujete svojim ciljevima i sreći. Upravo je to napravila Jennifer, koja s godinama izgleda sve sretnije i bolje...