Pivovara Medvedgrad, u suradnji s Atletskim klubom Sljeme, već drugu godinu za redom organizira sada već prepoznatljivu utrku MedvedRUN, koja će se održati u nedjelju, 18. lipnja s početkom u 9 sati. Mjesto početka, ali i završetka utrke je svima već poznata zagrebačka pivnica Mali Medo u Tkalči. Trkačice i trkači mogu birati između utrke od 5 i 10 kilometara, ovisno o njihovoj spremi i željama. Utrka  će sudionicima/ama omogućiti i jedinstven doživljaj razgledavanja poznatih  zagrebačkih znamenitosti upravo stoga što ruta prolazi pokraj kultnih lokacija kao što su Kamenita vrata, Uspinjača, Kula Lotršćak, Strossmayerovo šetalište i još mnoga druga.  Za sve one koji traže novi izazov ili se samo žele zabaviti u dobrom društvu, za sudjelovanje u utrci mogu se prijaviti na ovom linku. Za sve one koji ove godine nisu raspoloženi za trčanje, ali naravno i za trkače/ice nakon utrke, u Malom Medi će tulum trajati cijeli dan, uz živu svirku, vrhunsko pivo i karakterističnu klopu.   MedvedRUN ima i humanitarni karakter obzirom da je čitavo događanje dio inicijative Pivovare Medvedgrad pod nazivom Dobri Duh Zagreba, s kojom se pokušava raznim akcijama pomagati potrebitima, mladim kreativcima te promovirati Zagreb kao destinaciju! Tako će se novcem prikupljenim od ove utrke omogućiti nezaboravan vikend „Ljeto u Zagrebu“ – odlazak u ZOO, na pizzu, u kino, razgledavanje grada, i još puno toga za 20-oro djece iz Dječjeg doma Ruža Petrović iz Pule.   Svake godine MedvedRUN nosi ime jedne od svojih karakterističnih piva. Ove godine ta čast je pripala sezonskom pivu,  witbier „Ljeto u Zagrebu“.