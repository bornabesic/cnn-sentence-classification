Foto: X17/Guliver, Getty  ZLOČESTOG holivudskog dečka ni ova Jennifer nije uspjela smiriti.  Naravno, radi se o 44-godišnjem glumcu Benu Afflecku, čija je supruga Jennifer Garner ipak predala papire za razvod, iako se činilo kako će par uspjeti prebroditi sve probleme.    Podsjetimo, Jennifer je u njegov život ušla 2001. godine, na setu filma "Pearl Harbor", a zatim i 2003., kada su zajedno snimili film "Daredevil", no ljubav je započela tek sredinom 2004. godine. Godinu dana kasnije, pa se vjenčao na privatnoj ceremoniji, na kojoj su bila samo dva gosta. Par zajedno ima troje djece, a Ben je često isticao kako je smeđokosa glumica "vratila njegov život i karijeru na pravi put".    Par je u braku proveo 12 godina, no nakon što su u lipnju 2015. godine objavili kako se razvode, samo dan nakon "proslave" 10. godišnjice braka, na površinu su počele plivati tajne, jedna za drugom.    Tako se saznalo kako je zgodni holivudski glumac često znao imati ljubavne avanture, a posljednja ga je koštala braka, kada se spetljao s atraktivnom dadiljom svoje djece, Christine Ouzounian. Ben je sve napise odmah nazvao "smećem", no Jennifer je u prošlogodišnjem intervjuu na neki način potvrdila glasine. "Bili smo razdvojeni mjesecima prije nego sam saznala za dadilju", izjavila je. Uz to, Ben je i poznati ovisnik o kocki, ali i alkoholu, a nedavno je ponovno završio na rehabilitaciji, nakon koje se javno zahvalio supruzi na bezuvjetnoj podršci.   Kako saznaje slavni TMZ, par je bez odvjetnika dogovorio sve uvjete razvoda, a skrbništvo nad djecom će biti zajedničko. Oboje su predali papire za razvod, da izgleda kao zajednička odluka, no bolje upućeniji izvori tvrde kako je Jennifer bila ta koja je napravila prvi korak.   Što se tiče bračnog uzdržavanja, ne postoje nikakvi takvi zahtjevi, a par nije ni potpisao nikakav predbračni ugovor, što znači da bi imovinu trebali dijeliti po pola. Prema posljednjim izvješćima, Ben je "težak" 105 milijuna dolara, a Jennifer 60.  Iako se Bena često naziva "zločestim dečkom", čini se kako neće biti takav kada je u pitanju razvod, a to je možda i najmanje što može učiniti, ako je Jennifer doista bila tako divna supruga i njegova spasiteljica, kako često ističe.