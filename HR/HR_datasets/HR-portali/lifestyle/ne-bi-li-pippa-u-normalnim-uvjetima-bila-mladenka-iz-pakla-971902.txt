Foto: REX, Getty  NIJE li Pippa na kraju samo ljubomorna sestra?  Prošlog vikenda održano je vjenčanje Pippe Middleton, mlađe sestre vojvotkinje Kate i njezinog 8 godina starijeg zaručnika, multimilijunaša Jamesa Matthewsa.    Iako se dugo mislilo kako je Pippa planirala upecati milijunaša, prava priča glasi ovako: James je bio taj koji se navodno čak 10 godina upucavao njoj. Kako je svojedobno prenosio Daily Mail, za Jamesa je to bila ljubav na prvi pogled te je imao dovoljno strpljenja da pričeka Pippu da odraste te se zaljubi u njega.    Par je jednom i prekinuo, a Pippa se našla u zagrljaju drugog muškarca, no na kraju se ipak predomislila te vratila Jamesu, a ljubav su okrunili brakom prošle subote.  No i prije nego se vjenčanje održalo, Pippa je punila novinske stupce svojim razmaženim ponašanjem, a sve je počelo kada se saznalo za pravilo koje je prvotno postavila svojim gostima. "No ring, no bring" pravilo je koje podrazumijeva da pozvani gosti ne mogu povesti svoje partnere na vjenčanje ako nisu zaručeni ili oženjeni.    Tako je brineta htjela na "lijep" način zabraniti dolazak na vjenčanje komadima, kao što su glumica Meghan Markle i manekenka Vogue Williams, koja je još tada bila djevojka brata njezinog zaručnika, no na kraju se on na vjenčanju pojavio s drugom, jednako atraktivnom pratnjom, o kojoj Pippa očito nije vodila računa.    Meghan Markle djevojka je princa Harryja, a gdje god se pojavi izaziva itekakvu pažnju, pa je na kraju glumica došla samo na vjenčanje, ali ne i na obred, jer bi to bilo prvo službeno pojavljivanje para u javnosti, što sigurno ne bi prošlo neopaženo. Princ je tako po svoju curu morao osobno doći i voziti nakon obreda te ju doslovno "ušuljati" među goste, kako ne bi privlačila previše pažnje.    Naime, Pippa je Harryju dala pozivnicu samo za jednu osobu, kako bi izbjegli zajedničko pojavljivanje para na vjenčanju koje je pratio gotovo cijeli svijet.  Pippa se navodno bojala da će je zasjeniti i starija sestra Kate, koja je tom prilikom zasjala u kompletiću boje breskve, Alexandera McQueena, no ipak su na kraju svi pričali samo o njezinoj raskošnoj vjenčanici. Ipak, činilo se kako Pippi itekako odgovara medijska pažnja koju je dobila nakon kraljevskog vjenčanja svoje sestre, gdje je, kako neki smatraju, zasjenila i nju samu, u uskoj, bijeloj haljinici koja je isticala njezinu isklesanu liniju.   Ne smijemo zaboraviti ni na opasnu dijetu mladenke mjesec dana prije vjenčanja. Radi se o takozvanom Sirtfood režimu prehrane koji je prema riječima stručnjaka "ekstremno ograničavajuć" te može dovesti do ozbiljnih zdravstvenih problema.   Ime dijete dolazi od preporučenih namirnica za vrijeme njenog trajanja, a to su one bogate sirtuinima, odnosno proteinima koji štite stanice tijela od odumiranja i upala. Drugim riječima, ova dijeta dopušta dvadesetak namirnica, poput jagoda, kelja, oraha, kave, kakaa i crvenog vina, koje ubrzavaju metabolizam, pa samim time i potrošnju kalorija.   Na prvu ovo sve možda i ne zvuči toliko opasno, no nutricionisti se nikako ne bi složili. Naime, problem se javlja već tijekom prve faze dijete koja traje sedam dana, jer tijekom prva tri dana smijete u tijelo unijeti samo 1000 kalorija, što je puno manje od preporučenog dnevnog unosa. Tada se jede samo jednom dnevno, a ostatak dana pije se zeleni sok. Ostatak tog tjedana unos kalorija penje se na 1500, što taman graniči s minimalnim preporučenim dnevnim unosom za žene. Druga faza traje 14 dana i zove se održavanje, a tijekom tog vremena jedu se tri obroka dnevno i jedan zeleni sok. A uz Pippin sportski način života, dnevni unos kalorija trebao bi biti još i veći do onog koji se preporučuje ljudima koji se ne bave nikakvim aktivnostima, jer joj treba više energije.   Zbog svega ovoga, u medijima se počelo raspravljati o Pippi kao prilično neurotičnoj mladenki, a vama ostavljamo da sami prosudite ima li u tome istine.