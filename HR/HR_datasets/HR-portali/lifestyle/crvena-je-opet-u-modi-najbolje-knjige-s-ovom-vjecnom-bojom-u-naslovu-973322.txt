Foto: Promo  CRVENA kao krv ili koje druge nijanse, manje je važno – znamo što se uvijek nosi.  Kada pogledamo modu kroz stoljeća, jedno postaje sigurno – crvena je boja koja pristaje i bogatima i siromašnima, a omiljena je od pamtivijeka. Osim crne i bijele (ovo zapravo nisu boje, ali nemojte nas odmah napasti, i mi ih volimo!), crvena je jedna od temeljnih boja u odijevanju i šminkanju – i na bojnom polju ljubavi ili rata. Možete se odijevati potpuno monokromatski, no uklopite li u svoj stil neki crveni detalj, izgledat ćete savršeno. Zašto je tomu tako? Eh, sad… Razbijali su, oduvijek, time glavu mnogi krojači, dizajneri i stilisti, a pitaju se isto i dan danas. Recimo da je to boja krvi, a krv je voda života, ljubavi i strasti. Kada crtamo srce, bojimo ga u crveno. Kada smo strastveni, sramežljivi ili ljuti, pocrvenimo. Crvena je boja jakih emocija. No, za ovu će temu biti dovoljno znati da je crvena zanimljiva i autorima romana, koji je često stavljaju u naslove svojih knjiga, te dizajnerima naslovnica koje krase police svakog knjigoljupca. Pogledajte neke od najcrvenijih naslova koje možete pronaći u domaćim knjižarama. 1. Maestra – Lisa Hilton Lisa Hilton je naša miljenica i to nismo skrivali. Ako već niste, pročitajte našu recenziju, a nakon toga i intervju s ovom intrigantnom autoricom. Budimo iskreni: autorica je u protagonistici romana, Judith Rasleigh, stvorila slatkog modernog monstruma u ženskom tijelu. Kada bismo pričali o eksplozijama, ova knjiga bila bi ona nuklearna. Često ste se zamišljali u ulozi (anti)junaka, koji uzima stvari u svoje ruke i kroji život prema vlastitim mjerama? Upoznajte Judith. Nema toga što ona neće učiniti kako bi došla do cilja. Kada vam netko priča o feminizmu i pravima žena, vi njemu pričajte o Maestri. Poremećeno i profinjeno. Snažno i beskompromisno. I ludo, ludo zabavno. Drugi dio trilogije izlazi najesen i zove se „Domina“. Ne znamo je li se samo veselimo ili nas je ujedno i pomalo strah. Odlučili smo se – jako se veselimo.  2. Dodir grimiza – Sylvia Day Druga kraljica erotskih romana (prva je, bez sumnje, EL James), napisala je i trilogiju koja je prepuna nadnaravnih bića i događaja. Sylvia Day je majstorica erotske tenzije, a vampiri, anđeli i vukodlaci, u ovom romanu joj pružaju manevarski prostor za dodatnu dozu strasti. Zgodni vampiri koji zavode pogledom? Ima. Strastvene ljubavne veze? Ima. Moći koje nadilaze ono što mogu i umiju obični smrtnici? Ima. Zbrojimo li navedeno, dobit ćemo priču idealnu za ljubitelje fantastike, ali i za one koji vole vruće priče natopljene uzavrelom i slatkom (slanom?) krvlju. Ovo je prvi dio duologije koja se nastavlja u romanu „Vrele noći“. Noći ionako postaju vrele, samo se prepustite i uživajte.  3. Djevojčica u crvenom kaputu – Kate Hamer Jedan od boljih psiholoških krimića u posljednje vrijeme, a i naslovnica je spektakularna. Podsjeća li vas na Crvenkapicu? Ovaj roman u nekom smislu to i jest, osim što je veliki zločesti vuk poremećeni otmičar. Dramatična obiteljska priča o odvajanju majke i kćeri, ovaj roman će svakako u vama izazvati snažne osjećaje. Majka koja izbezumljeno traga za svojim djetetom te priča o nemoći i zbunjenosti ispričana iz dječje perspektive. Ovo je tiha, kriminalistička bomba koja izaziva jezu (i bijes?) na gotovo svakoj stranici, od početka do kraja. Kao što naslućujemo iz prezimena autorice (hammer = čekić), ova knjiga udara maljem po emocijama.  4. Predaj se ljubavi – J.C. Reed  Prvi dio fenomenalne erotske trilogije. Susret s njim bio je poput munje. Opasan. Bilo ga je bolje ne dirati. Bilo je bolje što prije ga zaboraviti. Ali munja uvijek udara dvaput… Brooke Stewart, agentica za prodaju nekretnina, nije cura od ozbiljnih veza. Kad je pošalju na službeni put kako bi dogovorila prodaju jednog imanja, otkrije da je njezin novi šef nitko drugi nego tip kojeg je nedavno nakon vruće noći ostavila nagog u krevetu. Seksi, opasno zgodan i bahat, Jett Mayfield privlači nevolje i žene poput gromobrana. Ali one večeri kad upozna Brooke, dobit će više no što je očekivao. Zelenooki milijunaš i zavodnik nije navikao prihvaćati ne kao odgovor i nema namjeru to činiti ni u budućnosti.  5. Crvena kao krv – Salla Simukka Kako smo naveli u predgovoru, crvena je boja koja nadilazi vrijeme. A što je više izvan vremena od bajki? Prvi dio trilogije „Snjeguljica“ moderna je bajka smještena u središte ledene arktičke zime. Sedamnaestogodišnja Lumikki Andersson pronalazi hrpu novaca umrljanih grimiznom bojom. Tisuće eura ostavljenih da se suše – prekrivene nečijom krvlju.Lumikki živi sama, ne odlazi na tulume i ne prati tračeve u školi, uvjerena da je ostavila prošlost iza sebe. Ali pronalazak krvavog novca mijenja sve i Lumikki biva uvučena u vrtlog opasnih događaja. Kad posumnja na korumpirane policajce i brutalnog predvodnika narkomanskog podzemlja, zatekne se u smrtnoj opasnosti, a noćne more postaju mračnije. Koliko ovo zvuči kao bajka, nismo sigurni, ali ovu trilogiju apsolutno preporučujemo.