U redu, strpljivo, stajao je Ante, kninski četverogodišnjak. Čekao je člansku iskaznicu dok je majka sređivala papire. Upravo se taj mališan učlanjivao u prvu hrvatsku posudionicu igračaka, a onda se bacio u dječji raj. Među dvije tisuće igračaka, birao je tri koje će posuditi. Sljedećih mjesec dana, igrat će se s njima, zatim ih vratiti u kninsku Ulicu kralja Tvrtka, pa uzeti opet tri... Kao knjige u knjižnici. Izišao je s plišanim medvjedićima. Ima li zakasnine? – Ma kakvi! Nema ni članarine, već svatko donese staru igračku da ostane drugima. Pa tako u krug – govori Inga Kukolj (42) ponosno ističući da je posudionica igračaka prva takva u zemlji. Imali su posudionicu igračaka i prije Zagreba, a tek kasnije otvorena je u metropoli, jedna u Veloj Luci, otvara se ovih dana i u Sesvetskom Kraljevcu... Od Barbike do bagera – Bila bi to turistička atrakcija i u mjestima na obali. Veselilo bi to djecu. No, polako, bit će – dodaje. Oko nas stotine plišanih igračaka, lutaka, Barbika, autića, traktora, bagera... Za svaku dušu ponešto, a članovi su mlađi i od godinu dana. – Član Bepo navršio je prvih godinu dana, a Andrija je još mlađi od njega, mislimo da je 12 dana razlike – kaže Marija Ujaković (33). Marija ima lakirane nokte na prstima, svaki u drugoj boji, ne bi li se uklopila u to dječje šarenilo. – Je l’ ima kakvih igračaka i za nas starije? – pita u šali fotoreporter Duško, a cure odgovaraju: – Dečki, možete popravljati igračke. Evo, imamo tkalački stan, možete raditi torbice od starih plastičnih vrećica. Prvi smo grad u Hrvatskoj koji u centru ima spremnik za odvajanje plastičnih vrećica i dječjih igračaka. Koliko vrećica treba za torbicu? – Stotinu vrećica – jedna torbica. Preskačemo, ovaj put, tkanje torbica, i odlazimo na rijeku Krku. – Upadajte! – zove Srečko Kmetič i spušta most drvene splavi “Kralj Tomislav” te pali motore. U tisućljetnoj povijesti Knina, tek sad je grad dobio prvog kapetana! Srečka. – Evo, i dozvola je tu, u džepu – pokazuje Kmetič. Dio grada iz kojeg isplovljavamo, Marunuša, zove se Ljubavni kuk. Mjesto je ljubavi. Na osami, uz rijeku...Zanimljiva je priča prvog kapetana. – Prošao sam cijeli svijet, živio u Grčkoj, Nizozemskoj, Njemačkoj, Kanadi, Americi... I onda, jednog dana, a živio sam u New Yorku, gdje sam radio kod slavnog filantropa, financijera Jamesa Watsona, koji je dobio Nobelovu nagradu za otkrivanje DNK, odlučio – “Srečko, dosta je, ideš kući. U svoj Knin.” Ušao sam u četvrto desetljeće života, više od 20 godina bio sam vani i bilo je vrijeme da se vratim. Nisam više klinac... Uostalom, kamionom sam po Sjevernoj Americi napravio milijun kilometara... Bilo je dosta. Umjesto upravljača, sad čvrsto drži kormilo i nastavlja: – Kad već plovimo, najdraži mi je pothvat iz 1984. godine, kada smo kao mladi, u kajacima i gumenjacima, Krkom od Knina plovili do Šibenika i uplovili ravno u luku... Šibenčani su bili u čudu, nitko to prije nije napravio, Krka je teška za plovljenje. Putovali smo, a ima oko 72 kilometra, gotovo dva tjedna. Tako da ovim vodama plovim oduvijek – priča prvi kninski kapetan riječne plovidbe. A čamci u Kninu mogu se nabrojiti na prste. – Jedan ima Dado, pa Ćenti, treći Radić, te moja Ekološka udruga Krka koja ih ima sedam. Pazi, samo četvorica nas imamo čamce! A Knin je, a to nije razvikano, grad na sedam rijeka. Sedam! Krka je najveća, naša žila kucavica. Zatim rijeka Krčić, koja je jedinstvena jer vodopadom završava u samom izvoru Krke, a nisam čuo da to ima igdje drugdje na planetu. Ostale su Kosovčica, Orašnica, Butižnica, Radljevac i Marčkinovac, koji zovemo kninska Čikola – govori kapetan. A kupanje u Krki? – Kupanje?! – čudi se Srečko pa dodaje: – Stavi ruku u rijeku. Rijeka je mrzla, možda ima 10 Celzijevih stupnjeva. – Kad je vani 40 stupnjeva, temperatura Krke ne prelazi 12 stupnjeva. Nema tu kupanja... Naš je grad, osim slavne tvrđave koja je među najvećima u Europi, idealan za početak uspona na najviši vrh Hrvatske Dinaru. Do planinarskog doma Brezovca je 25 kilometara hoda, a onda još barem tri sata do vrha. A kad si gore, na 1831 metar, e to je doživljaj. Gledaš Kornate, s druge strane Velebit i Liku, pogled puca na Peruču, Bosnu, ma fantastičan je! Naš je grad na idealnoj poziciji, blizu su tri velika dalmatinska grada, Zadar, Šibenik i Split, u okolici su četiri nacionalna parka, Krka, Plitvička jezera, Paklenica i Kornati, Park prirode Velebit... Štuke pojele pačiće A ribiči na rijeci? Što se hvata? – Štuka, pastrva... Ali, problem su štuke. Nikad ih nije bilo, ali su se proširile, bile su velike poplave, pa iz rijeke u rijeku... Jedu same sebe, vlastitu mlađ, kanibali su! Bila je ovdje patka s 12 pačića, danas ih ima samo pet-šest, štuke pojedu i pačiće. Kapetan Srečko priča i o svojoj ljubavi – bubnjevima. – Tako sam i otišao u svijet. Zbog sviranja. U New Yorku sam izlazio u kultni klub CBGB na Manhattanu, u kojem su svirali Ramones, Talking Heads, Bob Dylan, zalazio je ondje i Andy Warhol... A našem kninskom bendu Machine Gun pjesme su bile na kompilaciji s pjesmama Majki, Satana Panonskog, Spoonsa... Znaš, bubnjeve je najteže svirati. Svi pjevaju i sviraju gitare, a ti krampaš, ruke i noge rade ti kao da si u polju... Lakše je ploviti rijekom? – Ma nema ljepšeg. 1. VARAŽDIN 88 2. OSIJEK 87 3. SAMOBOR 87 4. VUKOVAR 86 5. NAŠICE 85 6. ĐAKOVO 84 7. KARLOVAC 83 8. KOPRIVNICA 83 9. SL. BROD 83 10. KNIN 81 11. SISAK 81 12. PLITV. JEZERA 80 13. POŽEGA 80 14. KRAPINA 79 15. OGULIN 79 16. SLUNJ 79 17. V. GORICA 79 18. ILOK 78 19. ZABOK 78 20. BJELOVAR 77 21. FUŽINE 76 22. OZALJ 76 23. GOSPIĆ 75 24. BUJE 74 25. ČAKOVEC 73 26. RAVNA GORA 73 27. LUDBREG 72 28. OTOČAC 72 29. IMOTSKI 30. SINJ Gastronomija Knin je poseban, pazite sad, po kapulici iz Golubića, pomidorima iz Raškovića, siru iz mješine te janjetini iz Polače i Biskupije. I ribiči će ovdje uživati, šarani, pastrve i štuke plivaju Šarenim i Burumskim jezerom, a kraj je poznat i po divljači. Posudionica igračaka Sjajna ideja, klinci su oduševljeni. Radi na principu knjižnice, posude se tri igračke, pa ih nakon mjesec dana djeca zamijene za nove tri. Festival ruralne kulture – FRK Mnogi žele urbane festivale, pa su se ovdje dosjetili zašto ne bi njegovali ono ruralno. Cilj festivala, koji se održava potkraj kolovoza, promocija je života bez stresa, što je danas nasušno potrebno. Ovdje se može jahati magarca, kovati novac, gledati kako se rade lonci, slušati koncerte, ali i odmarati se pod starim hrastom uz Krku. I Rade Šerbedžija najavio je dolazak. Dinara najviši vrh Hrvatske Renesansni pisac Petar Zoranić u prvom je hrvatskom romanu “Planine” pisao, među ostalim, i o Dinari, prije nešto manje od 500 godina. Na 1831 metar vide se Kornati, s druge strane Velebit i Lika, pogled puca na Peruču, Bosnu... Ma pogled je fantastičan, kažu domaći.      PLUS ORIGINALNOST – Grad na sedam rijeka, u blizini su četiri nacionalna parka, tri najveća dalmatinska grada, poznat je po siru iz mješine, pastrvama iz Krke, po dinarskom pršutu, šparogama, gljivama, divljači... U blizini je i najviši vrh Hrvatske, Dinara (1831 m) MINUS SMJEŠTAJ – U gradu, zasad, nedostaje adekvatnog smještaja. Postoji, ali bilo bi dobro da postelja ima još. U Kninu su dva hotela, ali su izvan centra. A hotel “Dinara”, nekad “Grand”, u doba Drugog svjetskog rata imao je čak i jazz bar! Čeka obnovu. 