Listić za Eurojackpot stoji prazan na stolu u kafiću “Roko” na tržnici u Velikoj Gorici. Dobitak, ravno – 677.000.000 kuna. Nula ima toliko da ih je teško izbrojiti, a kad čovjek i uspije, pohvata te nule, shvati – označavaju milijune. Dakle, trenutak je važan. Tu se ne smije promašiti. Ni broj! – Samo hrabro. Kod mene su već izvučeni milijunski jackpotovi – kaže Robert Baković (40), čovjek kojeg cijela Gorica zna kao – Roka. Zato sam tu. Zbog Roka. U njegovu kiosku na tržnici, desetak metara od kafića, mnogi su okusili slast, uplatili listić i pogodili jackpot. Glavni zgoditak. Postali milijunaši. Dolaze iz cijele Hrvatske, neki čak neće uplatiti listić u svom gradu, recimo u Dubrovniku, nego šalju brojeve i poznanike pa oni dolaze u Veliku Goricu ne bi li to učinili na “najsretnijem kiosku u Hrvata”. Kupio bih cijeli otok! – Dosad je uplaćeno šest jackpotova. Najveći je bio 12,5 milijuna, pa tri tjedna kasnije 3,5 milijuna kuna. Uletio je i jedan od 2,5 milijuna, pa 1,6, pa 1,1, zatim 700.000 – nabraja ponosno Baković. A vi? – Najviše što sam dobio bilo je 500 kuna. Ali, ne odustajem. Imam brojeve koje igram već godinama, svaki tjedan, i čekam da vidim hoće li meni donijeti sreću ovaj kiosk koji je moj... Listić je i dalje prazan, nema još nijedan zaokružen broj, a društvo za šankom već počinje maštati. – Da osvojim 677 milijuna kuna, platila bih si vjenčanje – kaže konobarica Jelena pa dodaje: – I kuću tu u Turopolju! Na probleme su zaboravili svi, vesele im misli prolaze kroz glavu. Što bi sve mogli kupiti... – Ja bih kupio otok! – dobacuje drugi. – A ja neboder! – kaže treći. Uzimamo mobitele u ruke, kalkuliramo. Bi li bilo dosta za neboder? Previše je to novca da bi čovjek, barem mi koji baratamo dvoznamenkastim iznosima, od kune do sto, napamet računao. Izgubiš se. A novca za toliko nebodera da ih čovjek može brojiti na prste ruke...   – Pa tim bi novcem mogli kupiti otprilike 800 stanova! One nebodere u Sigetu – zaključujemo. – Da, ali tko bi po cijele dane hodao gore-dolje, naplaćivao stanarinu, uzimao rentu... Pa mjesec dana bilo bi premalo. Bio bih pod stresom! Stalno u žurbi. Bio bi – neispavan milijunaš. Što ako bi još i zaglavio u dizalu? Ili stanara nema doma pa se moraš vraćati – nalazimo negativne strane, probleme milijunaša. Ali, bez obzira na to, idem iskušati sreću. S Rokom odlazim do kioska, uplaćujem brojeve koje sam na brzinu zaokružio. Nisam komplicirao. Odlučio sam se za brojeve 1, 2, 3, 4, 5 te 6 i 7. Jednostavno. Pa što bude... – I što kad dobijem? – Oni koji dobiju milijune, ti se više ne javljaju. Ali, ovi s manjim zgodicima se jave. Bila je susjeda koja je osvojila 200 tisuća kuna pa donijela 200 kuna da bi počastila društvo. Jedan je čovjek ovdje iz Turopolja osvojio 50 tisuća kuna pa okrenuo rundu u kafiću. No, za dobitnike ovih vrtoglavih iznosa ne znamo. Milijunaši šute – dodaje. Analizirali su i numerolozi ime “Roko” te zaključili kako je, s obzirom na adresu, kućni broj, ime vlasnika i ime kioska, to zaista mjesto sreće. – Kad sam bio klinac i gledao sve te iznose, maštao sam o dobitku. Danas mi je obitelj najveća sreća. Supruga Ana, djeca Petar, Lucija, Iva. To je moj jackpot – dodaje Roko. Dolazak tramvaja – bingo Šećem se Goricom, a na Trgu dr. Franje Tuđmana, pokraj spomenika prvom predsjedniku, domaći govore. – Vidi, netko je ukrao naočale s biste... I zaista, stakala naočala na spomeniku nema. Ali, u Gorici ima – klinaca. – Tu je baby boom! Ima mnogo mladih parova koji imaju po troje. Neki i četvero-petero djece. Tajna je u tome što u Gorici ima vrlo malo nezaposlenih, mi smo velika spavaonica, mnogi rade u Zagrebu, a ostali pronađu posao tu u gradu. Kako imaju plaće, a život je ovdje miran i tih, sve je puno zelenila, mnogi se odlučuju širiti obitelji – kažu domaći te poentiraju: – Nema ljepšeg nego živjeti u Gorici! Blizu smo metropole, problem s prometom je riješen, sada će se iz tri smjera moći do nas, a ne samo preko Buzina. Može se i preko Domovinskog mosta, a ide i autocesta prema Sisku. Puno je zelenila, proglašavani smo jednim od najzelenijih gradova. Sve je puno cvijeća. Jedino, veselimo se tramvaju ako se ostvari. Šuška se da bi mogao za dvije godine. E, to bi bio bingo... >>Sisak je jazz-meka u kojoj sviraju članovi Stonesa, a fotka se aparatom starim 100 godina >>Korzo je bio mjesto za ženidbu-udaju, mnogi su ovdje tražili srodnu dušu BLIZINA I ZELENILO – Od Velike Gorice od metropole manje je od 20 minuta vožnje automobilom, povezana je ZET-ovim autobusnim linijama, a od Zagreba se može doći i novom biciklističkom stazom. Plus je i zelenilo, uređeni su parkovi, brinu se o cvijeću i izgledu grada. Uskoro će u Gorici dobiti i novi bazen.   SMJEŠTAJ – Iako smještaja u Velikoj Gorici ima, pogotovo oko zračne luke na Plesu, mnogi turisti traže ih po imenima, a domaći se rijetko nađu u čudu kada ih upitaju za lokacije koje su uplatili preko agencija. Nekadašnji hotel Bijela ruža u centru ne može više imati taj status jer ima tek sobe. Urednost, izgled mjesta, čistoća, okoliš - 9 Kvaliteta i raznolikost smještaja - 7 Kvaliteta ugostiteljske ponude -8 Gostoljubivost i susretljivost domaćina - 9 Večernja zabava i provod - 7 Kulturni i rekreativni sadržaji - 8 Opskrbljenost šoping- ponuda - 10 Turistička ponuda tijekom cijele godine - 7 Inovativnost, originalnost i autohtonost - 6 Opći dojam - 8 Ukupna ocjena 79 Muzej Turopolja Muzej je smješten u nekadašnjoj zgradi Turopoljske vijećnice u središtu grada, a ima i arheološku zbirku pleistocenske faune te kljove i zube vunastog mamuta stare 30 tisuća godina. Zanimljive su i grbovnice turopoljskih plemenitaša. Prošetati se gradom Gorica ima nekoliko mjesta koja su – središta okupljanja. U blizini tržnice su općina, banke, autobusni kolodvor, restorani... Na Trgu Stjepana Radića su kafići, restorani, mirno je mjesto gdje uz fontanu i klizalište vrijeme provode majke s malom djecom, jer prometa nema. Oko Sveučilišta niču novi kafići, a na Trgu dr. Franje Tuđmana uređen je park, u blizini je i kultni Klub 100. Pizzeria Gavran Jedna je od najstarijih pizzerija u državi, a zanimljivo je da – nema dostavu. “Nazovemo pa dođemo sami po pizzu, a zaista je sjajna”, tvrde u Gorici. Vukomeričke gorice U bukovim i brezovim vinogradima odlično uspijevaju – vrganji. 