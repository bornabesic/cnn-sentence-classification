Umjereno konzumiranje čokolade za petinu smanjuje rizik od nepravilnog rada srca, objavili su američki znanstvenici.  Analizirajući podatke o 55 tisuća odraslih Danaca, znanstvenici su ustanovili da konzumiranje od 50 do 170 grama čokolade tjedno za 20 posto smanjuje rizik od fibrilacije atrija.  Vodeća autorica studije Elizabeth Mostofsky, voditeljica odjela za epidemiologiju Škole javnog zdravlja u Bostonu, i njezine kolege o svojem su otkriću izvijestile u časopisu Heart.  Fibrilaciju atrija krakteriziraju izrazito brzi i nepravilni električni impulsi u srčanim pretklijetkama što rezultira smanjenim dotokom krvi u klijetke.  Pacijenti s fibrilacijom atrija imaju pet puta veći rizik za moždani i dvaput veći rizik za srčani udar.  Zdrava prehrana jedan je od ključnih čimbenika prevencije te bolesti. U to, po američkim znanstvenicima, pripada i čokolada.  Oni su analizirajući prehrambene navike 55 tisuća Danaca iz studije provedene od 1993. do 1997. godine, zaključili da umjerena konzumacija čokolade, od 50 do 170 grama tjedno, za 20 posto smanjuje rizik pojave fibrilacije atrija.  Povećavanjem unosa čokolade korist se smanjila, pa su tako oni koji su jeli 25 grama čokolade dnevno imali 16 posto manji rizik.  Po doktorici Mostofsky, rezultati sugeriraju da konzumacija malih količina čokolade, posebno crne, koja je bogatija antioksidansima, može biti dobra za srce.  "Pretjerivanje s čokoladom, međutim, nije preporučljivo jer su mnogi čokoladni proizvodi bogati kalorijama, šećerom i mastima što može dovesti do povećanja tjelesne težine i ostalih metaboličkih problema", rekla je.