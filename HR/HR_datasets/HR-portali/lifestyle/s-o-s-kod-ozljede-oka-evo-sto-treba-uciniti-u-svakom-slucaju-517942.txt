Crvenilo ili bol u oku mogu biti posljedica udarca, upada stranog tijela u oko, ogrebotine, ali i bakterijske ili virusne upale. Zato je važno voditi računa o tome što pacijent kaže kako je došlo do problema, o čemu ovisi i to kako ozljedu možemo zbrinuti, ističe doc. dr. sc. Igor Petriček, specijalist oftalmolog, pročelnik poliklinike Klinike za očne bolesti KBC-a Zagreb. Ako čovjek cijepa ili pili drva i osjeti da mu je sitni trun upao u oko, tad znamo da to može biti uzrok bola i crvenila. No važno je i kako je čestica upala u oko, pri čemu neke možemo pokušati izvaditi sami, a neke ne. - Ako je to bilo, na primjer, prilikom rada u prašini (građevinarstvo), strano tijelo je najčešće trun koji se zaglavi pod gornjom vjeđom te ne može izaći iz oka. U tom slučaju potrebno je izvrnuti vjeđu čistim prstima te pogledati vidi li se strano tijelo, koje se potom može ukloniti vaticom. Uz malo spretnosti to može učiniti i svaka nemedicinski obrazovana osoba - ističe dr. Petriček. No ako je čovjek vario ili brusio, tad je vrlo vjerojatno u oko upala iskra, što je zapravo komadić rastaljenog metala koji se zatali u rožnicu. Golim okom vidljiva je tamna točkica na površini oka koja se ne pomiče. - Takvo strano tijelo (tzv. ‘špena’) uklanja se oštrom iglom uz lokalnu anesteziju te je najbolje da to učini oftalmolog - upozorava Petriček. Dodaje da je svaku ozljedu oka nekom vrstom stranog tijela poželjno preventivno tretirati nekoliko dana antibiotskim kapima i mašću kako se oštećenje površine oka ne bi inficiralo. Ukratko, nakon što ste sami obavili “intervenciju” na oku, dobro se javiti liječniku opće prakse da pogleda oko i prepiše mast. No ako osoba navodi da je udarala čekićem i da ju je pritom “nešto udarilo po oku”, oprez – postoji mogućnost da je oko probijeno te da se u njemu nalazi strano tijelo, što može biti potencijalno katastrofalno. Ako je prisutna sukrvica te je šarenica nepravilnog oblika, vjerojatnost da je oko probijeno je vrlo velika. U tom slučaju najvažnije je minimalno dirati oko da ne bi došlo do još većeg oštećenja, nježno ga zatvoriti povojem te osobu hitno poslati oftalmologu, najbolje u neku bolničku ustanovu, upozorava dr. Petriček. - Kemijska ozljeda oka zahtijeva hitnu i neodložnu prvu pomoć na mjestu događaja. Takve ozljede najčešće su u građevinarstvu (vapno), ali i u domaćinstvu (sredstva za čišćenje ili odčepljivanje odvoda). U slučaju da takva kemikalija upadne u oko, potrebno je odmah početi ispirati oko velikom količinom vode, više litara, minimalno 5-10 minuta. Poželjno je da voda bude što čišća, ali je svejedno je li hladna ili vruća - kaže naš sugovornik i nastavlja: - Oko moramo jako otvoriti bez obzira na to koliko to pacijentu smetalo te mlaz vode mora biti usmjeren na sredinu oka. Po ispiranju oka pacijenta hitno treba uputiti najbližem oftalmologu, no bez zatvaranja oka, tako da suze još mogu dodatno ispirati kemikaliju. Kad je riječ o upalama, najčešća je virusna upala spojnice i/ili rožnice, tzv. virusni konjunktivitis. Za nju je tipično da počne spontano, upalom jednog oka koja se onda prenese i na drugo. Ako netko u neposrednoj okolini pacijenta već ima takvu upalu, jasno je da se radi o infekciji. Prisutni su krmelji, suzenje, no vid uglavnom nije oslabljen. Često je prisutan i osjećaj stranog tijela u oku, iako njega u oku zapravo nema, pojašnjava dr. Petriček. - Ako je vid slabiji, tad se vjerojatno radi o dubljoj upali koja zahtijeva hitan oftalmološki pregled - dodaje. Nešto je rjeđa, ali potencijalno opasnija bakterijska upala oka, upozorava. - Ako se na površini rožnice oka (ispred šarenice) vidi bijela točkica, to može biti dublja bakterijska upala koja, ako se ne liječi, može probiti rožnicu i izazvati gubitak oka - upozorava. I dok virusnu upalu oka može liječiti liječnik obiteljske medicine, ako on postavi sumnju na bakterijsku upalu, svakako je nužan što hitniji pregled oftalmologa te započinjanje s antibiotskom terapijom. Bakterijske upale rožnice često se liječe i bolnički. - U svakom slučaju preporučujemo da upalu oka koja traje dulje od tri dana pregleda liječnik, bilo obiteljske medicine ili oftalmolog - kaže doc. dr. sc. Igor Petriček. Duboka ogrebotina površine oka može rezultirati ožiljkom koji zamućuje rožnicu te je zbog njega vid oslabljen. Tako nastao ožiljak ne može se više liječiti te se vid može popraviti jedino presađivanjem rožnice. Nadalje, ozljeda koja ima za posljedicu probojnu ranu može biti uzrokom nastanka tzv. traumatske katarakte. Tako nastala mrena može se ukloniti, ako pritom nije nastalo oštećenje nekog drugog dijela oka. Ako je nastupilo još dublje oštećenje oka, moguće je krvarenje u stražnji dio oka i oštećenje mrežnice. To su potencijalno najteže očne ozljede koje se vrlo teško ili nikako ne mogu liječiti te mogu završiti sljepilom. Pacijenti iritaciju oka često povezuju s alergijom, kaže dr. Petriček. No očna alergija tipično ne izaziva crvenilo, počinje na oba oka istodobno, traje najčešće u sezoni alergija, a glavni je simptom jaki svrbež bez krmelja. Kod starijih ljudi i žena je suho oko najčešći uzrok dugotrajnih iritacija očiju, posebno zimi. Pritom oko gotovo nikad nije crveno, nema krmelja, a pomoć su umjetne suze. Pri liječenju upala oka najčešće se koriste antibiotske kapi i masti jer one, osim antibiotskog učinka, isto tako i ispiru krmelje te uzročnike upale. Nisu preporučljive kapi i masti koje sadrže kortikosteroide jer usporavaju cijeljenje upalnih promjena na površini oka te maskiraju infekciju, ističe oftalmolog. Dok se igraju, djeca mašu prstima ili nekim predmetom uslijed čega može doći do plitke porezotine površine rožnice. - Ovisno o veličini oguljene površine, takva erozija može biti više ili manje bolna, no uglavnom spontano zaraštava za 2-3 dana bez posljedica - kaže dr. Petriček. No ako je ogrebotina oka prouzročena tvrđim i oštrijim predmetom (staklo, čavao i sl.), moguće je i da je oko probijeno. - Važno je minimalno dirati oko da ne bismo ozljedu pogoršali, nježno staviti povoj i pacijenta hitno uputiti oftalmologu - ističe sugovornik. 