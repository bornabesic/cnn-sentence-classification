Carolyn Hartz, vjerovali ili ne, ima 70 godina i tijelo na kojem bi joj pozavidjele duplo mlađe žene, piše Daily Mail. Ova Australka, majka troje djece odrekla se šećera prije 28 godina nakon što je postala prava ovisnica o slatkom, i ostala je ustrajna u svom naumu da živi zdrav život baziran na prehrani bez šećera.  - Ja sam se prije 28 godina odrekla šećera i bilo je vrlo teško jer sam bila ovisna o njemu. Sada vidim da je to bio jedan od glavnih razloga zbog kojih sam uspjela održati ovakav izgled i ostati zdrava - kaže Carolyn koja tvrdi i da je pozitivno razmišljanje bitan faktor u svemu. Od svog stila života uspjela je napraviti uspješan biznis, ali i postati inspiracija mnogima. Osnovala je tvrtku "SweetLife" koja se bavi proizvodnjom "sugar free" hrane i dodataka prehrani, a piše i knjige te savjete o prehrani. - Mnoge žene starije od 50 godina misle da je nemoguće održati određenu kilažu i oblik tijela nakon 50. godine života. Istina je da se metabolizam usporava što ste stariji, no to samo znači da morate preuzeti kontrolu, truditi se malo više i raditi zdrave izbore - kaže. - Vjerujem da je iznimno važno biti svjestan koju vrstu i koju količinu hrane jedete. Promišljanje o namirnicama koje konzumirate bitan je faktor, stoga osjetite svaki zalogaj i uživajte u njemu. To će vam pomoći da sporije jedete i manje se prejedate. Kada jedete bez promišljanja, to rezultira nepotrebnim debljanjem - objašnjava Hartz. Osim uravnotežene prehrane, Hartz tvrdi da je jako bitno spavati barem osam sati dnevno, jer se za vrijeme sna naše tijelo oporavlja od stresa, a meditacija i tjelovježba također doprinose njezinom zdravlju i  izgledu. - Osjećam se najbolje kad sam vani u prirodi. Svaki dan provedem barem 30 minuta u šetnji sa svojim psom. Osim toga barem tri puta na tjedan prakticiram jogu, a nedavno sam opet počela trenirati tenis - dodaje Hartz. Mladolik izgled osim zdrave prehrane može zahvaliti i svakodnevnoj brizi o svojoj koži. Nikad ne ide na spavanje, a da temeljito ne očisti lice.  - Svaki dan nosim kremu za sunčanje i pazim da nahranim kožu, pogotovo oko očiju - kaže. Ističe da je najvažnije da se žene nikad međusobno ne uspoređuju. - Budite svjesni toga što vam se sviđa kod neke žene i neka vas to inspirira, ali isto tako imajte na umu da smo svi različiti i osobe smo za sebe - kaže. Dodaje: Budite sretni zbog uspjeha svojih prijatelja, uživajte skupa s njima. Ne budite ljubomorni ili nemojte im zamjeriti, riječ je o uludo utrošenim emocijama koje jedino štete vama. Ženama u dvadesetima i tridesetima poručuje: "Budite sretne i nemojte se brinuti oko svoje dobi. Nemojte slušati druge, budite svoje. Stav je najvažniji, život nije savršen, ali bitno je da ga zgrabite objeručke. Ne postoji neuspjeh, shvatite to kao kamen o koji ćete se ponekad spotaknuti na putu prema uspjehu. Ja osobno nikad ne koristim riječ neuspjeh, ima negativan prizvuk. Radije koristim pojam prepreka. Najvažnije, radite na sebi kako bi uvijek vidjeli "čašu koja je na pola puna". Dan je uvijek polusunčan, a nikad poluoblačan, zaključila je.