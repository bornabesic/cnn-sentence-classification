Fanfare su odjekivale ispred crkve sv. Vlaha, miješale se s crkvenim zvonima, a turisti su sa zanimanjem žmirkali i gledali kakav se to pred njima odvija šušur. Plavokosa Amerikanka gurnula je Večernjakova reportera i pitala radoznalo: – Je li ono gradonačelnik Dubrovnika? Klimnuli smo glavom, jer na stubama, pred crkvom, ponosno je prvi čovjek Dubrovnika Andro Vlahušić primao priznanje Šampiona turizma 2016., najbolje turističke destinacije na obali. – Što se sada događa? – interesirala se gospođa fotografirajući mobitelom. Grad dobiva nagradu za najbolju turističku destinaciju u Hrvatskoj, objasnili smo joj, pa dodali: – Pogodili ste, niste mogli bolje izabrati mjesto za odmor... Ponosno se nasmiješila, pa se izgubila u gužvi, u šušuru na Stradunu. – Proglašavam Dubrovnik šampionom turizma 2016. godine! – kazao je glavni urednik Večernjeg lista Dražen Klarić, uz podršku predsjednice uprave Andreje Borošić, uručujući nagradu gradonačelniku. Ispred njih Dubrovački simfonijski orkestar... I gudači su zapljeskali gudalima po stalcima za note, a dirigent Alan Bjelinski ih je utišavao. I jedna je mladenka u vjenčanici na Stradunu (svadbe su ovdje svakim danom) gledala prema pozornici, pratila tko joj je "ukrao šou". – Patrola Večernjeg lista počela je 1975. godine, a što mislite tko je bio prvi pobjednik? Dubrovnik! Dobivao je nagrade 1984., 2003., 2004. godine te je ovo peti put. Dubrovčani, budite ponosni na svoj grad i na glas koji širite u svijetu! – hvalio je domaćine Klarić. Gradonačelnik Andro Vlahušić ponosno je kazao: – Hvala Večernjaku uime svih građana Grada na prestižnoj turističkoj nagradi! Radimo, trudimo se, pa i rezultate smo u posljednjih osam godina udvostručili! I danas, a evo kraj je rujna, naši su turistički kapaciteti popunjeni 70 posto. Cilj nam je biti cjelogodišnja destinacija, jer mi jesmo najbolji u Hrvatskoj, ali cilj nam je natjecati se s najboljim turističkim destinacijama na svijetu! – kazao je gradonačelnik Vlahušić. Navikli su u Dubrovniku na pohvale, da ih tapšu po ramenu, da im plješću. Uostalom, i da budu najbolji. No, na stranu "kulise" koje su grad svjetski proslavile, na stranu razvikani hoteli ili šminkerski restorani. U turističkom smislu, Dubrovnik je ove godine naša najjača domaća lokomotiva koja vuče naprijed. Vuče nove goste. I to sa svih strana svijeta, ali s – potpuno novim turističkim adutom. O čemu je riječ? Prošetate li Stradunom, možete u nedogled brojiti turiste u majicama s natpisima "Star Wars" ili "Games of Thrones". Oni tu nisu zbog kupanja. Ni zbog hrane. Čak ni zbog noćne zabave. To mogu dobiti i na Kubi, u bugarskoj Varni ili portugalskom Portimau. Oni su ovdje zbog – Hollywooda! Zbog najpopularnijih američkih filmova i serija koji se ovdje snimaju. U Dubrovniku su se, eto, uspeli sasvim na vrh. Turisti sad dolaze zbog – Dartha Vadera, Jona Snowa, a uskoro će ih privlačiti i Robin Hood, vrlo vjerojatno i James Bond. Pazite, 007 u Hrvatskoj! Bolje reklame od takve hollywoodske – nema. A znamo da je Hollywood tvornica novca, po tome i jest poznat. I eto, naš je ljepotan ispod Srđa postao – hollywoodska destinacija. Dogodine će grad gledati i u novom nastavku Ratova zvijezda. Pa u Robinu Hoodu te novom nastavku (pregovori su u tijeku) o agentu 007. A ti novi aduti i strane goste mogu privlačiti desetljećima. – Veselje je tim veće što je nagrada dodijeljena upravo na međunarodni dan turizma – kazao je Ratomir Ivičić, direktor glavnog ureda Hrvatske turističke zajednice. Naravno, i Večernji list krenuo je s novitetima. – Novi projekt, nakon ljetnih Turističkih patrola koje su više od četiri desetljeća prolazile Jadranom, osim u ratnim godinama, jest da od ove godine krećemo na 30 destinacija u kontinentalnoj Hrvatskoj. Želimo da naša zemlja živi turizam 365 dana godišnje te da on ostane jedna od naših najvažnijih grana – dodao je Klarić. U tom trenutku dirigent Bjelinski dao je znak Dubrovačkom simfonijskom orkestru i počelo je slavlje u Gradu, gradu-šampionu... Simbolički, svirali su baš temu iz – Jamesa Bonda. >> Kao da je ljeto: Dubrovnik je pun turista koji uživaju u sunčanju i kupanju 