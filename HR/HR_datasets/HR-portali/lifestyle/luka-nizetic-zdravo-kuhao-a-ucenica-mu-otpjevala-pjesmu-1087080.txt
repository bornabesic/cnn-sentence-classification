O važnosti posluživanja zdravih obroka svim školarcima djeca uče kroz rasprave na Spikaonicama koje organiziraju Podravka i Večernji list u sklopu projekta Zdravi odmor. Projekt je počeo prošle jeseni u suradnji s Hrvatskim debatnim društvom i pod pokroviteljstvom Ministarstva zdravlja i Ministarstva znanosti, obrazovanja i sporta, a jučer se u Kastvu, u Osnovnoj školi Milana Brozovića, održala osma po redu Spikaonica na kojoj su svoje stavove razmjenjivali afirmacijska i negacijska grupa, a u raspravi su sudjelovali i Podravkini nutricionisti te pjevač Luka Nižetić, ambasador projekta. Raste broj pretile djece Afirmacijska grupa zalagala se za zdrav obrok u školama jer škola ima dužnost učenike upoznati s pravilnim načinom prehrane, a negacijska grupa smatra da će se tako potencijalno kod učenika razviti negativan stav jer među djecom vlada određen prkos prema svemu što je nametnuto. U razgovoru s učenicima Luka Nižetić naglasio je kako je on navike zdrave prehrane usvojio još u djetinjstvu pa se i danas njegov odnos prema kulinarstvu bazira na umjerenoj i kvalitetnoj prehrani. – Nitko ne želi siliti djecu da jedu zdravo, svrha je ovog projekta edukacija, a škola je za to pravo mjesto. Riba, blitva i koraba mogu biti jako ukusne ako se pripreme pravilno – rekao je Nižetić. Nutricionistica Podravke Maja Vidaković napomenula je kako pravilna prehrana uključuje sve namirnice, a ako se stalno hranimo zdravo i kvalitetno, jedna pizza neće narušiti ravnotežu organizma. A veliki izazov modernog društva sve više postaje pretilost. U Hrvatskoj je tako broj pretile djece udeseterostručen od sedamdesetih godina. – Prema rezultatima jedne studije Hrvatskog zavoda za javno zdravstvo, oko 26 posto djece ima prekomjernu masu, odnosno 11 posto djece je pretilo, a to su alarmantni podaci – naglasila je Vidaković i dodala da bi svi trebali voditi računa o edukaciji od najranije dobi i usvajanju prehrambenih navika. Uz prehranu bitno i spavanje Zdrava prehrana ne obuhvaća samo hranu, djeca moraju imati redovitu higijenu spavanja – uvijek lijegati u isto vrijeme, piti puno tekućine te se baviti tjelovježbom. Prema preporukama sat vremena bilo kakve aktivnosti tijekom dana je dobrodošlo, radilo se o plesu ili hodanju… Osim zdravih navika, stručnjaci iz Podravke napominju kako se doručak nipošto ne treba preskakati jer on djeci daje energiju za sve važne zadatke koje će obaviti tijekom dana. U sklopu projekta Zdravi odmor škole dobivaju zdrave jelovnike za cijeli mjesec, a djeca o prehrani mogu učiti na stranici www. zdraviodmor.hr na kojoj Luka Nižetić predstavlja namirnicu mjeseca i kuha prigodan recept. Namirnica ovog mjeseca je korabica, koja je puna vitamina, minerala i vlakana, a Luka je uz pomoć nekolicine učenika pripremio tjesteninu s piletinom, korabicom i ostalim povrćem, a sve je začinila jedna učenica koja je predivnim glasom i pjesmom koju je otpjevala oduševila sve prisutne.  >> Žao mi je što i u učenju nisam bila uporna kao brat Ivica