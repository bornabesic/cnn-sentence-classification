Glavni grad Austrije Beč još je jednom prvi po kvaliteti života na tradicionalnoj listi gradova američke tvrtke Mercer, koja hrvatsku prijestolnicu Zagreb navodi kao 98. grad najugodniji za život. Na Mercerovoj listi nalazi se 231 grad. Prvo mjesto već osmu godinu uzastopce drži Beč, dok je na posljednjem mjestu ponovo Bagdad. U istraživanju se uspoređuje četrdesetak raznih čimbenika, kao što su politička stabilnost, infrastruktura, zdravstvena skrb, obrazovanje, kriminal, rekreacija, kultura, okoliš...  Beč je ponovo najbolji zbog svoje jake kulturne scene, kvalitetne zdravstvene skrbi, umjerenih cijena stanovanja i jeftinog gradskog prijevoza. Na drugom je mjestu Zürich, treći je Auckland, četvrti München, a peti Vancouver. U TOP 10 su i Düsseldorf, Frankfurt, Ženeva, Kopenhagen i Basel. Globalni centri kao što su London, Pariz, Tokio i New York nisu ni među prvih 30. Pariz je na 38. mjestu, London je 40., New York na 44. mjestu, a Tokio je 47.  Na ljestvici najboljih gradova za život našao se i Zagreb, koji drugu godinu uzastopce zauzima 98. mjesto. Od susjednih zemalja, Ljubljana se nalazi na 76. mjestu, Beograd je 138., a Sarajevo drži 159. poziciju. Od azijskih gradova najviše je rangiran Singapur na 25. mjestu, dok je od američkih gradova na najvišem mjestu San Francisco – na 29. poziciji. U Africi najugodniji grad za život je južnoafrički Durban na 87. mjestu.. Pet najgorih gradova za život su Khartoum (Sudan), Port au Prince (Haiti), Sana (Jemen), Bangui (Srednjoafrička Republika) i Bagdad (Irak) >>Sigurnost, obrazovanje, infrastruktura... Ovo je najbolji grad za život 