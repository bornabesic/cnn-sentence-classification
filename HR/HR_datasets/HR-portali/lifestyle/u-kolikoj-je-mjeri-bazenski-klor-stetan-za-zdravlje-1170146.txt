Ako ste ikada koristili javni bazen, vjerojatno ste se ponekad zapitali u kolikoj mjeri klor u bazenskoj vodi šteti vašem zdravlju, s obzirom na to da je poznato da se taj kemijski element koristi kao sredstvo za izbjeljivanje, a snažan miris klorirane vode često je odbojan.  No stručnjaci tvrde da zbog svega navedenog ne treba brinuti.  "Osoblje koje brine o javnim bazenima redovito provodi kontrolu vode kako ne bi došlo zdravstvenih problema njihovih korisnika", kaže Christian Hoera iz njemačke Agencije za zaštitu okoliša.  "Čak i osobe koje svakodnevno odlaze plivati na bazen, pri čemu prosječno progutaju oko 100 mililitara klorirane vode, ne moraju strahovati od negativnih posljedica", kaže Hoera.  Oštar miris, što ga ljudi generalno povezuju s mirisom klora, ne potječe od klorirane vode, već od nusproizvoda kemijskih reakcija s klorom, a jedan od njih je trikloramin koji najviše utječe na karakterističan miris na klor.  Njemački znanstvenici ističu da klor sam po sebi nije toliko štetan, no da se prilikom miješanja sa znojem, urinom, bakterijama i tjelesnim uljima razvija taj kemijski spoj koji stvara probleme. Preporuka je zato prije ulaska u bazen temeljito se istuširati i oprati sapunom i vodom da bi se s tijela i lica uklonila šminka i ostali kozmetički preparati koji uzrokuju neželjene reakcije prilikom spajanja s klorom.  Postupkom dezinfekcije bazenske vode kloriranjem u toj se vodi, uz trikloramin stvaraju znatne količine drugih neželjenih nusprodukata: aldehida, trihalometana i ostalih halogeniranih ugljikovodika. Neki znanstvenici vjeruju da je upravo trikloramin glavni "krivac" za razvoj astme kod djece koja redovito koriste bazene.  U bazenima za kupanje, bez obzira na to rade li sezonski ili tijekom cijele godine obvezno je jedanput godišnje prpočistiti cijeli protočni sustav, uključujući i bazene, potpuno ih isprazniti, očistiti, isprati, napuniti i hiperklorirati u trajanju od dva sata. Redovita dezinfekcija bazenske vode obavlja se automatskim klorinatorom s redukcijom pH-vrijednosti, čiji rad kontrolira stručna osoba. Dodano dezinfekcijsko sredstvo treba ravnomjerno raspodijeliti u cijelom bazenu. Koncentracija slobodnog rezidualnog klora treba biti u rasponu od 0,12 do 1,02 mg/l, a voda u predbazenima (dezbarijerama) mora biti hiperklorirana ili obvezno sadržavati dezinfekcijsko sredstvo. 