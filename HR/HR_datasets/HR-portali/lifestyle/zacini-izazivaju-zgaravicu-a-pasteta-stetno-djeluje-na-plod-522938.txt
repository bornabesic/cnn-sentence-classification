Kako bi osigurale pravilan razvoj ploda, buduće majke od prve vijesti o trudnoći moraju se dobro informirati o preporučenoj prehrani te dodacima prehrani za svako pojedino tromjesečje trudnoće jer prehrana značajno utječe na rast i razvoj ploda.  - Općenite preporuke prema tromjesečjima trudnoće treba prilagoditi tjelesnoj masi trudnice (prije i u vrijeme trudnoće) te tjelesnoj aktivnosti - napominje ginekologinja dr. Jasenka Grujić Koraćin.  Dodaje kako se trudnicama preporučuje da prehranu temelje na pet vrsta namirnica: žitaricama (kruh, tjestenina, pripravci od žitarica), voću (svježem, zamrznutom, sušenom te voćnim sokovima bez dodatka šećera), povrću (kuhanom, pečenom, sušenom ili u obliku soka), bjelančevinama (mesu, ribi, grahoricama, soji, jajima, lješnjacima, orasima i slično) te na mliječnim proizvodima i mlijeku, što uključuje jogurt i lagane sireve. Također, preporučuju se masti ili ulja biljnog podrijetla.  - Pritom je izuzetno važno da hrana bude poznatog i provjerenog podrijetla te da se trudnica pridržava toga da sve namirnice koje jede moraju biti dobro oprane i dobro termički obrađene - upozorava naša sugovornica.  Voće i povrće, primjerice, možemo potopiti u vodu kojoj smo dodali malo sode bikarbone ili žličicu octa. Dodatno se možete zaštititi guljenjem kore i obavezno dezinficiranjem dasaka i drugih površina na kojima obrađujete pojedine namirnice.   - To se posebno odnosi na meso i neke sireve s plemenitom plijesni, koji mogu biti prijenosnici teških bolesti koje mogu ugroziti i plod, među kojima su salmoneloza, toksoplazmoza, listerioza - kaže.  Sve te zarazne bolesti mogu izazvati uobičajene simptome trovanja, među kojima su povraćanje i proljev, što trudnicu može dovesti i do dehidracije. Također, to može utjecati na djetetov razvoj.  Isto se odnosi i na jaja, odnosno jaje pripremljeno na oko, kajganu ili fritaje, kod kojih jaje nije dobro pečeno, kao i kuhana kod kojih je žumanjak ostao u tekućem stanju. To vrijedi i za sve kreme za kolače koje sadrže jaja, a nisu dovoljno kuhane ili pečene, kao i domaću majonezu. Istodobno, buduća majka može uživati u mekim sirevima koji su pasterizirani te u okusu tvrdih sireva, kao što su, primjerice, cheddar ili parmezan. Dopuštena su i tvrdo kuhana ili dobro pečena jaja. I svježi kolači s jajima koji su dobro kuhani ili pečeni su u redu, no ne preporučuju se oni koji dulje stoje, osobito ako nisu u hladnjaku.  - U trudnoći je poželjno smanjiti unos kave, ali i čajeva u kojima ima teina te alkohol - kaže naša sugovornica.  Naime, u ranoj fazi razvoja ploda kofein može uzrokovati pobačaj te utjecati na razvoj ploda, ali i dovesti do niske porođajne težine. Osim toga, beba koja pupčanom vrpcom prima kofein koji pije ili jede majka može razviti ovisnost o kofeinu te simptome odvikavanja nakon što se pupčana vrpca prereže. Zato se trudnicama ne preporučuje više od 200 miligrama kofeina dnevno. Šalica instant kave ima oko 100 miligrama, a zamijenite li je bezkofeinskom kavom, smanjit ćete unos kofeina na 20 miligrama po šalici. Šalica čaja sadrži oko 75 miligrama kofeina. Naravno, količinu kave ili čaja treba smanjiti ako ste popili neko energetsko piće, pa čak i ako ste jeli čokoladu. Kofein je prirodni sastojak zrnaca kakaa, od kojega se čokolada spravlja. Više ga ima u tamnim čokoladama s većim udjelom kakaa, a neke čokolade mogu biti obogaćene i  dodatnim kofeinom, kao što su čokoladne energetske pločice koje jedemo da bismo podignuli razinu energije. Jedna takva čokoladica može sadržavati i do 60 miligrama kofeina, dakle gotovo kao i šalica čaja, tvrde stručnjaci.   Paštete mogu biti zaražene listerijom, mesne, ali i one biljne, odnosno povrtne, što mnogi ljudi ne znaju. Također, izbjegavajte jetrene paštete i općenito jetrene proizvode. Takvi proizvodi mogu sadržavati visok udio vitamina A, što može loše utjecati na rast i razvoj ploda, kaže liječnica.  Trudnice koje imaju gestacijski (trudnički) dijabetes morale bi posebno pozorno birati hranu i dnevno ne unositi više od 1800 kcal dnevno. Također, morale bi izbjegavati šećer, slastice te smanjiti unos ugljikohidrata (kruha, tjestenine). Kao zaslađivač preporučuje se stevija. Redovite kontrole profila šećera i nadzor rasta ploda nužne su, pa se prema dobivenim vrijednostima korigira prehrana ili se u liječenje uvodi inzulin, napominje liječnica.  U nekim vrstama ribe uočena je povećana koncentracija žive, pa se trudnicama ne preporučuje jesti skušu, morskog psa, sabljarku. A količina tune ne bi trebala prelaziti 170-180 grama tjedno, savjetuje naša sugovornica. Pritom vodite računa da nabavljate ribu iz provjerenog uzgoja ili da jedete onu iz leda, koja prolazi visoke standarde kontrole.    Iako se ranije moglo pročitati da čaša vina povremeno može biti korisna i u trudnoći, stručnjaci danas preporučuju da se alkohol potpuno izbjegava. Naime, jetra je jedan od zadnjih organa koji se razvijaju kod ploda, pa organizam nerođenog djeteta nema sposobnost obrade alkohola. U bilo kojoj fazi trudnoće alkohol može dugoročno negativno utjecati na razvoj ploda, a osobito tijekom sazrijevanja mozga i leđne moždine. Može utjecati na stanice rasta, srčane mane, izazvati probleme s jetrom u djeteta, pojavu ADHD-a, oštećenje vida itd.  Trudnice trebaju izbjegavati vrlo začinjenu hranu, napominje dr. Jasenka Grujić Koraćin. To se, dodaje liječnica, osobito odnosi na razdoblja tijekom kojih žene najčešće imaju učestale mučnine, ali i na kasniju trudnoću, tijekom koje jaki začini mogu izazvati žgaravicu i probleme s probavom. 