U NAŠEM ubrzanom svijetu pojavnosti, mladost je religija koju slijedi sve više poklonika. Osim toga, iako znamo da nismo besmrtni, hvata nas panika pri samoj pomisli na smrt. Napisani su brojni priručnici o prehrani i vježbanju, ali mi smo se odlučili predstaviti vam knjige koje imaju cjelovit, holistički pristup životu. Iako je zdrav način života apsolutna nužnost da duže ostanete mladi, često se zanemaruje činjenica da mladost, a s njom i dugovječnost, vjerojatno, najviše ovisi o stanju duha. U nastavku vam preporučujemo vrlo zanimljive priručnike koji će vas, u najmanju ruku, potaknuti da razmislite o načinu na koji vodite svoj život. U najboljem slučaju, poslužit će vam da okrenete novi list, prihvatite sebe, a time i izbrišete granicu između mladosti i starosti. Boginje ne stare – Dr. Christiane Northrup Ova je knjiga namijenjena ženama svih dobi koje uživaju u životu i žele iskusiti kako život može biti još i bolji. Nikad nije prerano zauzeti pozitivan stav prema svom tijelu i duhu i shvatiti da samo o nama i odlukama koje ovog trenutka donesemo ovisi kako ćemo živjeti u godinama koje dolaze. A godine možemo dočekivati s užitkom, a ne užasavati se promjena i očekivati propadanje. Izvrsna knjiga jedne od najcjenjenijih autorica iz područja ženskog emocionalnog i fizičkog zdravlja.  Žene, hrana, žudnja – Alexandra Jamieson U ovom moćnom ženskom manifestu, Alexandra Jamieson podučava kako da se izravno suočimo s vlastitim žudnjama, prestanemo se skrivati iza hrane, mrziti se ili živjeti u skladu s ograničenim očekivanjima drugih. S ljubavlju, suosjećanjem i nevjerojatnom iskrenošću poziva nas da hrabro iskoristimo hranu kao oruđe za čišćenje od prehrambenih, duševnih, tjelesnih i osjećajnih blokada koje nas sprječavaju da živimo ispunjene, smislene i radosne živote.  Drevna tajna fontane mladosti (Pet Tibetanaca) – Peter Kelder Ovo je apsolutni klasik među knjigama na našoj listi. No, iako ste možda otprije upoznati s knjigom (samo u Hrvatskoj objavljivana je više puta), ovo je izdanje prošireno novootkrivenim izgubljenim poglavljem. Može li nam pet drevnih tibetanskih obreda uistinu pomoći da izgledamo i osjećamo se mlađima? Pročitajmo što o knjizi misli jedan od najproduktivnijih holivudskih glumaca (a i dugovječnost mu nije strana): „Godinama sam provodio pet tibetanskih obreda i ovu knjigu preporučio mnogim prijateljima. Svakome bih toplo savjetovao da je pročita.“ – Martin Sheen. Tajna uspjeha ove metode jest u svakodnevnom vježbanju koje, nasreću, ne oduzima puno vremena.  Žensko srce – Dr. Suzanne Steinbaum Kada je netko jako tužan, kažemo da mu je „puklo srce“. Srce nije samo organ u tijelu, već i središte našeg emocionalnog života. U ovoj knjizi dr. Steinbaum donosi holistički program koji će pomoći ženama da se informirano i pravovremeno pobrinu za zdravlje svoga srca. Saznajte kako se hraniti i koliko vježbati, koje pretrage napraviti i kako uspješno upravljati neizbježnim stresom. Uz važnost mirnog sna, ispunjavajućih međuljudskih odnosa i hormonske ravnoteže, ne treba zaboraviti da je za zdravo žensko srce važno i emotivno ispunjenje, osjećaj zadovoljstva i vlastite vrijednosti.  Moć riječi NE – James Altucher i Claudia Azula Altucher Po našem starom običaju, na listu ubacimo i pokoji naslov koji, na prvi pogled, ovdje ne pripada. Ali, pročitajte o čemu se radi pa će vam biti jasno koliko utjecaja na vas može imati samo jedna kratka riječ. Koliko ste se puta zatekli kako govorite „da“ krivim stvarima — prezahtjevnim zadacima, lošim vezama, iscrpljujućim obvezama? Koliko ste često poželjeli smoći snage da ih sve odbijete? Ovaj praktični vodič pomoći će vam da ponovno steknete tu moć — i pokazati kako dobro upotrijebljeno NE može ne samo uštedjeti vaše vrijeme i muke, već i spasiti život. Kada to naučite, bit ćete slobodni reći doista snažno DA koje će otvoriti vrata novim prilikama, izobilju i ljubavi.