Tijekom dana preporučuje se konzumacija tri hranjiva glavna obroka - doručka, ručka i večere, te po potrebi od jednog do dva međuobroka.  Međutim, ljudi često preskaču doručak, ručak unutar radnog vremena ili međuobrok. U tim trenucima poseže se za raznim grickalicama, govori nam Ana Ilić, mag. nutr. iz Hrvatskog akademskog centra primijenjenog nutricionizma.  Najčešći izbor grickalica su krekeri, kokice, slani štapići, pereci, ribice, keksi, bomboni, zalogajčići od lisnatog tijesta i slični proizvodi bogati jednostavnim ugljikohidratima, mastima i soli.  - Veliki problem ovakvih grickalica je i taj što uzrokuju nagli porast glukoze u krvi, ali i kasniji njezin nagli pad. Iako nam se čine kao mali zalogaji, treba imati na pameti da pridonose cjelodnevnom energetskom unosu, posebice jer nismo svjesni pojedene količine zbog konstantnog uzimanja manjih obroka koji ne mogu utažiti glad. Isto tako, izrazito su siromašni nutrijentima, posebice vitaminima, mineralnim i biološki aktivnim tvarima, koji jačaju organizam te ga štite od raznih bolesti - napominje Ilić.  Međutim, grickanje između obroka može se lako pretvoriti u kvalitetan međuobrok.  Svakako kao i kod glavnog obroka treba mu posvetiti vrijeme, jesti ga u miru te ne ako vam je blizu sljedeći obrok, poput ručka ili večere.  - Za međuobroke odaberite kvalitetne namirnice, a većinu njih možete i jesti na poslu, izletima ili tijekom školskog i studentskog dana. Odabirom kvalitetnih međuobroka mozak će biti produktivniji, tijelo će imati energije te ćete unositi nutrijente potrebne za održavanje optimalnog zdravlja - govori nutricionistica te dodaje svoj popis najzdravijih međuobroka za koje u većini morate odvojiti malo vremena (uvečer ili ujutro) kako biste si ga pripravili.  Najjednostavnija varijanta je uzeti svježu voćku, koju možete prije i oprati pa spremiti u vrećicu, ili voćnu salatu koju možete preliti sa žličicom meda.  - Pripraviti si ranije možete frape ili smoothie na bazi voća, povrća, cjelovitih žitarica i mliječnih proizvoda od obranog mlijeka bez dodanih masnoća te spakirati u plastičnu bocu. Odličan međuobrok je i domaći sladoled od voća i jogurta, ali i zamrznute domaće pločice od jogurta i svježeg voća s posipom od cjelovitih žitarica - naglašava Ilić. Povrće narezano na julienne duguljaste štapiće (krastavci, celer, mrkva, paprika, rotkvice...) bit će odlični za doskočiti iznenadnom napadaju gladi, kao i oprane te dobro rashlađene cherry rajčice. - Bilo bi dobro da salata bude dio obroka, međutim salate od raznog povrća s dodatkom biljnog, maslinova, repičina, lanena ili bučina ulja i limunova soka mogu poslužiti kao međuobrok pred glavno jelo - naglašava nutricionistica Ana Ilić.  Ako već jedete mliječne proizvode, obogatite ih. Svježem siru možete dodati nekoliko kapi bučina ulja, pa ga pojesti s integralnim krekerima, dok u mliječne fermentirane proizvode dodajte sjemenke (suho prepržene suncokretove, lana, sezama). Domaće kolačiće ili pločice od brašna cjelovitih žitarica (zob, ječam, raž, proso, pir), uz dodatak orašastih plodova i voća, pripravite tijekom vikenda, pa jedite tijekom tjedna.  • Svježe voće ili rashlađene cherry rajčice • Povrće narezano na štapiće (krastavci, celer, mrkva, paprika, rotkvice)  • Šaka suhog voća i orašastih plodova • Domaći sladoled od voća i jogurta  • Svježi posni sir i 2-3 integralnih krekera  Ograničite grickalice oko vas, bilo da ste na poslu ili doma. Ako se ne možete riješiti posezanja za nezdravim grickalicama, probajte jedan trik. Kratite li vrijeme s nečim slatkim, poput keksiju ili čokolade, pokušajte svoj “standardni” međuobrok zamijeniti s drugom vrstom grickalica, u ovom slučaju slanim perecima. Vjerojatno ćete pojesti manje.  Često glavni obroci nisu problem kad mršavimo, jer smo tad posebno pažljivi prilikom njihova pripravljanja. No ono što grickate između može “ubiti” sve napore za dostizanje vitkosti i normalne probave.  Prigrizite nešto što nije u planu samo ako ste jako gladni. Ako ste preskočili svoj međuobrok, a primjerice do sljedećeg velikog obroka je još sat vremena, pokušajte se strpiti ili popijte radije čašu vode. Ako ste zaista gladni, neka vaš međuobrok bude pravi mini obrok - šalica juhe, pola sendviča ili zdjela žitarica s mlijekom ili jogurtom. Sjednite i jedite, pa makar grickali lješnjake i bademe, jer ćete samo tako znati što ste pojeli i koliko. Uračunajte kalorijski unos međuobroka u svoj dnevni energetski unos, savjetuju stručnjaci. Zato svoje međuobroke uvijek planirajte i pripremajte unaprijed - u staklenim ili plastičnim posudicama.  