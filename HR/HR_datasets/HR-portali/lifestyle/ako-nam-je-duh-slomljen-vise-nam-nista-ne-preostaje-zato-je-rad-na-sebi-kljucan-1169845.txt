Tanya Dimitrova veleposlanica je Republike Bugarske u Hrvatskoj. Prije nego što je preuzela dužnost u Zagrebu, radila je kao novinarka, bila je vlasnica tjednika Vrijeme, predsjednica nevladine organizacije, a potom i županica Jambolske županije. Najnovija knjiga ove doktorice etnologije i folkloristike te diplomirane teologinje i novinarke odskače iz dosadašnje tematike i očekivane teme diplomata. Knjiga pod nazivom “365 – Danas promijeni sebe i ostvari svoje ciljeve’, koju izdaje Školska knjiga, nije obična knjiga za samopomoć. Autorica je opisuje kao vodič za dostizanje životnih ciljeva namijenjen svakome tko poželi uživati u procesu rasta. – Za neke to znači bolja karijera i profesionalni razvoj, za neke je to novac,svjetska slava ili pak pronalazak srodne duše, savršen tjelesni izgled ili kombinacija svega navedenog – kaže veleposlanica, autorica knjige. Knjiga o samopomoći nije nešto što bi većina očekivala od veleposlanice. Otkud onda impuls za pisanje ovakve knjige? Cijeli sam život posvetila učenju i radu na sebi učeći i koegzistirajući s okolinom. Već s 28 godina znala sam da ću jednoga dana napisati knjigu ovakvoga tipa, no tada sam isto tako znala da za to nemam dovoljno iskustva. Dugi niz godina prikupljala sam najrazličitije materijale temeljene na svom osobnom iskustvu. Prikupila sam razne bilješke, opservacije i na kraju sam stekla dovoljno iskustva, što je rezultiralo strukturiranjem ove knjige. Danas postoji mnogo literature za samopomoć. Ljudima se savjetuje sve, u svim aspektima života. Po čemu je ova knjiga drugačija? Posebnost je ove knjige u tome što je ona usmjerena na konkretno djelovanje. To je bitno razlikuje od ostale literature za samopomoć. Svatko je od nas u nekom razdoblju svoga života pročitao barem jednu takvu knjigu. Ono što razlikuje moju knjigu od ostalih u tome je što ona potiče na konkretne korake koje trebate činiti svaki dan. Obično se dogodi da čovjek bude pod utjecajem pročitane knjige neko vrijeme, no onda ga život povuče natrag u rutinu te zaboravlja na pročitano. Knjiga “365 danas” dnevničkog je tipa i potiče da svaki dan poduzmete konkretne korake kako biste postigli svoj cilj. Jeste li i sami koristili knjige za samopomoć? Koje? Koliko su bile uspješne? Pročitala sam velik broj knjiga za samopomoć. Svaka knjiga na neki način utječe na naš život, motivira nas i ostavlja trag. No, knjige koje su utjecale na mene možda nemaju isto djelovanje na druge. Konkretno, s obzirom na to da je moja knjiga koncipirana kao sustav za unapređivanje s konkretnim djelovanjem na čitatelja, uistinu je riječ o novom konceptu vodiča do uspjeha. Kažete da materijal za ovu knjigu skupljate 20 godina. O kakvom je materijalu riječ i zašto ste ga počeli skupljati? Materijali koje sam prikupljala tijekom ovog dugog razdoblja vrlo su raznoliki. Većinom su to bilješke koje sam gotovo svakodnevno bilježila radeći na samoj sebi, kao i radeći s ljudima. Mogu li savjeti riješiti sve probleme? Hoće li se čitatelju promijeniti život nabolje automatski, čim pročita ovu knjigu? Za rješavanje temeljnih problema, kao i za postizanje osobnih ciljeva, potrebna je podrška. Ova knjiga pruža upravo to – 365 dana podršku pojedincu da postigne najviše što može i želi. U teoriji, svi mi znamo što trebamo činiti, ali pitanje je činimo li to zaista. Zapravo, znanje bez djelovanja poput snijega je u vrućoj pećnici i upravo je zato ovaj vodič usmjeren na konkretno poduzimanje važnih koraka na putu k cilju. Koji bi bio najvažniji savjet iz knjige? Kojeg se vi savjeta osobno držite i koliko vam pomaže u poslu? Ne mogu izdvojiti samo jedan savjet. Knjiga je koncipirana kao vodič i svaki je savjet jednako važan. Ona vas potiče na svakodnevni rad koji je, isto tako, sveprisutan u svakom mom danu. Treba biti pažljiv prema sebi, ali i prema drugima – obitelji, prijateljima, suradnicima, paziti s kim se družite, što govorite i što mislite i postaviti si pitanje – da sada imam 100 godina i na pragu sam smrti, za čime bih žalio i na koji bih način htio da mi život teče. Što je za vas ključ uspjeha u životu bez obzira na koje se područje ono odnosi? Odanost i predanost onome što radite, čime se bavite i čemu težite. Isto je tako važan i kontinuirani rad, želja za svakodnevnim učenjem i upijanjem novih iskustava. No najvažnija je želja. Ako nema želje, konkretnog cilja i plana, ne može se postići uspjeh. Zovu li vas prijatelji kad imaju kakav problem? Jeste li im “privatni guru”? Moje su najbliže prijateljice prve dobile ovu knjigu u ruke i one su dokaz da će vas knjiga dovesti do osobnog cilja budete li dosljedno slijediti smjernice. A ja sam za svoje prijatelje uvijek dostupna, bilo da im je potreban savjet ili podrška bilo koje vrste. Ima li razlike između Bugara i Hrvata, koje ih brige muče. Jeste li primijetili neku razliku uzrokovanu vanjskim faktorima (ekonomija, uređenje društva) ili su brige individualne? Bugari i Hrvati imaju toliko dodirnih točaka da su razlike gotovo nevidljive. Pripadamo istoj jezičnoj zajednici pa i skupini naroda Južnih Slavena. Postoje vrlo bliske kulturne poveznice između naših dvaju naroda. Već stoljećima se grade temelji na političkoj, kulturnoj i gospodarskoj razini, a moj je posao, kao veleposlanice, da ih produbim. Svaki pojedinac vodi svoju osobnu borbu bez obzira na vanjske faktore. Oni mogu samo potaknuti pojedinca da se žešće bori za svoje osobne ciljeve. Zašto je literatura toliko prisutna danas? Kako su ljudi živjeli prije nego što su postojali priručnici za život? Provela sam niz istraživanja s ljudima dok sam radila na knjizi “Krštenje kod Hrvata katolika – sakrament i tradicija” te sam uvidjela da su ljudi u prošlosti vrlo teško živjeli. S druge strane, mi danas nismo ni svjesni koliko nam je život olakšan napretkom tehnologije, ali i svih ostalih životnih područja. Ipak, čovjek se ponekad na svom putu izgubi i potrebna mu je pomoć da se na njega vrati. Neki ljudi sumnjaju u učinkovitost self-help literatura. Neki smatraju da je to “prodavanje magle”, drugi da su autori motivirani novcem. Je li ta skepsa opravdana? Moja knjiga jamči pomoć svima koji je drže u ruci i rade s njom. S obzirom na to da imam veliko iskustvo s istraživanjima i pisanjem knjiga, zaključila sam da postoji velik broj ljudi kojima je pomoć potrebna, a ja im tu pomoć mogu pružiti. To je bio moj motiv za pisanje ove knjige. Prošlog sam četvrtka bila prisutna na odavanju počasti bugarskim vojnicima u Vukovaru koji su pali za domovinu na Srijemskoj fronti za II. svjetskog rata. Među ostalim, vrlo je dojmljiv govor održao 95-godišnji veteran, potpukovnik i nositelj ordena hrabrosti. U svom je govoru rekao da “najveće oružje nije ono koje držimo u ruci, nego je naš duh”. Ako nam je duh slomljen, više nam ništa ne preostaje i upravo je zato ključan kontinuirani rad na jačanju duha, a to možemo postići jedino radom na sebi.  