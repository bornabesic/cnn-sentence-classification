Foto: 123 RF  ZABORAVITE na mobitele kada legnete u krevet. Odmah ćemo vam nešto priznati: ovim člankom nećemo vam otkriti ništa novo, što već ne znate, no sigurni smo kako uporno ignorirate ta saznanja pa često neposredno prije odlaska u krevet, provjeravate što rade vaši prijatelji na Facebooku ili Instagramu. Doktor Dan Siegel, klinički profesor psihijatrije s UCLA School of Medicine, u nedavnom intervjuu za Business Insider, još je jednom otkrio koliko su štetni učinci interakcije s našim telefonima, tabletima i računalnim ekranima, neposredno prije spavanja, kako bi ljude još jednom natjerao da razmisle o svojim postupcima. U osnovi, gledajući u ekran naših uređaja prije spavanja, mi zapravo upijamo "tok fotona", koji govori našem mozgu da mi zapravo želimo ostati budni. Kada je vrijeme za spavanje, mozak prirodno luči melatonin, koji nam omogućuje da se isključimo od svega, no sve ove digitalne informacije nas sprječavaju u tome. Dakle, ako nekim čudom još uvijek niste znali da je vaš pametni telefon ili bilo koji drugi takav uređaj, razlog zašto se bacate i okrećete po krevetu neko vrijeme, prije nego utonete u san, sada znate. No, šteta ovakvog ponašanja nije samo umor sljedeći dan, uzrokovan time što ste zaspali kasnije od planiranog. Ostajući budni, ne dopuštate vašim neuronima da se odmore, niti potpornim ćelijama da se očiste od toksina, koje neuroni emitiraju tijekom dana. Jedno je pak drugo istraživanje potvrdilo sve ovo te nadodalo kako što više provjeravamo telefon prije spavanja, to će biti lošija kvaliteta našeg sna. Ako vas ovo nije natjeralo da dobro razmislite, ne znamo što će...