Foto: Getty, Instagram  KOD nje nema sredine: ili ju volite ili ju mrzite.  Ona je rođena 9. listopada 1996. godine u Los Angelesu, a njezino ime je Isabella Khair Hadid. No, cijeli svijet ju zna kao Bellu Hadid, danas 20-godišnju manekenku, koja je prisutna apsolutno svugdje.  Milijuni sljedbenika, milijuni na računu, slavne prijateljice, druženje s brojnim slavnim dizajnerima, urednicima i facama, donedavno i slavni dečko The Weeknd... Čini se kako ova cura živi život iz snova. No, kao i uvijek, kada su u pitanju svjetske face, postoje i oni koji smatraju kako nije zaslužila takvu slavu, kao ni njezina poznatija sestra Gigi.   Njihovi "hejteri" mišljenja su kako cure mogu zahvaliti slavu svojoj mami, bivšoj manekenki i reality zvijezdi Yolandi Hadid, ali i Giginoj bivšoj vezi s popularnim teen pjevačem Codeyjem Simpsonom, koji ju je dobro "ispromovirao". No, činjenica jest kako je plavokosa Gigi uvijek bila nekako cijenjenija i omiljenija nego Bella, za koju nije tajna da se malo "doradila", kako bi izgledala bolje. Tako je Bella potpuno promijenila nos, a tada kreće njezin uspon.  Tamnokosa manekenka od 2014. godine radi za poznatu agenciju IMG, iako se manekenstvom bavi od svoje 16. godine. No, nećemo pogriješiti ako kažemo kako je tek prošle godine Bella počela dobivati ozbiljniju pažnju javnosti, koja je sve dotad bila na njezinoj sestri.   U to vrijeme saznalo se i za njezinu vezu s popularnim pjevačem The Weekndom, koji ju je dodatno činio poznatom, a do kraja prošle godine, Bella je već osvojila titulu nove Victoria's Secret anđelice, što je prestižna titula u manekenskom svijetu te nema djevojke u njemu koja bi ju odbila. Tada je i prekinula svoju dvogodišnju vezu, no susret s bivšim nije mogla izbjeći, jer je on nastupao na istom showu.  Iako se par zaljubljeno gledao, čini se kako je sve bila dobra gluma, jer se šuška kako je u to vrijeme on već bio u vezi sa Selenom Gomez, koja je inače bila Bellina dobra poznanica. No, prije nego je manekenka počela živcirati javnost svojim djetinjastim ponašanjem, naživcirala ju je i lošim hodanjem na VS pisti i mlakoćom, čime su šuškanja o tome kako definitivno nije zaslužila tu titulu postala još glasnija. No, činjenica jest kako su ona, Gigi i njihova najbolja prijateljica Kendall Jenner zvijezde društvenih mreža, s milijunima sljedbenika, a svaka njihova pojava izazove veliki interes. Znala ona hodati ili ne, Bella je Bella, a čini se kako moda odavno više nije samo moda. Tako Bella može provocirati svog bivšeg dečka pokazivanjem srednjeg prsta na Instagramu, no bit će više njezinih zaluđenih obožavatelja, nego onih koji će smatrati da se ne ponaša damski, a njezin potez odmah će prenijeti svi mediji te okomiti se na novopečene golupčiće, koji su joj se "nalazili iza leđa". Takva je Bella Instagram zvijezda, a sada zamislite koliko njezinih sljedbenika kupi proizvod, koji dotična izreklamira.   Kako god bilo, za manekenku je 2017. godina počela sjajno, ako zanemarimo ljubavne probleme. Sve je traženija i popularnija, a postala je i modna ikona, zbog čega uskoro izbacuje i vlastitu modnu liniju. Njezine kreacije u međuvremenu su postale provokativnije, što dodatno privlači pažnju, a njezine gole grudi odavno su prestale biti senzacionalna vijest.     Bella i Gigi imaju i brata Anwara, koji je također model te dvije polusestre pa nam tek ostaje vidjeti hoće li njihova obitelj postati novi Kardashiani. Kako su krenuli...