Modna je industrija godinama izložena optužbama da ugrožava zdravlje mladih zbog nerealnih kriterija o težini potrebnoj za posao modela. Čini se prošlo je vrijeme kada je vrijedila izreka da “nikad ne možeš biti previše bogat ni suviše vitak”. Posebne oznake za reklame Naime, manekenke u Francuskoj morat će priložiti liječničku potvrdu da su zdrave ako žele raditi jer je donesen zakon koji zabranjuje rad ekstremno mršavim osobama. Poduzet će se i druge mjere, i to počevši od 1. listopada, na osnovi kojih će se zahtijevati da u časopisima, reklamama i na internetskim stranicama oznakom “photographie retouchée” bude jasno označeno ako su fotografije obrađene. Liječnike se potiče da obrate posebnu pozornost na indeks tjelesne mase manekenki, koji je pokazatelj stupnja uhranjenosti, a izračunava se uzimajući u obzir dob, visinu i težinu osobe. Međutim, za razliku od sličnih zakona u Italiji i Španjolskoj, od manekenki se neće zahtijevati da postignu određeni minimalni BMI (indeks tjelesne mase). Omjer dobi, visine i težine Svjetska zdravstvena organizacija smatra da je osoba čiji je BMI manji od 18,5 pothranjena, ispod 18 neuhranjena, a ako je manji od 17, ekstremno neuhranjena. Prosječna manekenka visoka 1,75 cm i teška 50 kg ima BMI 16. Nakon uvođenja novih pravila, francuski ministar zdravstva rekao je da im je cilj spriječiti anoreksiju tako što će zaustaviti promicanje nedostižnih ideala ljepote. S obzirom na pariško vodstvo u modnoj industriji, odluke prihvaćene 2015. koje su tek su sada stupile na snagu vjerojatno će imati velik utjecaj na cijeli svijet. Naravno, postojat će i visoke kazne za sve koji se ne budu pridržavali novih pravila. Manekenke koje ne prilože važeće potvrde mogle bi dobiti kaznu od 75 tisuća eura, a zaposlenicima će prijetiti zatvorska kazna do šest mjeseci. Oni koji na fotografijama ne označe da su obrađene, suočit će se s kaznom od 37 tisuća eura. 