Sve više žena, posebice mlađih, baca svoje brijače u smeće, a odbijaju ići i na depilaciju. Drugim riječima, uklanjanje dlačica sa ženskog tijela više nije prioritet. Prirodni izgled novi je trend koji promoviraju i mnoge svjetske zvijezde, a sve je više i žena koje na društvenim mrežama objavljuju fotografije dlakavih nogu, pazuha....         Koliko je novi, prirodni trend uzeo maha, govori i činjenica da 23 posto djevojaka u dobi od 16 do 24 godine tvrdi da im je dosta pritiska koji im se nameće za uklanjanje dlačica s tijela, pokazalo je istraživanje koje je proveo Mintel.  Navodi se kako je prodaja ženskih britvica i proizvoda za uklanjanje dlaka pala za više od 30 milijuna funti u 2016. godini – na 567 milijuna funti. U 2014. godini, 84 posto žena uklanjalo je svoje dlačice s tijela, a u 2016. njih 77 posto. Sve je više i onih koje ostavljaju dlačice na nogama. Brojka je s 91 posto pala na 85 među ženama u dobi od 24 do 44 godine.         Posebnu pozornost privukla je glumica Julia Roberts još 1999. godine kada je na premijeri filma Notting Hill otkrila svoj dlakavi pazuh na crvenom tepihu, a danas njen primjer slijede i neke druge svjetske zvijezde. Ovom trendu priklonile su se i Miley Cyrus, Lady Gaga, Madonna i njena kći Lourdes.