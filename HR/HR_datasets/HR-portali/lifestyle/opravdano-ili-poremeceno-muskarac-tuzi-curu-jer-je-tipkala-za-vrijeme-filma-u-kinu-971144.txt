AMERIKA je, čini se, savršeno mjesto ako ste ljubitelj bizarnih tužbi, ali čini nam se da bi ovu mnogi mogli i opravdati.  Tipkanje za vrijeme filma u kinu je poprilično nekulturan sport, ne samo zato što svjetlost ekrana ometa druge dok gledaju film nego i zato što jasno pokazujete da imate puno pametnijeg posla od sjedenja u kinu.  Upravo je to jedno djevojci zamjerio Brandon Vezmar pa je sada tuži za iznos od oko 115 kuna, tj. 17 dolara, koliko je koštala ulaznica za film "Čuvari galaksije 2".  “U 15 minuta, 10 ili 20 puta izvadila je mobitel i tipkala”, požalio se Vezmar na društvenim mrežama na kojima upravo traje rasprava o tome je li u pravu ili je pretjerao zato što je podigao tužbu.  Nije se prestajala dopisivati pa ju je zamolio da izađe i dovrši poruku ako je toliko važna, a djevojka ga je poslušala i nikad se nije vratila.  Vezmar sudskim putem traži nadoknadu troškova, a iako mu na društvenim mrežama poručuju da je mlakonja i kreten, stoji iza svojih postupaka: “Jednoj nepristojnoj, sebičnoj ženi koju ne poznajem ne dugujem baš ništa”, kazao je Vezmar. Što se vama čini - je li potraživanje novca za kartu (sudskim putem ili ne) u ovakvom slučaju opravdano ili pretjerano?