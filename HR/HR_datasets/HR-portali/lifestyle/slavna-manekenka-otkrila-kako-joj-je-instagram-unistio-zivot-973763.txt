Foto: Instagram  PLAVOKOSU zavodnicu na Instagramu prati 9,3 milijuna sljedbenika. Manekenka Alexis Ren možda nije poznata kao njezine kolegice Kendall Jenner i Bella Hadid, no ono što im je zajedničko jest da sve spadaju u skupinu "Instagram modela".   Naime, dok je Alexis Instagram vinuo u modnu orbitu, prije svega zbog vrlo eksplicitnih fotki, Instagram je Kendall, Belli i sličnima pomogao samo da postanu još veće zvijezde, s obzirom na milijune sljedbenika koje imaju na njima.   Alexis danas ima samo 20 godina, a prvu seksi fotografiju objavila je javno sa svega 15 jer kako je sama rekla, potpuno joj je jasno kako seks prodaje. No ako ste mislili kako je sve med i mlijeko, gadno ste se prevarili.   "Moj vrtoglavi uspjeh preko noći uzrokovao je anoreksiju, a moje fotografije na Instagramu skrivale su to koliko sam zapravo bila nesretna. Pogledala bih svoj profil i pomislila 'pogledaj ovu djevojku, živi najbolji mogući život', a onda bih osjetila užasnu grižnju savjesti zbog toga što svakog trenutka ne osjećam zahvalnost", otkrila je za britanski Metro.   Alexis je priznala kako je odjednom postala opsjednuta izgledom i strogo je kontrolirala što jede i koliko vježba. "Osjećala bih se krivo kad god bih nešto pojela pa sam jela sve manje. Doslovno sam si uskraćivala hranu."   Posljedice su vrlo brzo postale vidljive, u kombinaciji sa stresom te sve češćim putovanjima, pa je vrlo često bila bolesna. "Svi su me pitali što to radim, no osjećala sam se da me vole samo zbog mog tijela", iskreno je priznala.   Ljepotica je došla k sebi nakon prekida s dečkom, manekenom i producentom Jayjom Alvarezom, s kojim je i putovala svijetom te tako i postala planetarno popularna.  "Tada sam shvatila da imam problem i potražila sam pomoć osobnog trenera i nutricionista. Danas jedem zdravo i vježbam svaki drugi dan, a društvene mreže koristim da pomognem mladim djevojkama s istim problemom. Divno je gledati druge žene i tražiti u njima inspiraciju, no nešto sasvim drugo uspoređivati se s njima jer to stvara stres i mržnju prema vlastitom tijelu."