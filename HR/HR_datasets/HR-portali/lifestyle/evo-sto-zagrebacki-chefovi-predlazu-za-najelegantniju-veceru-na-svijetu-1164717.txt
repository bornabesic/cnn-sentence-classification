Najelegantnija večera na svijetu, Le Diner en Blanc, održat će se 20. svibnja premijerno održava u Zagrebu, a kako gosti ništa ne bi prepustili slučaju, pa tako ni delikatese u kojima će uživati tijekom večere, chefovi najpoznatijih zagrebačkih restorana za njih su pripremili par savjeta i zanimljivih i jednostavnih recepata. Svi koji žele na vrijeme osigurati mjesto za sebe i svoju dragu osobu još se uvijek stignu registrirati na službenoj stranici Le Dîner en Blanc i kupiti svoju ulaznicu odmah nakon što dobiju potvrdu organizatora da su jedan od sretnika prvog izdanja, a zatim se baciti na planiranje specijaliteta. Priska Thuring, chef restorana Dubravkin put ističe kako je najbolji odabir hrane za piknik košaru bilo koja vrsta quicheva i pita sa svježim i sezonskim namirnicama, soparnik, razne savijače ili pak ukusne i osvježavajuće salate. Važno je pripaziti da namirnice nisu kvarljive te da budu prilagođene za višesatnu konzumaciju. Kao brz i ukusan specijalitet predlaže salatu s poširanim jajima, kravljom skutom s roštilja, pečenom ciklom, divljim šparogama, mladim lukom i rotkvicama te s dresingom od limuna, maslinovog ulja, soli i papra. Priprema ove salate je vrlo jednostavna, pa je tako samo potrebno sve namirnice oprati i pomiješati. Uz ovo ukusno jelo, najbolje će se sljubiti čaša šampanjca Piper-Heidsieck Cuvée Brut. Iz najpoznatije zagrebačke pizzerije Basta Gourmet Bar stiže još jedna lagano proljetno jelo. Lisnate salate kao što su zelena salata, radič i matovilac treba pomiješati s komadićima dimljene govedine, sira kotarca i grana padanom te u sve dodati ukusne cherry rajčice, crne masline i slatko ljute papričice te začiniti acetom. Elmir Šibonjić, glavni Bastin pizzaiolo kao prilog salati predlaže i slasni kruh od tijesta za pizzu čija je priprema također jednostavna. Potrebno je zamijesiti mekano tijesto od kvasca, soli, brašna i vode te se, nakon što odstoji dva sata, peče u pećnici na najvišoj temperaturi desetak minuta. Da bi kruščić bio što ukusniji, prije pečenja potrebno ga je posipati parmezanom. Elmir uz ovu salatu predlaže čašu crnog vina Saints Hills Roko. Za one koji imaju više vremena ili kulinarskih vještina, chef restorana Okrugljak, Dominik Severinac predlaže hrskavi pileći zabatak na salati od šparoga i kukuruza. Sočni pileći zabatak odvoji se od kosti i kože, a zatim tanko rastuće između dvije folije. Začini se s malo soli i svježeg bosiljka i zarola, a zatim panira u brašnu, jajima, domaćim krušnim mrvicama u koje se doda svježi peršin i limunova korica te se prži u dubokoj masnoći na 160 stupnjeva, 7 do 8 minuta, dok mrvice ne poprime zlatno-žutu boju. Sve se posluži zajedno sa salatom od svježeg kukuruza, zelenih šparoga, cherry rajčica koji se zajedno lagano preprže na maslacu u tavi te začini sa soli i paprom. Uz ovo jelo, Dominik predlaže čašu bijelog vina Saints Hills Nevina. Za sve one koji žele pripremu hrane prepustiti stručnjacima, organizatori su ponudili i opciju online kupnje košare s delikatesama koje će ih dočekati na samoj lokaciji, a pripremit će ih vrhunski chefovi restorana Baltazar, Okrugljak, Dubravkin put, Basta i Spoon. Košarice navedenih restorana također se mogu odabrati i kupiti na službenoj stranici, a osim hrane, sve one koji nemaju potrebnu opremu oduševit će vijest da je također mogu unajmiti po cijeni od 300 kn. Organizatori savjetuju da požure jer je broj setova namještaja, kao i košara s hranom, ograničen. Za goste prvog piknika pripremljen je i vrhunski odabir pića pa će se tako na službenoj stranici moći odabrati šampanjac Piper-Heidsieck Cuvée Brut, vina Saints Hills Rośe, Roko i Nevina, te vode Janu i Jamnicu. Ulaznice se mogu kupiti po cijeni od 250 kuna, odnosno 300 kuna ukoliko se posjetitelji odluče za opciju prijevoza. Organizirani autobusi će u unaprijed određeno vrijeme obilaziti dogovorena stajališta u gradu i prevoziti goste i njihove stvari do tajne lokacije gdje će se piknik održati, a za povratak će se pobrinuti taksiji koji će čekati na improviziranom stajalištu kod lokacije. Početak nezaboravne večeri ispunjene druženjem s prijateljima i uživanjem u dobroj hrani i piću predviđen je za 19 sati, a trajat će do ponoći.  StoryGourmet kao najcjelovitiji, najmoderniji i najluksuzniji hrvatski magazin posvećen kulinarstvu i kulturi blagovanja idealan je medijski partner projekta Le Dîner en Blanc. Svojim visokim standardima produkcije, modernim pristupom gastro sceni, te nadasve originalnim konceptom koji podrazumijeva da ga autorski stvara tim od petero vrhunskih chefova: Andrej Barbieri, Marin Medak, Ivan Pažanin, Petra Jelenić i David Skoko, StoryGourmet se već prvim brojem nametnuo kao omiljeno štivo najzahtjevnijih kulinarskih profesionalaca i znalaca, ali i svih zaljubljenika u kuhanje i foodiea.   