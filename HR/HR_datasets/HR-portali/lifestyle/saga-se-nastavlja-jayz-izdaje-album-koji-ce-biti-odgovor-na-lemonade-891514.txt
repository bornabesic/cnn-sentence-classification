Foto: Instagram  KADA ti život da limune, napravi limunadu.  A kada ti život da limunadu, onda napraviš vlastiti album, ako se zoveš Jay-Z.  I ptice na grani poslušale su novi album slavne Beyonce, pod nazivom "Lemonade", koji vrvi stihovima u kojima se žena obračunava s muškarcem, za kojeg je saznala kako ju je varao.    Iako se Beyonce nikada nije izjasnila kako su ti stihovi posvećeni njezinom suprugu, svijet je odmah počeo tragati za "Becky s dobrom kosom", odnosno potencijalnim ljubavnicama slavnog repera, a glasine kako je slavni par pred razvodom, dodatno je potpalilo njezino pojavljivanje bez njega na slavnoj MET Gali.  A sada su se pojavile i glasine kako reper u tišini priprema novi album, koji bi trebao biti svojevrsni odgovor na "Lemonade", no nikakve službene potvrde još uvijek nema. Još je zanimljivija informacija, kako je između para sve u najboljem redu te kako nikada nisu bili povezaniji.  "Nema potrebe za brigu oko njihovog braka, oni su bolje nego ikad, no Jay želi iznijeti i svoju stranu priče", otkrio je dobro upućeni izvor.   Navodno je reper bio i dobro upućen u stvaranje njezinog novog albuma, a svaku je pjesmu osobno odobrio. "Jay-Z je jako pametan poslovni čovjek. Zapravo, oboje su i u svemu gledaju način kako da zarade."  Čini se kako ovaj par ne rješava probleme licem u lice, već albumima, iako smo i mi same uvjerene kako je ovo sve samo pomno osmišljen marketinški trik, s obzirom da su oboje poznati po tome što svoj privatni život kriju kao zmija noge.