Foto: Getty, Giphy  ONA je bila prava filmska diva.  Radi se o glumici Audrey Hepburn, čije ime danas znaju baš svi. Holivudska diva rođena je 1929. godine u Bruxellesu, a umrla je davne 1993. godine u Švicarskoj, sa svega 63 godine.  No, bez obzira na lijepe trenutke, koje su joj donijeli život i slava, doživjela je i puno životnih udaraca, koje je sve uspješno prebrodila te je sve do smrti, pokušala živjeti najbolje što može. Tijekom najranijeg djetinjstva, njezina majka, barunica Elle van Heemstrae, učila ju je bontonu, prenoseći na nju plemićke manire, i govoreći joj kako je ženino najjače oružje ženstvenost i osmijeh. No, njega je obilježila i velika bol, zbog odlaska njezinog oca iz obiteljskog doma, bankara Josepha Victora Anthonyja Rustona, kada je glumica imala svega 6 godina.  Glumica je njegov odlazak iz obiteljskog doma opisala kao "najtraumatičniju stvar koja joj se ikad dogodila", a godinama ga je pokušavala i pronaći, istovremeno osjećajući ljubomoru prema djevojčicama čiji su očevi bili kod kuće, što joj je na kraju i pošlo za rukom. Teško bolesnog oca pronašla je u Irskoj te mu je do smrti slala novčanu pomoć.  S mamom se zatim selila po Europi, živjela u trošnim stanovima, a obje su radile razne poslove, kako bi preživjele. Audrey je istovremeno pohađala baletnu školu, a nakon završetka Drugog svjetskog rata, preselile su se u London. "Kao glumica sam mogla zaraditi 3 funte više nego kao balerina pa je glumačka karijera bila najbolje rješenje", izjavila je jednom prilikom. 1953. godina pokazala se kao njezina, jer tada su u Hollywoodu za Audrey saznali baš svi, zahvaljujući ulozi u legendarnom filmu "Praznik u Rimu". Uslijedili su preseljenje u Los Angeles, ugovor s Paramount filmskim studijem, ali i brojne ljubavne patnje.  I godinu dana prije holivudske slave, Audrey je prošla kroz veliko ljubavno razočaranje, kada je već odabrala datum vjenčanja i haljinu, a zatim odlučila kako brak s Jamesom Hansonom jednostavno neće uspjeti zbog poslovnih obaveza, iako je često isticala kako je s njim to bila "ljubav na prvi pogled".  U vrijeme snimanja filma "Sabrina", za vrijeme kojeg je upoznala i dizajnera Huberta de Givenchyja te postala njegova muza, Audrey se ludo zaljubila u glumca Williama Holdena, koji je tada bio u braku. Iako je maštala o tome kako će on radi nje ostaviti suprugu te zasnovati obitelj, saznala je kako se podvrgnuo vazektomiji, nakon čega je shvatila da od te veze neće biti ništa. "Jako sam zaljubljive prirode. Imam tu lošu osobinu da kad počnem romansu, odmah zamišljam sebe s tim čovjekom u dubokoj starosti, a kasnije patim." Svog prvog supruga Mela Ferrera upoznala je 1954. godine, a 1960. par je dobio sina Seana. Tada se njihov brak počeo raspadati, a svi su za to krivili njegovu tešku narav. Audrey je u tom braku imala i dva pobačaja, a liječnici su ju upozoravali kako je oba doživjla zbog prevelikog stresa. Opako se šuškalo i kako ju suprug fizički i psihički zlostavlja, zbog čega ne može iznijeti trudnoću, ali i da je imao brojne ljubavnice, zbog čega se njihova ljubav ugasila nakon 14 zajedničkih godina.  Drugo "sudbonosno da" izgovorila je 1969. godine, talijanskom liječniku Andrei Dottiju, kojeg je upoznala tijekom putovanja s prijateljima po Grčkoj. Godinu dana kasnije, par je dobio sina Lucu, a 13 godina kasnije, Audrey je ponovno bila sama, kada je saznala da joj suprug ima čak nekoliko mlađih ljubavnica.  "Oba sam puta čekala da mi sinovi porastu da bih se razvela. Nisam željela da dječaci ostanu bez očeva dok su mali. Njihova rođenja najljepše su dvije stvari koje su mi se dogodile u životu. Majčinstvo i porod su najljepša iskustva na svijetu." Nakon ovakvih životnih udaraca, glumica se više nikada nije udavala, jer je izgubila vjeru u instituciju braka. Tako je od 1980. godine živjela s glumcem Roberom Waldersom, kojeg je upoznala pred kraj drugog braka, no samo u izvanbračnoj zajednici, a jednom je prilikom izjavila kako joj je tih 9 godina provedenih s njim, bilo najljepše razdoblje u životu.  1992. godine, pri povratku iz Somalije, gdje je radila s UNICEF-om, holivudska diva počela je osjećati nepodnošljive bolove, a ubrzo se ustanovilo kako boluje od raka crijeva i pluća, a spasa joj nije bilo. 20. siječnja 1993. godine, njezin se život ugasio, a grob u Švicarskoj, i dan danas je pun cvijeća, koje joj donose brojni obožavatelji.