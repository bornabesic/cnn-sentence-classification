Kako starimo, vene gube na elastičnosti, a krv se nakuplja u venama i one se povećavaju i postaju proširene ili varikozne. Proširene vene nastaju zbog oštećenja venskih zalistaka kod osoba koje su naslijedile njihovu osjetljiviju građu.  Za većinu ljudi proširene vene su samo jednostavan estetski problem i ne uzrokuju nikakve smetnje, no mogu dovesti do ozbiljnijih zdravstvenih problema, poput emobolije pluća. Ako se venski zalisci oštete, dolazi do poremećaja protoka krvi te se ona zadržava u donjim dijelovima vena što uzrokuje širenje. U slučaju dugotrajnog zastoja dolazi i do upalnih promjena i do odumiranja tkiva. Žene češće obolijevaju od muškaraca, svaka druga žena i svaki peti muškarac obole od "proširenih vena", ali rizik raste i za vrijeme trudnoće uslijed hormonalnih promjena, korištenja kontracepcijske pilule, zamjenske hormonalne terapije u klimakteriju, pretilosti, spuštenih stopala ili nekih drugih koštano-mišićnih oštećenja. Možete uzrokovati nastanak proširenih vena i ako nosite usku obuću i visoke potpetice te ako dugotrajno sjedite ili stojite. Simptomi nakoje biste trebali obratiti pozornost su otoci (edemi) nogu, umor i bol u nogama, trnci, pečenje, svrbež odnosno takozvani "sindrom teških nogu" koji se pojačava tijekom dana, a navečer kada legnemo se smiruje.  