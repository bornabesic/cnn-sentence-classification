Foto: Instagram  AKO mislite kako je rad od kuće idealan, razmislite još jednom.  Vjerujemo kako rad od kuće povezujete s fleksibilnim satima, manje uredske drame i više produktivnosti, no nedavno istraživanje UN-ove Međunarodne organizacije rada, otkrilo je kako on u praksi može dovesti do viših razina nesanice, stresa i samoće. U istraživanju su sudjelovale tri skupine radnika: oni koji su radili od doma, u uredu i doma te oni koji su radili na raznim lokacijama izvan ureda te su okarakterizirani kao "visoko mobilni" radnici. Iako moderne komunikacijske tehnologije daju zaposlenicima slobodu da rade izvan ureda, voditelj istraživanja upozorava kako takav rad dovodi do zamućivanja granica između privatnog i poslovnog života, ovisno o mjestu rada te karakteristikama različitih zanimanja. Drugim riječima, istraživanje je pokazalo kako su takvi ljudi bili skloni razvijanju negativnog blagostanja te doživljavanju negativnog učinka na zdravlje. Gotovo polovica takvih "mobilnih" zaposlenika prijavila je višu razinu stresa u odnosu na one radnike, koji su radili iz ureda, a jednako je bilo i sa onima koji su radili od doma. Rezultati su pokazali i kako se njih 42 posto bori s nesanicom, u odnosu na 29 posto onih koji su redovito radili u uredu, kao i da su skloniji prekovremenom radu, osjećaju izolacije te nedostatku neformalne razmjene informacija, koja postoji na radnom mjestu. Kako biste ublažili ovaj problem, stručnjaci ističu kako biste se trebali organizirati tako da nekoliko dana u tjednu ipak izaberete za pojavljivanje i rad u uredu, kako biste zadržali veze sa svojim suradnicima, ali i sačuvali svoje zdravlje i blagostanje.