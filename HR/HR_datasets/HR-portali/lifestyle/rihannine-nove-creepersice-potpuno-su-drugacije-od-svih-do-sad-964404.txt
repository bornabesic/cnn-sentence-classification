Foto: Getty, Twitter   POSTALO je zbilja teško odlučiti se koja nam je Rihanna draža: pjevačica ili dizajnerica? Od kada je, još prije gotovo dvije godine, započela uspješnu suradnju s Pumom, veselimo se svakom novom paru tenisica nastalih u toj suradnji. Baršunaste, satenske, maskirne... Sve "creepersice" do sad rasprodale bi se u trenu, a vjerujemo kako će isto biti i s najnovijim modelom, koji izgleda potpuno drugačije od svih prethodnih.    Rebrasti đon i dalje je tu, no gornji dio tenisica poprimio je obilježja balerinki, pogotovo zahvaljujući mašnici i vrpcama oko gležnjeva. Sigurni smo kako će nove "Creeper" sandale s mašnom posebno oduševiti okorjele ljubiteljice tenisica, koje tragaju za nečim što mogu nositi u nadolazećim ljetnim mjesecima.  Nove Rihannine tenisice/sandale za sada su dostupne samo u jednoj pop-up trgovini u Los Angelesu, po cijeni od 160 dolara, odnosno oko 1100 kuna, a još uvijek nije poznato kad će se početi prodavati online. A ako vam je njihova cijena ipak malo previsoka, ne brinite se, jer sigurni smo kako ćete uskoro moći kupiti i puno povoljnije kopije.