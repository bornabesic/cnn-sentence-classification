Foto: Facebook, Instagram   FOTOGRAFIJA je dosad prikupila 253 tisuće lajkova te je podijeljena više od 57 tisuća puta. Fotografije s vjenčanja često znaju ostaviti ljude bez daha te prenijeti snažne poruke, no niti jednoj to dosad nije pošlo za rukom kao ovoj, koja je postala viralni hit na Facebooku.   Fotografiju je snimio australski fotograf James Day te ju podijelio na svojoj stranici, a na njoj se nalaze mladenka u suzama i njezin novopečeni suprug, koji joj šapće nešto na uho. Fotografija je snimljena u australskom gradu Bowralu, a fotograf je nedavno otkrio priču, koja se krije iza nje. Kako je sam priznao, snimio je nekoliko odličnih fotografija, no nešto mu je i dalje nedostajalo.   Tada je zamolio mladoženju da svojoj supruzi šapne na uho odgovor na jedno pitanje: "Od milijardi ljudi na planetu, ti si izabrao ostatak života provesti s Roslyn. Možeš li joj reći zašto?"  Za nekoliko trenutaka, njezine su se oči zasjajile i krenule su suze. "Onda sam i ja počeo plakati. Ah ljubavi, toliko si dragocjena", napisao je James u svom statusu, a zatim je otkrio za The Huffington Post, kako ni dan danas ne zna što je to Adrian rekao svojoj dragoj.   "To je nešto što nisam ja trebao čuti. Želio sam da joj šapne, jer su te riječi bile samo za njene uši To je ono što volim fotografirati. Ne pretjerano namještene interakcije", zaključio je.