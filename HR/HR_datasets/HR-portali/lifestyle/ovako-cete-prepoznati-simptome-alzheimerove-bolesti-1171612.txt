Alzheimerova bolest je progresivna bolest mozga koju prati gubitak pamćenja, sposobnost rasuđivanja i promjene osobnosti, ali i nepokretnost. Od ove, ali i drugih oblika demencije u svijetu danas boluje oko 24 milijuna ljudi, a posebno prijeti osobama starije životne dobi. Vrlo je važno što ranije primijetiti simptome bolesti koji se javljaju postupno. Tijekom prvih nekoliko godina simptomi u većini slučajeva neće biti dramatični, no u kasnijoj fazi pacijent sve više zahtijeva tuđu pomoć. Prvi simptom koji se pojavljuje je zaboravljanje nedavnih događaja te se to najčešće pripisuje staračkoj zaboravnosti. Ali treba biti oprezan jer u ranoj fazi Alzheimerova bolest može prevariti. Simptomi bolesti su pogrešne procjene i loše zaključivanje, nesposobnost upravljanja novcem, poteškoće u održavanju komunikacije, zametanje stvari i nemogućnost prisjećanja prethodnog kretanja. Otežano donošenje odluka, također je jedan od ranijih simptoma ove bolesti, a tijekom vremena bolesnici ne mogu razlučiti koji je dan, datum ili godina te više nisu u mogućnosti pronaći put do kuće. Kako bolest napreduje, bolesnik više neće prepoznavati niti bliske osobe, a i govor će postati otežan.