Osobe koje svoju kavu ili čaj svakodnevno zaslađuju i/ili im dodaju mlijeko ili šlag, moraju znati da u organizam time unose 69 dodatnih kalorija, pokazalo je istraživanje američkih znanstvenika.  Kava i čaj među najpopularnijim su napitcima u svijetu. Postoje različita mišljenja o kalorijskim vrijednostima kave i čaja, no američki stručnjaci kažu da su oba napitka gotovo beskalorična. Ali problem je u dodacima, najčešće mlijeku, šećeru, a često i šlagu.  Dakle, kada se u kavu dodaju mlijeko ili šećer, ili još gore, oboje, kava postaje izrazito kalorično piće. Znanstvenici kažu da je tijekom studije koju su proveli, 68 posto kavopija i 33 posto 'čajopija' odgovorilo da te napitke piju uz kalorične dodatke.  U usporedbi s onima koji kavu vole gorku i crnu, osobe koje su u napitak dodavale razne dodatke svakodnevno su u organizam unosile 69 kcal, objavili su znanstvenici u časopisu Public Health.  A oni koji piju čaj s mlijekom ili šećerom svakodnevno konzumiraju 43 kcal više u usporedbi s onima koji ga piju bez dodataka.  Iako se broj kalorija koje se na taj način unose u organizam ne čini velikim, postupno i sasvim neprimjetno može rezultirati povećanjem težine, upozorio je voditelj studije Ruopeng An, asistent na odjelu kineziologije sveučilišta Illinois.  "Naše je istraživanje pokazalo da ljudi svakodnevno u organizam unose više kalorija nego što im je potrebno, a da toga nisu svjesni", kazao je An.  Tijekom istraživanja korišteni su podaci iz ranijih studija kojima je obuhvaćeno više od 13.000 kavopija i više od 6200 osoba koje su svakodnevno konzumirale čaj. Studija je obuhvatila razdoblje između 2001. i 2012. godine.  Pokazalo se da većina kavopija u svoje tople napitke dodaje šećer, mlijeko, vrhnje, šlag... Ljubitelji čaja češće su dodavali šećer, med ili punomasno mlijeko.  U oba slučaja većina kalorija dolazi iz šećera, potom iz mliječnih masti. Savjet znanstvenika i nutricionista je - pripazite što sve dodajete u kavu ili čaj. Ako te napitke nikako ne možete piti bez mlijeka i šećera, pijte manje kave ili čaja, primjerice jednu do dvije šalice dnevno. >>Kašljete, boli vas grlo i pijete sok od naranče? Uf, kakva pogreška... 