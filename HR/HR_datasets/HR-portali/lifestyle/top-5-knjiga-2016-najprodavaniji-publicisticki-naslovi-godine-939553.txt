Foto: Instagram  NASLOVE na listi 5 najprodavanijih publicističkih knjiga u hrvatskim knjižarama za 2016. veže jedna stvar: svaki od njih će vam, na svoj način, pomoći da bolje živite. No, nemojte odmah skočiti  – ovo nije popis naslova samopomoći  - knjige koje ćemo vam predstaviti ne mogu biti različitije nego što jesu. Japanski način sređivanja kućanstva, vodič kroz stil iz prijestolnice mode, autobiografija rock legende, zanimljiva knjiga o mudrostima života te vodič kroz fascinantnu temu probave – sve to su Hrvati voljeli čitati ove godine. Ako još uvijek ne znate koji poklon kupiti, izaberite knjigu kao trajnu vrijednost - na našoj ćete listi pronaći nekoliko prekrasnih.  1. Čarolija pospremanja koja će vam promijeniti život – Marie Kondo Najprodavaniji naslov ove godine je kratka knjiga japanske autorice Marie Kondo. U Hrvatskoj je objavljena 2015., ali je, polako i sigurno, stigla na mjesto apsolutnog publicističkog superhita u rangu Tajne. Kondo je modernizirala staru zen metodu pospremanja životnog prostora, tehniku koja se stoljećima rabila kako bi redovnici pročistili um i uredili svoj život do savršenstva. Kako živimo u vremenu hipermaterijalizma, svi u svom domu imamo previše stvari koje nas guše, a da toga nismo ni svjesni. Autorica nam daje bezbroj savjeta kako si pojednostavniti život strukturiranim održavanjem čistog i jasnog životnog prostora. Jedan od savjeta je „maknite sve stvari koje vam ne izazivaju osjećaj sreće“. Probali smo i stvarno funkcionira. Kad završite s pospremanjem kuće, život će vam se dramatično promijeniti. Kad iskusite kako je imati uistinu urednu kuću, osjetit ćete da je vaš svijet postao svjetliji.  Više nikada nećete ponovo pribjeći neredu. To autorica naziva čarolijom pospremanja. 2. Kako biti Parižanka u svakoj prilici – grupa autora U kratkim, razigranim odlomcima Anne Berest, Audrey Diwan, Caroline de Maigret i Sophie Mas iznose svoje originalne stavove o stilu, ljepoti, kulturi, djeci i muškarcima. Autorice su nerazdvojne prijateljice već godinama. Talentirane i nesputane mlade žene s karijerama u svijetu glazbe, filma, mode i izdavaštva, one neobično iskreno i otvoreno ruše mitove o tome što danas znači biti Parižanka. Odajući nam svoje tajne i mane, istodobno ismijavaju svoje komplicirane, često proturječne osjećaje i postupke. Priznaju da su katkada snobovi, pomalo egocentrične, nepredvidive, ali ne i nepouzdane. One šefuju, tvrdoglave su, ali su i nježne i romantične... Iznimno zabavno i neopterećujuće štivo, puno bolje od bilo kojeg modnog časopisa. A ima i lijepe fotografije, što je uvijek plus. 3. Born To Run – Bruce Springsteen Autobiografija Born to Run bit će otkriće svima koji su ikada uživali u Bruceu Springsteenu, no ova je knjiga puno više od memoara legendarne rock-zvijezde. Ovo je knjiga za radnike i sanjare, roditelje i djecu, ljubavnike i usamljenike, umjetnike, čudake ili za svakoga tko je ikad želio biti kršten u svetoj rijeci rock ‘n’ rolla. Springsteen je na autobiografiji radio posljednjih sedam godina. Rijetko je koji izvođač ispričao vlastitu priču s toliko snage i zamaha. Poput brojnih njegovih pjesama, autobiografija Brucea Springsteena napisana je liričnošću jedinstvenog umjetnika i mudrošću čovjeka koji je duboko razmišljao o svom iskustvu. Album "Chapter and Verse" prati dugoiščekivanu Springsteenovu autobiografiju "Born to Run" i uključuje 18 pjesama od kojih pet još nikada nije bilo objavljeno. Springsteen je odabrao pjesme koje reflektiraju teme i dijelove autobiografije. Pjesme prate njegovu glazbenu povijest od njegovih najranijih dana i pričaju priču koja je paralelna s onom u knjizi. 4. Pazi kojeg vuka hraniš – Kenan Crnkić O ovoj knjizi smo već pisali, ali zaslužuje još koju riječ-dvije. Crnkić je vrlo zanimljiv čovjek – iako je knjiga puna mudrih priča iz različitih svjetskih tradicija, autor to uklapa u svoju životnu filozofiju kao da ih je on osmislio i ispričao. Ovaj naslov krasi lagan i pozitivan stil koji vas tjera na ponovno čitanje, a svako poglavlje je napisano kao da se tiče baš vas. U brojnim intervjuima koje je autor dao posljednjih mjeseci možemo vidjeti da su mudrosti ove knjige proistekle iz golemog životnog iskustva. Iako je kratka, ova nas knjiga vodi kroz područja života koja su suštinski bitna kako bismo dostigli sreću i sklad. Uskoro će biti objavljena i prva Crnkićeva knjiga (ali druga na hrvatskom jeziku) pod nazivom 7 tajni uspjeha. Kada pročitate Vuka, sigurni smo da ćete posegnuti i za njom. Čitajte polako i meditirajte nad onim što ste pročitali – rezultati će biti puno veći od uloženog truda čitanja. 5. Crijeva sa šarmom – Giulia Enders Postoji li tema koja je nezanimljivija od naših crijeva? Naravno, pod uvjetom da niste doktor, baš i ne. Ali šarmantna doktorica Giulia Enders od "crne ovce" među organima uspjeva napraviti temu koja je fascinantna. Poznata je izreka da kod nekih "ljubav ide kroz trbuh", a ovaj naslov pokazuje da kroz trbuh ide i puno više – razina naše sreće usko je povezana sa stanjem u našim crijevima. Knjiga je zabavna, pitka i puna šaljivih ilustracija koje nam na vizualan način otkrivaju tajne probave. Nije slučajno da je, osim kod nas, ova knjiga jedna od najprodavanijih iz područja publicistike u svijetu. Autorica je uspjela na potpuno nov, duhovit i zabavan način ispričati čudesnu priču o ključnoj ulozi crijeva ne samo za probavu, nego i za cjelokupno ljudsko zdravlje. Jeste li znali da se dvije trećine našeg imunološkog sustava nalazi u našim crijevima i da, poslije mozga, crijeva imaju najkompleksniji i najveći živčani sustav? Nismo ni mi, ali čitanjem ove knjige naučili smo to i još puno zanimljivosti koje su nam obogatile život.