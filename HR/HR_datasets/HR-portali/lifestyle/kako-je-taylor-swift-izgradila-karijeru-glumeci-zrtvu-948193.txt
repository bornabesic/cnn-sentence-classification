Foto: Getty, Instagram, Splash news  NEKAD je bila simbol dobrote i nevinosti, no čini se kako i njezina priča ima dvije strane.  Za 27-godišnju pjevačicu Taylor Swift, cijeli je svijet saznao u razdoblju između 2004. i 2008. godine, godinama koje se uzimaju kao njezini glazbeni počeci. Prema podacima iz lipnja 2016. godine, Taylor je bila "teška" 250 milijuna dolara, a iza nje su brojni albumi, turneje, ali i ljubavni problemi te skandali s kolegama.  Sve je počelo davne 2009. godine, na dodjeli VMA nagrada, kada je Taylor dobila nagradu za spot godine, a reper Kanye West tada je skočio na pozornicu, kako bi svim prisutnima objasnio kako je tu nagradu trebala dobiti Beyonce. Simbolično, Kanye je bio u crnom, "nevina" Taylor u bijelom, a nije dugo trebalo da se umišljeni reper nađe pod paljbom uzrujane javnosti, kako je to mogao napraviti "jadnoj djevojci". S druge strane, potpuno je zanemarena činjenica kako je reper takvim postupkom želio ukazati na nejednakost u glazbenoj industriji, koju diktira različita boja kože.  Nakon toga, po starom dobrom običaju, Taylor je napisala pjesmu "Innocent", gdje je javno poručila reperu kako mu oprašta to što je napravio. 2016. godine, isti akteri kreću u novi sukob, i to onaj oko pjesme "Famous", u kojoj Kanye pjeva o seksu s Taylor. Ona je odobrila riječi, no javnost ih je ponovno dočekala "na nož", opisujući ih kao seksističke i uvredljive. Taylor tada mijenja mišljenje te izdaje priopćenje za javnost, u kojem ističe kako se slaže s mišljenjem javnosti, zaboravljajući da se na iste riječi nekada smijala te ih odobrila.  No, pjevačica je i zaboravila kako se Kanye u međuvremenu oženio Kim Kardashian, koja će učiniti baš sve za pozornost medija, i koja je na Snapchatu tada krenula objavljivati dijelove razgovara između svog supruga i Taylor, jasno dajući do znanja da ima dokaz da je Taylor znala za pjesmu. No, nije samo u s KanyeomTaylor igrala na kartu žrtve.  Dovoljno je da se samo prisjetimo svih njezinih propalih ljubavnih veza. Među bivšim dečkima slavne pjevačice tako su se našli John Mayer, Harry Styles, Calvin Harris, Tom Hiddleston, Joe Jonas i Jake Gyllenhaal. Nakon svakog prekida, Taylor je dotičnima posvetila jednu ili više pjesama, koje su jasno govorile o tome kako je za svaki kriva isključivo muška strana, koja ju je najblaže rečeno povrijedila i "preveslala".  Istovremeno, sve što je ona htjela jest pronaći princa na bijelom konju, odnosno živjeti u bajci, na kakvima smo sve odrasle. Joe ju je ostavio telefonskim pozivom od 25 sekundi, John ju je toliko povrijedio da je kući otišla uplakana usred noći, Jake joj je uzeo nevinost, a onda se oko svega predomislio... Naravno, to smo sve saznali iz njezinih pjesama, no neke od njih, Taylor nije štedjela ni u intervjuima, gdje bi dodatno isticala kako su joj svi do jednoga slomili srce. Nakon prekida s Harryjem Stylesom, koji je poznat kao ženskaros, Taylor je "slučajno" snimljena tijekom odmora na jednom egzotičnom otoku, gdje sjedi na stražnjoj strani broda, "potonula" i osamljena, čime su ju mediji ponovno prozvali "žrtvom besramnog ženskaroša".  No, ipak je postojala i ona negativna strana priče, koja se odnosila na činjenicu da su mladu pjevačicu počeli nazivati sljedećim epitetima - "žderačica muškaraca", "psihopatkinja", "očajnica". Čak je 2013. godina proglašena "naomraženijom slavnom osobom". Ali, ona je ponovno sve okrenula u svoju korist, zahvaljući popularnom albumu "1989", koji je izdala 2014. godine, kada je seksizam postao njezin glavni fokus. "Za ženu koja piše i pjeva o svojim osjećajima, vrlo je seksistički nazivati ju očajnom", poručila je tada. Tako je Taylor postala sinonim za feminizam, a u svakom istupu podsjećala je kako je bavljenje medija njezinim ljubavnim životom nepošteno. No, ti epiteti nisu bili plod nečije bolesne mašte ili želje za senzacionalističkom pričom, već nekih njezinih tekstova, koji su davali dojam da je Taylor baš takva. "Idi svojim prijateljima i reci im da sam luda i posesivna, to je u redu, ja ću svojima reći da si gay. Ti si još jedna slika za spaliti, ja ću sjediti ovdje i planirati svoju osvetu", jedan je od stihova na koji mislimo.   Ne smijemo zaboraviti kako je Taylor imala i vrlo javnu svađu s nekadašnjom bliskom prijateljicom Katy Perry, koju je popljuvala u pjesmi "Bad Blood", okružena svojom mnogobrojnom ženskom ekipom, koja "cupka" za njom, gdje god "kraljica" Taylor krene. Katy je tada optužila kako joj je htjela uništiti turneju, a pogađate, ona ne razumije zašto bi joj itko to želio učiniti.   U isto vrijeme, njezina mnogobrojna ženska ekipa, sastavljena od poznatih manekenki, glumica i pjevačica, postala je kao eksluzivni klub, u koji mogu ući samo odabrane - bijele, uspješne, mršave i heteroseksualne žene. Taylor je bila i prva kada je trebalo pružiti podršku kolegici Keshi, koja je prošle godine vodila mučnu bitku s producentom kojeg je optužila za silovanje ili javno izraziti negodovanje zbog izbora Donalda Trumpa za američkog predsjednika, no nije je bilo nigdje na nedavno održanom Women's Marchu, kada je podršku istom dala iz kreveta, slikom na Instagramu.   Zaključak priče? Čini se kako svijet šoubiznisa ima posla s vještom manipulatoricom, kojoj je sve dosad savršeno polazilo za rukom okretati sve u svoju korist, no svemu kad tad dođe kraj pa se čini da je tako došao i onaj za Taylor. Njezine modne kombinacije odjednom su postale provokativnije, postala je sve bliskija sa ženama poput Care Delevingne, koja je deklarirana biseksualka, istetovirana i vrlo glasna kada je u pitanju izražavanje mišljenja, viđena je u društvu zločestih dečkiju, poput Drakea, Nellyja i Zayna Malika, a tu je i pjesma za erotski film "Pedeset Nijansi Mračniji".   Nekako nam se čini kako je i ona shvatila kako je krajnje vrijeme da "promijeni ploču", jer njezina "nevinost" više jednostavno ne prolazi...