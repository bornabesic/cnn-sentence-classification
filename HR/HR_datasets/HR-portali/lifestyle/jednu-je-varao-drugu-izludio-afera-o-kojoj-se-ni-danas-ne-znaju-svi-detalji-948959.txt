Foto: Getty, Giphy  JEDNA je bila najveća holivudska zvijezda, a druga najpoznatija Prva dama.  Radi se naravno o Marilyn Monroe i Jackie Kennedy, koje imaju zajedničku povijest utoliko što su obje voljele istog muškarca.   A o tajnoj vezi Marilyn i bivšeg američkog predsjednika Johna F. Kennedyja šuška se i dan danas, iako ona nije bila jedina njegova afera. U knjizi "These Few Precious Days: The Final Year of Jack with Jackie", pisca Christophera Andersena, stoji kako je Prva dama znala za sve suprugove afere, a ljubavnice po imenima, koje su ju itekako uzrujavale, no bila je spremna zažmiriti na sve, sve dok ju suprug javno ne sramoti.  A upravo ju je afera sa slavnom Marilynkom navodno najviše uzrujavala, jer je u to vrijeme prekrasna plavuša bila prava diva pa je postojala velika opasnost od toga da preljub postane veliki skandal, uništi Kennedyjevu reputaciju, ali i njezin brak.  I dok se Jackie uzrujavala, glumica je maštala o tome kako će ju njezin ljubavnik oženiti. U istoj se knjizi navodi kako je jednom prilikom pitala bliskog prijatelja može li ju zamisliti kao Prvu damu. Jednom je čak i nazvala samu Jackie te joj otkrila kako joj je John obećao da će ju oženiti, na što joj je Jackie vrlo mirno poručila: "Marilyn, oženit ćeš Jacka, uselit ćeš se u Bijelu kuću, obnašati dužnosti Prve dame, ja ću se iseliti, a ti ćeš dobiti sve probleme."  Jackie je također bila vrlo bliska s ocem, muškarcem kojem je najviše vjerovala, koji je također imao brojne ljubavnice, no nju je obožavao pa se pretpostavljalo kako je takav odnos duboko utjecao na nju, zbog čega je čitavo vrijeme smatrala kako njezin suprug može biti nevjeran, no kako ju svejedno ludo voli. Iako su se Marilyn i Jack sreli dva puta prije legendarne večere, koja je održana u New Yorku 1962. godine, u čast predsjednikovog 45. rođendana, tek su tada prvi put razgovarali. Kako stoji u knjizi, kada je ušla u sobu, vrijeme se zaustavilo na trenutak, a svi pogledi bili su na divi. "Napokon si stigla. Tu je nekoliko ljudi koji umiru od želje da te upoznaju", rekao joj je tada, ne skidajući pogled s nje. Očevici tvrde kako je duo odmah počeo flertovati, a na kraju večeri John je zatražio njezin broj te ga naravno, odmah i dobio. Drugi dan ju je odmah nazvao te predložio put u Palm Springs, kada joj je i bez oklijevanja dao do znanja kako Jackie neće biti tamo. Problem je nastao kada je ona postala opsjednuta njime, a Johnu je vikend s tada najpoželjnijom ženom na svijetu bio samo još jedna avantura. "On je s njom manje-više završio nakon tog vikenda. Čak joj je pred svima rekao kako ionako nije materijal za Prvu damu. Našli su se još jednom u Washingtonu, kada se ona iznenada pojavila tamo, no tada se među njima ništa nije dogodilo. Vozili smo se čamcem po rijeci Potomac, a ona je spavala na drugom mjestu", otkrio je tada Johnov bliski prijatelj te priznao kako je Jackie znala i za to.  Jackie je zabrinjavala Marilyn i utoliko što je imala dugu povijest emocionalne nestabilnosti te problema s alkoholom, drogama i lijekovima te je bila na glasu kao vrlo problematična žena. Navodno je zavela i predsjednikovog brata Roberta, koji je također imao suprugu. 5. kolovoza 1962. godine, Marilyn je okončala svoj život sa samo 36 godina, a pronašao ju je njezin psihijatar u spavaćoj sobi. 22. studenog 1963., predsjednik John F. Kennedy ubijen je u atentatu u Dallasu.  Jackie je umrla 19. svibnja 1994. godine, u dobi od 64 godine, kao Jackie Kennedy Onassis, obzirom da se 1968. godine udala za svog dugogodišnjeg prijatelja Aristotlea Onassisa, koji je 1975. godine umro uslijed zdravstvenih komplikacija, koje su započele 2 godine prije, kada je izgubio sina Alexandera u zrakoplovnoj nesreći. Jackie O. pristala je  kasnije na 26 milijuna dolara ostavštine, nakon njegove smrti, nakon niza pravnih bitki s njegovom kćeri Christinom.  Jackie je umrla u svom stanu u New Yorku, a uzrok je bio tumor. "Umrla je okružena ljudima koje voli i svojim knjigama", opisao je tada John F. Kennedy Jr.