Foto: Instagram   VEĆ dugo vas nismo iznenadili nekim "uradi sama" projektom. Tako je krajnje vrijeme da ispravimo tu nepravdu, a subota nam se čini kao idealan dan za tako nešto. Ovoga puta, naučit ćemo vas kako da same napravite traperice s perlicama, koje već neko vrijeme osvajaju društvene mreže, kao što su Instagram i Pinterest, a brojne modne blogerice i influencerice već se odavno hvale svojim parovima, koje rado kombiniraju s romantičnim bluzama, košuljama i topićima, bilo s volanima, čipkom, golim ramenima i slično.   Perlice u trenu ovom vječnom komadu daju dozu glamuroznosti, a ove će traperice jednako dobro izgledati na tenisice, kao i na sandale, štikle, popularne natikače i slično. Tako vam je za ovaj projekt potreban stari par traperica, koji vam samo stoji u ormaru, a s perlicama ćete im u kratkom roku podariti novi život.  Resice na nogavicama možete, a i ne morate napraviti, a kako napraviti ove genijalne traperice, pogledajte u kratkom videu.