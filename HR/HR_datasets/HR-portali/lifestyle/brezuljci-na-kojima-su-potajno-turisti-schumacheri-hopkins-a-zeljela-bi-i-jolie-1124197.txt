Inkognito turizam. Tu si, a nitko ne zna... Ili zna, ali ne diže famu. Brežuljci Bujštine i vile skrivene od pogleda mjesto su gdje mir traže svjetske zvijezde. Face. Oni kojima je preko glave vožnja jahtama i helikopterima, koji žele uživati sami i u tišini. A ovo je to mjesto. Razgovarajući s Michaelom Schumacherom u doba kad je bio vozač Mercedesa, izvukao sam pitanje baš o – Bujama. – Kada dolazite u Hrvatsku? – pitao sam. – U Hrvatsku? Zar imate utrku formule 1? Nisam proučavao kalendar utrka za ovu sezonu – u svom je stilu odgovorio Schumacher. Schumacher na kremšnitama Nisam se dao, spomenuo sam vilu u Vižintini Vrhima kraj sela Kaligarića u kojoj se odmara njegov mlađi brat Ralf s njihovim zajedničkim austrijskim prijateljima, a gdje je boravio i on sam, a Schumi je samo slegnuo ramenima... Želio je da njegov boravak u Istri ostane inkognito. – Da, mlađi brat Schumacher je ovdje kod nas jeo kremšnite. Ma bolje su od samoborskih – govore u slastičarnici “Kod Ćifa” u centru Buja otac i sin Elmedin. – Pitao je tada koliki je račun te je li iznos u eurima. Bio je, dakako u našim kunama. – Voljeli bismo da Michael ozdravi, da se opet vrati – kažu u Bujama. U obližnjem Oprtlju ista priča. – Ralf Schumacher i njegovo društvo, a s njima i Michael, vrijeme su ovdje najviše provodili vozeći se enduro motociklima trasom bivše željezničke pruge Parenzane, danas šetnice, a u blizini je i motokros-staza, koja im je bila igralište. Nije staza ništa posebno, ali oni su uživali, zabavljali se – govore u gradiću. – Mlađi je brat Ralf čest gost. Voli konobe, a Oprtalj je mjesto gdje se može uživati u istarskoj hrani, pašti s tartufima, juhama, maneštri, roštilju – priča Kristina Štokovac (26), umjetnica iz Oprtlja, dok u galeriji “Mali” pokazuje nakit od papira koji je nazvala “papiruša”. – Lijepo je na ovim brežuljcima. Mirno i tiho, nije komercijalizirano kao Motovun, Grožnjan ili Hum. Turist tu ima privatnost, malo je ljudi, a oko nas predivne kuće, stotinama godina stare, ali, nažalost, mnoge propadaju – govori dok sjedimo u lođi i gledamo prema brežuljku gdje su mir tražili slavni vozači formule 1. Vozeći se prema vili o kojoj sam razgovarao sa Schumacherom po pustim i zavojitim cestama na kojima se nižu uzbrdice i nizbrdice teško je ne opaliti po gasu. Kad znaš da se najbolji vozač ovuda vozikao, to je još i teže. Ali, kiša i lišće prijete. Na putu prema njihovoj kući, u jednom trenutku asfalt nestaje! Makadam. Sjetih se vica: Koji automobil najbrže vozi makadamom? Službeni. Vozim polako i razmišljam kako frajeri koji su se proslavili vožnjom na pisti bržom od 300 kilometara na sat, da bi došli do vikendice moraju voziti 10 na sat! Ispred kuće nikoga. Mir i tišinu remeti pas iz obližnje kuće. Mješanac, veselo laje, pozdravlja... Okrećem kurs prema drugoj vili, oskarovca Anthonyja Hopkinsa. Nakon desetak minuta vožnje kroz Makovce, Grožnjan i Bijele Zemlje dolazim do mjesta Sveti Ivan. Hannibal Lecter uz bazen – Oskarovac Anthony Hopkins ležao je na terasi kraj bazena i čitao knjigu. Vidjeli smo ga, mislili smo da je netko sličan, ali bio je to zaista on – kažu u Svetom Ivanu. Šećem do prvog susjeda koji živi kraj vile u kojoj se Hannibal Lecter odnosno Hopkins, poznat po ulogama u filmovima “Kad jaganjci utihnu”, “Hannibal”, “Crveni zmaj”..., odmara, a on kaže: – U selu je nekoliko kuća. Ima nas možda dvadesetak. Živimo mirnim, seoskim životom, bavimo se poljoprivredom, to je naš kruh. A ovo okolo su kuće za odmor, ima ih ovdje mnogo. Tu je mirno, a od Buja udaljeni smo samo nekoliko kilometara – govori Elvis, Hopkinsov susjed, dok se igram s njegovim ovčarom. Voli tenisku lopticu. Živicira ga, ne može je pregristi. Kuća u kojoj se oskarovac odmara bila je nekad škola! Domaći su sjećaju školskih dana i nastave u njoj. – Znaš zašto on baš tu dolazi? Zbog male crkve svetog Antuna u obližnjoj šumi. Hopkinsu je ime Anthony, to mora biti razlog... Noć je već pala, a na povratku u Buje vidim – dvostruko! Na Ininoj benzinskoj šalim se s dečkima. – Trijezan sam, a vidim na brežuljku dva tornja! Smiju se. – Jesu, jesu, dva su zvonika. Nemaš brige...  >>Tesla je obožavao tudum, a ako nađu vinograd – postat će nacionalni park >>Čakovec: Najsigurniji grad na svijetu jer po njemu je ime dobio – Chuck Norris Bujska pivovara San Servolo   Nazvana po zaštitniku Buja San Servolu, odnosno svetom Servulu. Poznata po odličnom domaćem pivu od vode iz izvora sv. Ivana. Osim pivovare, radi i restoran, a specijalitet dana bio je – tatarski biftek. Grožnjan  Grad umjetnika poznat po međunarodnim glazbenim radionicama, ovdje je predavao i Boško Petrović. Ljeti se miješaju zvukovi udaraljki, saksofona, violina, violončela itd., no održavaju se i druge umjetničke radionice, okupljaju se plesači, glumci, slikari... Iz kafića “Vero” po lijepom vremenu puca pogled i do Učke, a vidi se velik dio Bujštine, Ponte Porton i dolina rijeke Mirne Aquapark Istralandia  Aquapark kraj Brtonigle, na putu prema Novigradu, otvoren je prije dvije godine, a uvode se i nove atrakcije za kupače. Vinske ceste  Uz niz drugih, preporučujemo posjet vinariji Veralda, dobitniku prestižne Decanterove svjetske nagrade za “Istrian”, što je ujedno i najveći uspjeh naših vinara... PLUS SVE JE NADOHVAT – U mjestu sa dva tornja sve je blizu i nadohvat ruke, udaljeno samo par minuta vožnje. Od tartufa, odličnih vinarija i konoba pa do mora. I Grožnjan i Oprtalj su blizu. Za rekreaciju, tko želi šetati, trčati ili voziti bicikl, idealna je Parenzana. Zanimljivo, srednjoškolci iz Umaga i Novigrada u školu idu u – Buje. MINUS IZLASCI – Za mlade i one starije željne zabave, u Bujama su večeri puste. Mjesto je ostalo i bez hotela, a zabava se svodi na odlazak u neki od kafića ili pizzerija. Ljeti problema nema jer je Umag vrlo blizu pa ljudi ondje provode vesele noći, a neki idu i u Portorož. Urednost, izgled mjesta, čistoća, okoliš - 9 Kvaliteta i raznolikost smještaja - 5 Kvaliteta ugostiteljske ponude - 8 Gostoljubivost i susretljivost domaćina - 9 Večernja zabava i  provod - 6 Kulturni i rekreativni sadržaji - 8 Opskrbljenost  i šoping- ponuda - 6 Turistička ponuda tijekom cijele godine - 6 Inovativnost, originalnost i autohtonost - 9 Opći  dojam - 8 Ukupna ocjena - 74 VARAŽDIN - 88 SAMOBOR - 87 BUJE - 74 ČAKOVEC - 73 BJELOVAR ĐAKOVO FUŽINE GOSPIĆ ILOK IMOTSKI KARLOVAC KNIN KOPRIVNICA KRAPINA LUDBREG NAŠICE OGULIN OSIJEK OTOČAC OZALJ PLITV. JEZERA POŽEGA RAVNA GORA SINJ SISAK SL. BROD SLUNJ VELIKA GORICA VUKOVAR ZABOK 