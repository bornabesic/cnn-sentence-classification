Foto: Instagram  IAKO stara izreka glasi: "Život je nepredvidiv, zato najprije pojedi desert", liječnici se s njom neće složiti, a londonski stomatolozi pozvali su zaposlenike da u 2017. zbog zdravlja ukinu čest "običaj konzumiranja kolača" u uredima te da ih zamijene voćem i orašidima, piše Independent.  Vodeći britanski stomatolozi savjetuju šefovima koji žele nagraditi i razveseliti zaposlenike da im umjesto raznih vrsta kolača ponude voće ili orašide.  "Zaposlenici povremeno žele s kolegama proslaviti neki poseban događaj pa donose slastice na posao. Isto je po povratku s odmora ili nekog poslovnog putovanja", kaže dekan Fakulteta za dentalnu kirurgiju (FDS) na Royal Collegeu of Surgeons, profesor Nigel Hunt.  "Svrha donošenja slatkiša u ured je razveseliti kolege, dakle, to je dobronamjeran potez, no iz moje perspektive pridonosi sveprisutnoj epidemiji pretilosti te šteti oralnome zdravlju. Moramo raditi na promjeni 'običaja jedenja kolača' na radnim mjestima te potaknuti konzumiranje zdrave hrane te pomoći zaposlenicima da izbjegnu zamku slatkog iskušenja", smatra Hunt. "Običaj jedenja kolača u uredima predstavlja iskušenje i problem i za one koji su na dijeti zbog zdravlja ili zbog nastojanja da izgube koji kilogram", kazao je prof. Hunt. "Koliko nas je počelo dijetu samo zato da bismo izbjegli iskušenje koje nam predstavljaju fini čokoladni keksi, krafne, čokolada i ostale slastice koje nam ponude u uredu? Ne tvrdim da taj običaj treba u potpunosti ukinuti, no mislim da treba uvesti nova pravila". Tijekom 2014. i 2015. stomatološke je ordinacije u Velikoj Britaniji zbog karijesa posjetilo 65.000 pacijenata, podaci su FDS-a. Stomatolozi podsjećaju da bakterije koje žive u usnoj šupljini za svoju prehranu također koriste ugljikohidrate. Pri njihovoj se razgradnji stvara kiselina koja nagriza zubnu caklinu, a oštećenje zubne cakline rezultira gubitkom minerala kalcija i fosfora, dvaju najvažnijih minerala od kojih su zubi građeni. Tako počinje proces kvarenja zubi. Izloženost kvarenju zubi je veća što se češće konzumiraju slatkiši, zaslađeni napici i namirnice koje se lako lijepe za zube, osobito ako se jedu između glavnih obroka. Slatkiše treba jesti uz ostatak obroka ali ne izolirano među obrocima. Nakon toga bi bilo dobro oprati zube, savjetuju stomatolozi te ističu da bi za međuobrok na poslu najbolje bilo umjesto slatkiša odabrati voće ili orašide.