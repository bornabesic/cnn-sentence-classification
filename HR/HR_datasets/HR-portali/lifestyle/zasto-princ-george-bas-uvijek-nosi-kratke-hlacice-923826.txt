Foto: Guliver Image/Getty Images/Hina/Twitter  AKO VOLITE škicnuti fotke malog princa Georgea, vjerojatno ste primijetili da je slatki dječačić uvijek odjeven u kratke hlačice, čak i kad je hladno. Razlog za to nije volja njegove majke Kate Middleton, već britanska tradicija prema kojoj pripadnici viših društvenih staleža, aristokracije i kraljevske obitelji sinove do određenih godina odijevaju isključivo u kratke hlače.  "Duge hlače su za starije dječake i muškarce, a kratke hlače na malenom dječaku tihi su klasni pokazatelj. Iako se vremena polako mijenjaju, duge hlače na malom dječaku i dalje se smatraju prigradskim i pokazateljem srednjeg staleža", rekao je stručnjak za društvene etikete William Hanson.   Poput Georgea, kratke hlače su tijekom ranog djetinjstva nosili i prinčevi William i Harry, dok nisu napunili određene godine.  "Običaj je da dječak počne nositi duge hlače oko osme godine života, a to možda ima veze s običajem koji datira iz 16. stoljeća, kad su se dječaci s godinom ili dvije života odijevali u haljinice, što se danas zadržalo i tijekom krštenja, a zatim su nosili odjevne artikle koji su više nalikovali kratkim i dugim hlačama", dodaje Hanson.   Kratke hlače u kraljevskoj obitelji danas su ipak više poštivanje tradicije, nego iskazivanje staleža kojem pripadaju. "Pripadnicima viših staleža u Velikoj Britaniji vrlo je bitno sačuvati tradiciju, a kratke hlače jedan su pokazatelj kojim se ističu", zaključio je Hanson.