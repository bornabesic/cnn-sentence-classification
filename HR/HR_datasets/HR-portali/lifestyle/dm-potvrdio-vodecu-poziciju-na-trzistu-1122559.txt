U četvrtak, 20. listopada članovi Uprave dm-a predstavili su poslovne rezultate koji su potvrdili dm-ovu vodeću poziciju na tržištu drogerijskih proizvoda. U poslovnoj godini 2015./2016.1 dm je u Hrvatskoj ostvario 1,992 milijarde kuna prometa. „U protekloj poslovnoj godini dm je nastavio s kvalitativnim širenjem te smo u modernizaciju 26 prodavaonica investirali više od 58 milijuna kuna“, naglasio je Mirko Mrakužić, direktor dm-a. dm je danas najprepoznatljivija prodavaonica proizvoda za osobnu njegu i higijenu, proizvoda za brigu o kućanstvu te kozmetičkih proizvoda2. Važnu ulogu u pozicioniranju dm-a na tržištu ima robna marka dm-a koja čini više od petine ukupnog asortimana što je 28,41% ukupnog prometa dm-a. Kao prodavaonica bio hrane, dm je ostvario rast prepoznatljivosti od 7% među specijaliziranim trgovinama, trgovačkim lancima i drogerijama3, a prva vlastita marka dm-a u kategoriji osviještene prehrane dmBio ostvarila je rast prometa viši od 500% u odnosu na drugu polovicu poslovne godine 2014./2015. Istraživanje Ipsosa potvrdilo je kako se dm od konkurencije najviše ističe po odnosu prema djelatnicima. Uz prosječnu neto plaću u prodavaonicama višu od 8.850 kuna, dm djelatnike potiče na profesionalni i osobni razvoj. dm je organizirao 110 radionica i seminara za djelatnike, a 55% djelatnika volontiralo je u zajednici. Povodom 20. obljetnice poslovanja u Hrvatskoj, članovi Uprave istaknuli su kako je dm u dva desetljeća investirao više od 827 milijuna kuna te je u državni proračun uplatio više od 2,79 milijarde kuna. "Ugled koji je dm izgradio u Hrvatskoj uvelike je rezultat naše posvećenosti društveno odgovornom poslovanju. Stoga smo, povodom 20. obljetnice poslovanja, pokrenuli inicijativu "Jer sve smo to MI!". Među 2 004 prijavljena društveno korisna projekta, odabrali smo njih 40 koje smo podržali s 1,5 milijuna kuna", istaknula je Gordana Picek, voditeljica Resora nabave, marketinga i PR-a te je dodala kako je, tijekom 20 godina poslovanja, dm kroz donacije u zajednicu uložio 49,9 milijuna kuna. Danas dm posluje u 156 prodavaonica te u 60 gradova zapošljava 1.327 djelatnika. U poslovnoj godini 2016./2017. dm će uložiti 97 milijuna kuna u modernizaciju 50 prodavaonica, širenje logističkog centra te razvoj asortimana. 1 Poslovna godina 2015./2016. = 1.10.2015. - 30.9.2016. 2 Ipsos, rujan 2016.; CATI N=500 3 Ipsos, rujan 2016.; CATI N=500