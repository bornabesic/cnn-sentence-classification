Ošišati li ih ili ne, kako ih održavati, hoće li pristajati mome licu pitanja su koja uvijek muče mnoge žene kad se spomenu šiške. - One mogu pristajati svakom obliku lica. Istina, u prednosti su osobe s ovalnim licem koje se mogu igrati s bilo kojom dužinom i formom, krutim, oštrim rezom ili mekim linijama šiški - ističe frizerka Petra Granić Glowatzky i nastavlja: “Ako imate krute, čvrste crte lica ili lagane nepravilnosti, a želite ih smanjiti, preporučam šiške svjetlije nijanse od tona vaše kose ili neka ta boja uokviruje lice, može biti nanesena parcijalno”. Što se njege tiče, ističe frizerka, nije teško ući u rutinu održavanja. - Imate li neki zvrk koji nepravilno pada prema čelu, jednostavno ga prije sušenja sredite s malo pjene te češljajte u suprotnom smjeru prirodnog rasta u laganoj brzini fena i češlja ili četke. Pritom pazite da fen ne puše direktno na lice jer će se kosa posložiti skroz neuredno. Izvor toplog zraka postavite iznad šiški i malim brzim pokretima fena sušite od tjemena prema čelu. Nemojte se bojati napraviti promjenu na kosi jer ona je dobra. Šiške jedino znaju biti mali problem kad je ljeto, vruće je, a čelo se znoji. Onda predlažem nošenje malo na stranu - savjetuje Petra. Osim preparata koji u imenu imaju riječi “sleek” ili “frizz”, dobri su i silikoni koji peglaju vlas i vidno je sređuju. Sve su popularniji i “jedan u pet” tretmani koji istodobno kosi daju blistavu nijansu, sjaj, raspetljavaju je, zaglađuju... Naravno, pritom ne zaboravite kosu njegovati i hidratizirajućim šamponima. 