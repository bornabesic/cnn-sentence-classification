Nesvjestica, pad tlaka, drhtavica, panični ispadi, ubrzano disanje, najekstremniji su slučajevi manifestacije straha od stomatologa, koji se pojavljuju kod hrvatskih građana. Ovi „simptomi“ kod najbojažljiviji pacijenata pojavljivali bi se i prije no što bi sjeli u stomatološku stolicu prije zahvata, pa čak i kada su bili u pitanju najmanje zahtjevni, kao primjerice skidanje naslaga kamenca sa zubi. Stomatologa se najviše boje mlađi muškarci, te djeca koja su doživjela u prijašnjim zahvatima dosta boli i tako razvili nepovjerenje prema svemu što će im se u ordinaciji događati, pokazali su rezultati istraživanja provedenog u poslovnoj praksi Privatne stomatološke ordinacije Balenović iz Zagreba.   „Veliki broj pacijenata kao razlog straha navode prethodna loša iskustva i za njih traumatske zahvate praćene nesnošljivom boli te stoga dolaze i navode svoj najveći strah, a to je bol. Također postoje pacijenti koji se boje igle ili im nelagodu izaziva prizor krvi, pa i to navode kao razlog straha. U svojoj praksi se svakodnevno susrećemo s pacijentima koji dolaze sa strahom i mole za što bezbolniji tretman“ – opisao je dr.med.dent. Nino Balenović svakodnevne susrete s manifestacijama straha svojih pacijenata. Najčešći prizor prestrašenog pacijenta je stiskanje šake na početku i tijekom zahvata, pa čak i na sami zvuk turbine počnu se tresti i izmicati. Panični pacijenti čak počinju hiperventilirati, ubrzano disati, postaju blijedi, a ima čak i primjera nesvjestice. „Tada moramo brzo reagirati i učiniti sve što je u našoj moći da ga smirimo i da pacijent „dođe sebi“. U svakom od slučaja straha nastojimo pacijentu pomoći odmah na početku kada nam sam pacijent priznaje svoje strahove i kada pričom pokušavamo pridobiti povjerenje pacijenta i nastojimo ga smiriti. Ukratko mu opišemo što bi se sve trebalo napraviti, a tijekom zahvata upozoravamo kada bi nešto mogli osjetiti kao bol i na taj način nisu cijelo vrijeme u strahu i iščekivanju boli, nego su veći dio zahvata opušteni, fokusirani su na ono što govorimo, a ne na misao o boli, ističe dr.med.dent. Nino Balenović. No, postoje i pacijenti kod kojih ne možemo na ovakav način pobijediti strah i obaviti zahvate. Kod njih se primjenjuju metode kao što je sedacija dušikovim oksidulom i slično. >>'Zubar mi je zatvorio zub, a sada su mi rekli da ga moram vaditi...'