Foto: Instagram  GODIŠNJI odmori za većinu su završili, no ljeto još traje. obzirom da smo ga toliko iščekivali i veselili mu se, bila bi šteta ne iskoristiti maksimalno svaki njegov dan, pa makar bili i u gradu. Slobodna popodneva i večeri nakon posla  ili vikendi dovoljni su da nam pokažu kako uživati u ostatku ljeta u gradu. Zato u nastavku donosimo neke ideje koje će vam u tome pomoći.  Budite turist u vlastitom gradu Mnogo ljudi zna relativno malo podataka o gradu u kojem žive. Svakodnevno prolaze pokraj velebnih starih zdanja za koje ni ne znaju koja im je prvotno bila namjena, a nerijetko se dogodi da turisti zapažaju više pojedinosti od njih samih. Kako biste bolje upoznali svoj grad, iskoristite tople ljetne večeri za njegovo istraživanje. Pretvarajte se da ste turist. Ponesite fotoaparat i promatrajte svoj grad okom turista. Posjetite one ulice koje inače zaobilazite, sjednite na kavu u neki novi kafić u povijesnoj jezgri grada i uživajte. Zanimljivo je i da turističke zajednice u većim hrvatskim gradovima ponekad također nude besplatno razgledavanje grada uz stručno vodstvo pa vrijedi i to iskoristiti. Organizirajte tematske večeri u svome domu Tople ljetne večeri idealne su za okupljanje prijatelja i obitelji uz najfinije delicije. Iskoristite balkon, terasu ili pak vrt koji imate i organizirajte prave tematske večeri uz autentičnu hranu određenog područja ili povijesnog perioda. Predlažemo kubansku večer uz ritmove salse, sangriju i piletinu s tropksim voćem te  ili pak oživljavanje dvadesetih godina prošlog stoljeća uz male crne haljine i najbolje pjenušce. Pritom nemojte smetnuti s uma ni dekor prostora. Čak i mali balkon može poslužiti svrsi, a na internetu ima pregršt ideja za samostalnu izradu dekora primjerenog određenoj tematskoj zabavi. Provedite popodne na pikniku u parku Postoji li bolje godišnje doba za uživanje u pikniku od kasnog ljeta? Teško. Više nema visokih vrućina kao tijekom vrhunca ljeta, a još uvijek vlada onaj ljetni osjećaj slobode i uživanje u provođenju vremena na otvorenom. Ako osim toga volite i uživati u dobroj hrani i društvu, piknik s najbližima u gradskome parku odlična je ideja. Ponesite deku, piće i nešto hrane i ugodno popodne može početi. Nadoknadite propuštene filmove U većim hrvatskim gradovima art kina tijekom ljeta nude projekcije koje su bile dio njihovog repertoara proteklih mjeseci, često i po sniženim cijenama. Mnoga od njih nude i ljetne varijante kina na otvorenom, a kino pod zvijezdama uistinu je posebno iskustvo, vjerujte nam na riječ.  Posjetite lokalne manifestacije Gotovo da i nema većeg mjesta u Hrvatskoj koje tijekom ljeta nema neku svoju manifestaciju na kojoj predstavlja dio svoje kulturne ponude i, dakako, gastronomije. To je odličan način da izađete van, sretnete se s poznanicima koji su se također vratili s ljetovanja, razmijenite dojmove i uživate u gastronomskoj ponudi. Varaždinski Špancirfest samo što nije počeo, a i svaki otok i primorsko mjesto ima neku svoju ribarsku feštu. Ovo su samo neke ideje kako provesti ostatak ljeta. Sigurni smo da i vaše mjesto ili grad nude ponešto za svačiji okus.