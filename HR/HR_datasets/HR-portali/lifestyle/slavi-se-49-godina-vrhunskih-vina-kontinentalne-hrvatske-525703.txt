Grad Sveti Ivan Zelina uvelike se priprema za 49. Izložbu vina kontinentalne Hrvatske, koja  će se održati 2. i 3. lipnja. Kao i svake godine, bit će to izložba najcjenjenijih vina kontinentalne hrvatske, ali i gastronomski te glazbeni događaj koji se ne propušta.   „Pozivam sve ljubitelje vina, ali i one koji će to tek postati, u Sv. I. Zelinu 2. i 3. lipnja na Izložbu vina kontinentalne Hrvatske. Već pola stoljeća održava se ova prestižna manifestacija i svake godine se trudimo da program pored uobičajenog enološkog, bude obogaćen drugim sadržajima i još bolji od prethodne. Zato, nemojte propustiti Izložbu!“ – izjavio je predsjednik Organizacijskog odbora Izložbe vina kontinentalne Hrvatske i ujedno gradonačelnik Zeline, Hrvoje Koščec.  Stotine uzoraka vina pristižu na ocjenjivanje s čitavog kontinenta kako bi ih vrsni enolozi i stručnjaci kušali do Izložbe na kojoj će se nagraditi i izložiti najbolje kapljice. Stručni žiri svoje ocjene daje u nekoliko kategorija, a jedna od Zelinčanima najdražih svakako je ona u kategoriji sorte vina Kraljevine koju su proglasili svojim zaštitnim znakom.   Osim vina, ocjenjivat će se i vizualni identitet proizvoda, pa će se tako u jednoj kategoriji dodijeliti nagrada s obzirom na najdojmljiviju estetsku cjelinu sastavljenu od boce, etikete, ukrasne kapice, ali i kvalitete predstavljenih informacija o vinu na etiketi.   Drugoga dana Izložbe na scenu stupaju domaće gastro snage, a posebno vrijedi spomenuti poznatog hrvatskog chefa Tomislava Špičeka koji će uz asistenciju popularnog Maria Valentića kao sinonima zdrave prehrane i tjelovježbe, pripremati hranu za posjetitelje Izložbe. Hrana će se dijeliti posjetiteljima uz preporuku sorti vina Izložbe.   Cijena degustacijske čaše u petak je 70, a u subotu 50 kuna što je uz nastupe poznatih izvođača te hranu za posjetitelje vrlo povoljno u odnosu na slične manifestacije.   „Oba dana manifestacije u Svetom Ivanu Zelini program će voditi naša poznata voditeljica i Miss Universe Jelena Glišić. Prvoga dana će sve okupljene zabavljati Zvonko Bogdan, a drugi dan tu je bend Kužiš stari moj“, najavila je Marinka Zubčić, direktorica TZ Zelina i jedna od najuspješnijih turističkih djelatnica u Županiji. Sveti Ivan Zelina ima bogatu povijest proizvodnje vina i jedan je od najznačajnijih hrvatskih gradova u razvoju vinske kulture i tradicije. Prva izložba vina na ovim prostorima održana je davne 1860. godine zaslugom Dragutina Stražimira (1821.–1891.) koji postavio temelje modernog vinogradarstva. Pokrovitelj Izložbe vina kontinentalne Hrvatske je Vlada Republike Hrvatske.