Foto: Privatne fotografije  MAJA Vračarić, 39 godina, majka kćeri Karle, direktorica Direkcije Miss Hrvatske za Miss svijeta. Tako nam se predstavila lijepa i simpatična Maja te nas dodatno osvojila jednostavnošću. Njezino lijepo lice sigurno ste negdje primijetili posljednjih godina, no tim Index Rougea o njoj je odlučio saznati nešto više, kao i ima li puno niskih udaraca u svijetu Missica, kako izgledaju pripreme za spektakularni show, ali i koje su njezine beauty tajne, kojima održava ovako mladolik izgled.  1. Danas ste direktorica izbora za Miss Hrvatske, no nekad ste i sama šetala tom pistom, 1996. godine. Kako je to izgledalo tada?  - Da, nikad ne znaš u životu što te čeka. 1996.na izbor Miss Hrvatske me uključila Tihana Harapin Zalepugin, tada su isto bili prvo županijski izbori, zatim polufinale i finale izbora Miss Hrvatske. Sve iz toga načina organizacije što je bilo dobro smo ugradili i kroz današnje izbore, samo što smo ih još nadogradili. Razlike od 1996. i danas su što mi nismo morale prolaziti kategorije kroz natjecanje, što danas natjecateljice prolaze pa je možda nama bilo malo lakše, ali opet s druge strane, mi smo hodale u kupaćim kostimima, što nam nije bilo baš ugodno, pogotovo što je većina nas prvi puta kročila na pistu. Isto tako, tada je bila samo jedna televizijska kuća, što danas nije slučaj, tiskovine su bile vrlo važne... Danas se i to promijenilo, portali su nadmašili tiskovine i društvene mreže igraju veliku ulogu. U tih 20 godina puno je promjena pa rekla bih na bolje u svakom slučaju.  2. Negdje smo pročitali da vas zovu "čelična Lady izbora ljepote". Jeste li strogi prema djevojkama na izboru ili ste im ipak kao zamjenska majka? - Nisam sebe nikad doživljavala kao "čeličnu Lady". Na izboru sam pravedna i prema svim djevojkama jednaka što mislim da je to vrlo važno. Na izboru se natječe 20 djevojaka, neku sam možda više puta vidjela i kroz posao upoznala, ali mislim da nije u redu da zbog toga sam privrženija toj djevojci, jer ću time povrijediti neku drugu djevojku, koju sam tek upoznala. Idem prvo od sebe, kako bih se ja u tome trenutku osjećala. Cilj mi je, i tako govorim i svojoj ekipi, da su one mlade dame i prema njima se treba tako i odnositi, neke se prvi puta susreću s modom, kamerama, fotoaparatima i tu treba imati razumjevanja. Mi smo tu da im svojim primjerom pokažemo kako se ponašati prema drugima, tako ih učimo pa ih na neki način i odgajamo... 3. Prema vašem osobnom iskustvu, kada ste se natjecali i danas, ima li puno ljubomore i udaraca ispod pojasa u svijetu Missica? - U svakom poslu i svijetu ima udaraca ispod pojasa i ljubomore, ali s vremenom ih naučiš izbjegavati, a neke koje primiš shvatiš kao školu.  4. Što je točno Vaš posao? - Moj posao je organizirati finale izbora Miss Hrvatske, osigurati sredstva da bih se mogao organizirati svojim poslom smatram i educiranje tih mladih djevojaka (zbog toga skupljam oko nas dobre i kvalitetne mentore), dizati ugled izbora Miss Hrvatske, pratiti kako idu županijski izbori, pratiti castinge koji se rade po cijeloj Hrvatskoj, voditi računa o društvenim mrežama i objava koje idu u javnost... Eto, to je moj posao kojeg obožavam. 5. Nažalost, moramo priznati kako izbor za Miss više nije što je nekad bio... Nastojite li vratiti stari sjaj ovom izboru i ako da, kako to pokušavate? - U pravu ste ,ali ne nastojim vratiti stari sjaj. Neka taj sjaj ostane u godinama kad je zasjao, ja i moj tim nastojimo zablistati u novom svjetlu i na drugačiji način. 6. I dok mi  vidimo samo natjecanje i proglašenje pobjednice, možete li nam objasniti koliko je tu zapravo posla, kada se svjetla pozornice ugase, da bi došlo do svega toga sjajnog i blještavog? - Oko izbora Miss Hrvatske se radi 365 dana u godini i to vrlo naporno. U svakoj županiji se radi casting za županijsko natjecanje pa onda organizacija županijskog natjecanja, neke županije imaju svoje organizatore koji su iz te županije, a neke radimo mi tako da obiđemo Hrvatsku godišnje tri do četiri puta kroz sve županije. Osmišljavamo razne projekte koji su vezani za Miss Hrvatske, radimo modne editorijale s Missicom, snimamo razglednicu za svjetski izbor Miss World s pobjednicom, u kojoj prezentiramo našu zemlju. Nakon izbora kreće opremanje pobjednice za svjetski izbor, kao i sve potrebno za put. 7. Jeste li se susretali s puno predrasuda u životu? - Cijeli život se susrećem s predrasudama, ali na meni je da ih rušim, to je moj zadatak. 8. Koje su vaše beauty tajne, čime održavate mladolik izgled? - Prvo, hvala na komplimentu, nemam posebne beauty tajne, mislim da kako se osjećamo tako i zračimo i to se ocrtava na licu.  9. Što biste poručili mladim djevojkama, koje se žele prijaviti na Vaše natjecanje? - Da uvijek budu svoje, da se educiraju, da ih ne zavedu materijalna dobra, nego da se trude steći ih same, da ne ovise o nikome i da iza njih stoji naporan rad, jer na kraju on se uvijek cijeni. 10. Što biste poručili općenito ženama, koje vas sada čitaju, kakve trebaju, a kakve ne trebaju biti u životu? - Ne smatram se takvim autoritetom da mogu ženama govoriti kakve trebaju biti, mogu samo reći da ja slijedim svoje srce i mali unutarnji glas koji me vodi naprijed, bez obzira na sve prepreke u životu. A bilo je ih tucet. 11. Poznato je i kako ste bili voditeljica nekad mega popularnog "Kola sreće"... Imate li kakvu anegdotu koju želite podijeliti s nama iz tog razdoblja? - Vodila sam emisiju "Kolo sreće" zajedno s gospodinom Oliverom Mlakarom 5 godina i cijeli tim kontakt programa mi je bio druga obitelj, na čelu s godpodinom Lazom Golužom i gospođom Majom Jurković. Bila sam mlada kada sam došla kod njih, imala sam samo 17 godina. Anegdota je bilo puno i za smijati se i za plakati, nemojte mi zamjeriti, ali u ovom trenutku naprosto se ne mogu sjetiti najzanimljivije.