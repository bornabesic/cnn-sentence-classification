Čega se najviše bojimo i koje su naše slabe točke, ovisi i o tome u kojem smo horoskopskom znaku rođeni. Gordi i ponosni Ovnovi u svakom su društvu najglasniji i stječe se dojam da su jako samopouzdani. Oni to i jesu, ali imaju i svoje slabe točke, pa se najviše boje ispasti smiješni pred drugima. Ne boje se svađa i rasprava, ali nije im svejedno ako nalete na nekoga tko je intelektualno nadmoćniji od njih. Od bliske okoline očekuju mnogo potpore i ljubavnih iskaza, a ako to uzmanjka, postaju tvrdoglavi, naprasiti, pa čak i svadljivi. Bikovi su najosjetljiviji na novac. Ako im želite ostati prijatelj, a posudili ste novac od njih, što prije im ga vratite. U protivnom će s vama raskrstiti za sva vremena. No njihov najveći kompleks je da u ljubavnoj vezi ili braku neće biti dovoljno voljeni. Oni će učiniti sve za voljenu osobu, kao i za svoju djecu. No dogodi li se da vrijedan i skrbni Bik ne prima dovoljno zahvale za svoju požrtvovnost, postaje ljut, neugodan, pa i osvetoljubiv. Komunikativni Blizanci vole ogovaranje, koje često izvode na šarmantan i smiješan način, no i sami imaju paranoju od njega. Doznaju li da ih netko ogovara, njihovo samopouzdanje može drastično pasti. Uvijek se trude svakom se svidjeti i ne mogu podnijeti činjenicu da se nekome možda i ne sviđaju dovoljno. U takvim situacijama vole se nadmetati i praviti važni, a istaknut će i osobine kao što su svadljivost i ljutnja, pa se pretvaraju u prava zlopamtila. Rakovi su pravi skupljači uvreda jer su prirodno osjetljivi i lako ih je povrijediti. Često su i oni sami svjesni da teško kontroliraju svoje emocije. Jako im je važno kakvim ih drugi ljudi doživljavaju. Njihovi kompleksi izlaze na vidjelo kad se osjećaju sputanima, iznevjerenima ili ako nisu dovoljno voljeni. Imaju li obiteljskih problema koje nikako ne mogu riješiti, a za Raka je dom svetinja, mogu se potpuno povući u sebe i potiho patiti. Ponosni Lavovi jako vole biti u centru pozornosti. Ako im netko drugi preotme tu ulogu ili naiđu na sebi ravnog, probudit će se i njihova nesigurnost, pa i ljubomora. Tad mogu postati oholi i neugodni, osobito ako se netko ne slaže s njihovim mišljenjima ili im se otvoreno suprotstavlja namjerno ih izazivajući. Kod kuće traže da ih se poštuje i cijeni (kao i na poslu) i, ako to izostane, Lav će se naći duboko uvrijeđenim. Tad postaju sarkastični i osvetoljubivi. Djevice su po prirodi suzdržane i ne otkrivaju olako svoja emocionalna stanja. Stalno misle da moraju biti na oprezu, da im nešto prijeti ili da će drugi ljudi otkriti da oni i nemaju tako savršenu samokontrolu kako djeluju na prvi pogled. Stalna želja da održe dobar dojam u očima drugih stavlja ih u stanja stalne napetosti. Nisu otporni na stres, pa njihova maska suzdržanosti lako pada, pokazujući nesigurnost u vidu histeričnih ispada. Šarmantne Vage su jako društveni ljudi i bitno im je kakav dojam ostavljaju na druge. Nesigurni postaju ako shvate da ih netko ne prihvaća, ignorira, ogovara ili ih pogrešno doživljava. Strahuju od odbacivanja, što je njihov najveći kompleks. Iako su Vage većinom ugodni ljudi i neskloni svađama, ako se osjećaju neprihvaćenima u društvu, mogu postati svadljivi i jako neugodni, što će zasigurno iznenaditi one koji ih takvima ne poznaju. Škorpioni su puni različitih kompleksa jer su osjetljivi i nepovjerljivi prema ljudima. Uvijek misle da će ih netko izigrati ili prevariti, pa teško stvaraju nova prijateljstva. Nikako ne podnose kritiku na svoj račun, pa u takvim trenucima postaju arogantni i napadački nastrojeni. Ako ih prijatelj izigra ili se u javnosti naruga na njihov račun, to neće olako oprostiti jer su Škorpioni velika zlopamtila, pa će uzvrati vrlo oštrim rječnikom Strijelci su filozofski nastrojeni pa nerijetko vole pametovati drugima. No mora im se priznati da su jako inteligentni i pronicljivi, ali znaju biti nametljivi u društvu. Ono što budi njihov kompleks manje vrijednosti je ako na poslu ne dobiju pohvalu za svoj rad i trud, ili ako ih u društvu netko javno kritizira ili ismijava. U takvim situacijama mogu potpuno izgubiti strpljenje i samokontrolu pa govore nepovezano, živčani su i neugodni u komunikaciji Ako se nečeg Jarci boje, to je da će biti izigrani u ljubavnoj vezi. Iako na prvi pogled djeluju samopouzdano i sigurni u sebe, ispod njihove suzdržanosti krije se krhko i osjetljivo srce. Kada se u nekog zaljube, jako dugo skrivaju svoje osjećaje jer nisu sigurni u obostrane simpatije. Dogodi li mu se da bude izigran u vezi, da mu ljubav nije uzvraćena ili da je prevaren u odnosu, Jarac iskazuje veliku ljubomoru, pa čak i osvetoljubivost. Vodenjaci se u mnogočemu razlikuju od drugih ljudi i po ponašanju i po načinu razmišljanja, pa su često neshvaćeni. Ponašaju se kao da ih nije previše briga što drugi misle o njima, čime skrivaju manjak samopouzdanja. Njima je zapravo itekako stalo što netko misli o njima, pa naiđu li na osudu ili nerazumijevanje, postaju bahati i ljude gledaju s visoka. Najosjetljiviji su na prijatelje i strahuju da bi ih mogli izgubiti. Nježne i osjetljive Ribe često su pune različitih kompleksa. Boje se biti odbijene i neprihvaćene u društvima, ili da partner neće moći shvatiti njihovu ranjivu i osjetljivu stranu prirode. Ribe je lako povrijediti jer su preosjetljive. Kako se stalno žrtvuju dajući obitelji sebe do maksimuma, neće podnijeti nezahvalnost od svoji najbližih. Tada mogu postati osorni, vrijeđati ukućane i reći im u lice sve što dugo trpe u sebi. 