Foto: Instagram, Promo  HYGGE je, u ovom trenutku, vjerojatno najpopularniji globalni trend. Ako vam pojam već nije poznat, pitanje je samo dana kada će vam ući u život i uljepšati ga. Ukratko, hygge je danska riječ koja nema direktan prijevod, ali može se opisati nekolicinom pojmova: sreća, udobnost, dom, toplina, obitelj, prijatelji, ugoda, topli napitak, kamin, dekica, pripadnost. Budući da je riječ o jednom sasvim specifičnom pojmu, kada shvatite što on predstavlja, sigurno ćete imati dodatne riječi kojim ćete ga objašnjavati. Hrvatski izdavači slijede svjetske trendove (i za to ih moramo pohvaliti!) – na našem tržištu objavljene su dvije nove knjige koje se bave teorijom i filozofijom života iza koncepta hygge. Osim ta dva publicistička naslova, u našim preporukama možete pronaći i neke romane koji, po nama, izazivaju osjećaj ugode i zadovoljstva. I da - knjige su savršeni hygge.  Hygge: Danski recept za sretan život – Meik Wiking  Za naša dva publicistička naslova koristit ćemo opise izdavača jer smatramo da su vrlo jasni i iscrpni. Osim toga, vrlo dobro konkretiziraju o čemu se radi. Krenimo s najboljom i najpopularnijom hygge knjigom u svijetu.  „Ovogodišnji najpoznatiji trend i definitivni hit je danski koncept udobnosti, knjiga koja je prodana u milijunskim nakladama i dalje drži svoj visoki rang na ljestvicama najprodavanijih i najčitanijih knjiga. Ako još niste čuli za Hygge, vrijeme je da se upoznate. Riječ „hygge“ definitivno je riječ godine, izgovara se hu-ge, etimološki riječ je iz norveškog jezika i znači blagostanje, udobnost, zadovoljstvo, uživanje u blagodatima života i bližnjih. Najbolja stvar od svega je što je ovaj način opuštanja i uživanja u životu odvojen od materijalnih vrijednosti i temelji se na duhovnim vrijednostima, pa je dostupan svima. Tko je više stručniji upoznati nas s hygge životnim stilom od Meika Wikinga, izvršnog predsjednika Happiness Research Instituta u Copenhagenu, odnosno, Centra za istraživanje kvalitete života. U ovoj prekrasnoj i inspirativnoj knjizi, Meik će vam pomoći da u svoj život uvedete hygge.“  Hygge – Louisa Thomsen Brits  „Da biste razumjeli hygge, ne morate biti Danac. Svi mi prepoznajemo univerzalne teme koje su temelji hygge: pripadnost, povjerenje, povezanost, zajednicu, zajedništvo, bliskost, sigurnost, dom, zadovoljstvo, autentičnost, prisutnost i ljubav. Ova vas knjiga poziva da malo-pomalo mijenjate svoje postupke i poimanje života kako biste svaki dan osjećali hygge. Hygge izvire iz društva usredotočenog na ljude, a ne na stvari. Povezan je s jezikom ljubavi i idejom da pravo bogatstvo nije ono što možemo gomilati, nego ono što dijelimo. Za mnoge od nas životne vrijednosti su težak rad, mjerljiva postignuća i bogatstvo, a nerijetko propuštamo odvojiti malo vremena kako bismo njegovali svoje odnose i jačali društvene veze. Pogrešno vjerujemo da nam sigurnost pružaju materijalne stvari, a ne ljudi. Danac nijednog čovjeka neće smatrati boljim ili lošijim od sebe, iako, primjerice, može biti svjestan da taj čovjek ima više novca ili je na nižem položaju od njega.“    Stogodišnjak koji se spustio kroz prozor i nestao – Jonas Jonasson  Ovaj je roman stigao neočekivano i čitatelje ostavio bez daha. Dok su iz nordijskih zemalja stizali samo mračni krimići, Jonasson je potpuno preokrenuo sve što smo očekivali od jednog švedskog autora. Stogodišnjak je knjiga koja već samim svojim naslovom donosi smiješak na lice. A to je tek početak. Ima li što luđe i djetinjastije od stogodišnjaka koji bježi iz staračkog doma u avanturu svojeg života? Možda ima, ali mi ne znamo za to. Zapravo, znamo - panda koji se valja po snijegu je prilično smiješan. Ali panda ne piše knjige - za to ima svog Jonassona koji je, unatoč svom turbulentnom životu, napisao roman koji je već postao klasik veselja i životne sreće. Po romanu je snimljen i urnebesan film koji je, u sezoni kada se pojavio na kino-platnima, odmah postao jedna od najgledanijih švedskih ekranizacija svih vremena.   Sakupljač pikula – Cecelia Ahern  Naša draga Cecelia! Ova nas autorica uveseljava već godinama nizom feel-good romana i specifičnim senzibilitetom osobe koja zna što je sreća. U Sakupljaču pikula, junakinja Sabrina Boggs pronalazi tajnu kolekciju očevih stvari, a poznati čovjek s kojim je odrasla odjednom joj postaje strancem. Ona sada ima samo jedan dan otkriti tajne čovjeka za kojega je bila uvjerena da ga poznaje. U tome danu pronalazi uspomene, priče i ljude za koje nije imala pojma da postoje. Ovo je roman o tome kako i najobičnije odluke u našim životima mogu imati neobične posljedice. I kako, ponekad, samo promatrajući drugoga, počinjemo zapravo razumijevati sebe. Prekrasna i mudra knjiga koja će oduševiti sve ljubitelje Cecelie Ahern.   Kamo si otišla, Brenadette - Maria Semple  Kamo si otišla, Bernadette je prekrasna satira koja ukazuje na mnoge besmislice modernog društva. Stil pisanja je iznimno jasan i pun duha, ali i nevjerojatno pozitivan i topao. Rijetko se pronalazi knjiga koja je toliko inteligentna, a koja se čita s lakoćom. Ovaj nas roman pomalo podsjeća na genijalnu knjigu Lov na losose u Jemenu. Pisan je kao kolaž dokumenata, e-mailova, transkripta, članaka i časopisa, koji povezuje um pametne i rječite junakinje Bee Branch. Iako je na površini zaigran, prvijenac Marie Semple je fascinantna priča o povlačenju jedne žene iz svijeta. Neki ovu knjigu smatraju najsmješnijom knjigom desetljeća, a mi se slažemo s njima. Maria Semple je inače autorica scenarija za komične TV serije što se ovom romanu itekako osjeća. Ali, kao i mnoge druge dobre knjige, ova nije jednodimenzionalna – osim smijeha ona pruža i dublje uvide.   Projekt žena – Graeme Simsion  „Don Tillman, briljantan ali društveno neprilagođen profesor genetike, zaključio je kako je došlo vrijeme da sebi nađe ženu. Ne bi li našao savršenu partnericu, sustavno je i empirijski utemeljeno, kako i inače svemu pristupa, osmislio Projekt Žena: znanstveni upitnik s pomoću kojeg će eliminirati sve koje ne zadovoljavaju osnovne kriterije – pušačice, kasnilice, vegetarijanke. Rosie Jarman sve je od navedenog. Osim toga ona je i nevjerojatno zavodljiva, strastvena i duhovita. Iako ju je brzo diskvalificirao kao kandidatkinju u Projektu Žena, Don kao stručnjak za DNK može biti od velike pomoći Rosie u njezinoj potrazi: pronalaženju biološkog oca. Kada se tijekom suradnje na Projektu Otac nađu u neočekivanom odnosu, Don je prisiljen suočiti se sa spontanim vihorom u koji ga uvlači Rosie i sa spoznajom da usprkos najboljim znanstvenim nastojanjima ljubav ne možeš pronaći, već ona pronalazi tebe.“  Jedna od najneobičnijih i najzabavnijih ljubavnih priča ovog stoljeća. Projekt žena je prava rijetkost jer nam vraća vjeru u snagu međuljudskih odnosa. Primijetili ste da na ovoj listi preporuka ima dosta naslova koji su otkačeni? E pa, ovo je vjerojatno najotkačenija romansa koju možete pročitati – posebno ako volite seriju Teorija velikog praska.