Konzumacija transmasnih kiselina i zasićenih masnoća poput maslaca povezana je s povećanim rizikom od smrtnosti, pokazuje veliko istraživanje vođeno u SAD-u tijekom tri desetljeća, potvrđujući da su ti proizvodi štetni za zdravlje. Zamjena tih proizvoda nezasićenim masnoćama, poput onih koje se nalaze u maslinovu ulju ili masnim ribama poput lososa, smanjuje rizik od smrtnosti, zaključak je tog istraživanja koje je u utorak objavio medicinski časopis JAMA Internal Medicine. Ti rezultati potvrđuju najnovije savezne preporuke sadržane u dijetnom vodiču za 2015. – 2020. – Zamjena zasićenih masnoća koje se nalaze u slanini ili crvenom mesu nezasićenim masnoćama može donijeti veliku korist zdravlju i trebala bi biti ključna poruka u dijetnim preporukama – ističu autori. – To istraživanje upućuje na važnu dobrobit nezasićenih masnoća, naročito kad zamjenjuju zasićene masnoće i transmasne kiseline – ocijenio je Dong Wang, istraživač na Fakultetu javnog zdravstva Harvard, glavni autor tih radova. Po njemu, "postoji velika zbunjenost u biomedicinskoj znanosti i u javnosti zadnjih godina oko učinaka nekih tipova masnoća na zdravlje". Po analizi nekoliko studija objavljenoj prošlog tjedna u američkom časopisu Plos One, konzumiranje maslaca ne povećava znatno pojavu kardiovaskularnih bolesti. Istraživanje je provedeno među više od 126.000 sudionika tijekom 32 godine koji su odgovarali na upitnik o prehrani i stilu života svake dvije do četiri godine kao i o svojem zdravlju. Više od 33.300 smrtnih slučajeva zabilježeno je u toj skupini tijekom istraživanja. >>Što je ghee maslac i zašto bismo ga trebali konzumirati češće? Evo odgovora... 