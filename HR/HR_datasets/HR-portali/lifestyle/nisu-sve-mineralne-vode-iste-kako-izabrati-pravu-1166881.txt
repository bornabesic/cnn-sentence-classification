Nisu sve mineralne vode iste i jedinstvena kombinacija minerala kao što su kalcij, natrij i magnezij dat će vodi poseban okus, ali i pomoći u liječenju probavnih tegoba, kažu znanstvenici. "Prava mineralna voda može biti jako dobra za zdravlje", rekao je Peter Schropp, kušač vode u Doemens Academy kraj Municha, koja nudi tečajeve za barove, restorane i cateringe. Dok je najvažniji izvor minerala kruta hrana, voda s puno minerala može je dobro nadopuniti, ističu u Njemačkom nutricionističkom društvu (DGE). Koji su nam minerali potrebni? Kalcij: "Ako ne jedete mliječne proizvode, gubite najvažniji izvor kalcija", kaže Schropp. Stoga veganima i ljudima intolerantnima na laktozu posebno koristi mineralna voda bogata kalcijem (najmanje 150 miligrama po litri), kažu u DGE-u. Kalcij je osobito važan za žene, posebno trudnice i dojilje, kao i žene prije i poslije menopauze. Zdrave odrasle osobe trebale bi uzimati najmanje tisuću miligrama dnevno, a adolescenti i nešto više. Čaša tople vode ujutro Magnezij: grčevi i bolovi u mišićima znak su manjka magnezija. Taj je mineral važan i za srce te za mentalnu koncentraciju, kaže Schropp. Želite li mineralnu vodu s puno magnezija, vodite računa da sadrži najmanje 50 miligrama po litri. Pojačanu potrebu za tim mineralnom također imaju trudnice i dojilje, a dnevna doza za odrasle osobe je između 350 do 400 mililitara. Natrij: "Potrošači obično smatraju da je visoki unos natrija štetan", rekao je Schropp, dodajući da proizvođači zbog toga ne navode natrij u sadržaju vode. No, neke mineralne vode sadrže više od 4000 miligrama natrija po litri. Manjak tog minerala može izazvati grčeve, umor, lošu koncentraciju i nizak krvni tlak. Vodikov karbonat: značajan udio tog minerala u vodi, najmanje 600 miligrama po litri, pomaže u liječenje žgaravice. Poznat i kao bikarbonat, on neutralizira kiseline u probavnom sustavi i ublažava simptome kroničnog gastritisa. Prema njemačkim zakonima, ukupna količina minerala manja od 500 miligrama po litri smatra se "niskom", a manja od 50 miligrama "vrlo niskom". Ako se puno znojite na poslu ili u sportu, trebali bi piti mineralnu vodu s visokim udjelom minerala, najmanje 1500 miligrama po litri. To vrijedi i za partijanere nakon besane noći pune plesa i alkohola, kao i za starije osobe jer se potreba za mineralima s godinama povećava. Mineralna voda potiče disanje i cirkulaciju krvi, djelujući kao "doping" koji energiju diže brzo, ali privremeno. A ujutro na prazan želudac može izazvati probleme. "Savjetujem čašu tople vode ujutro" kaže Schropp. "Tijelo je lakše apsorbira, a organi se stimuliraju postupno", dodao je.   