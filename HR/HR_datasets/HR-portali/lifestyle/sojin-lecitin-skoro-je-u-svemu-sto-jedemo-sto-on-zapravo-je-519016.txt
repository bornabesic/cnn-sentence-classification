Sojin lecitin je sastojak kojeg ćemo vidjeti u gotovo svim kupovnim namirnicama. No malo nas zapravo zna što on je. Ne znamo ni je li štetan i za koga je štetan. Razgovarali smo s nutricionisticom Letom Pilić, koja nam je objasnila: Sojin lecitin je E322, odnosno biljni emulgator koji se koristi u proizvodnji gotove hrane. Uglavnom se koristi kao prehrambeni aditiv u dječjoj hrani, čokoladi, pekarskim proizvodima, sirevima, začinima i sladoledu... - Sojin lecitin je prirodni emulgator koji se dobiva iz zrna soje. Po kemijskoj formuli je fosfolipid i u prehrambenoj industriji se koristi kao emulgator što znači da povezuje vodu i masti u proizvodu i daje karakterističnu teksturu i konzistenciju. Zbog tih svojstava sadrži ga mnoštvo prehrambenih proizvoda. Iako je soja poznati alergen, lecitin ne bi trebao izazivati alergije. U principu se ne smatra štetnim za zdravlje - objasnila je nutricionistica Leta Pilić. Inače, lecitin se nalazi posvuda, i u biljkama i u životinjama. Na primjer, u jajetu (žumanjku), goveđoj jetri, orašastim plodovima, sjemenkama, kikirikiju, soji, narančama, cvjetači, u hladno prešanom biljnom ulju itd.  Ono što zabrinjava stručnjake je činjenica da je sojin lecitin izvučen iz sojinog ulja, koje je uglavnom genetski modificirana. Za sada se ne zna na koje to sve načine može utjecati na cjelokupni životni ciklus, ali EU je naznačila da aditivi koji su izvučeni iz GMO namirnica, moraju tako i biti označeni. Budući da je originalnom izvoru sojinog lecitina gotovo nemoguće ući u trag, EU je definirala da proizvođači lecitina (ne sojinog) moraju imati oznaku IP, što označava "Identity Preservation" odnosno da potječe s plantaža s održivim upravljanjem.  *podaci su preuzeti s portala e-brojevi.udd.hr. Potisni plinovi služe za istiskivanje hrane iz posuda pod tlakom. Najčešće se upotrebljavaju ugljikov dioksid (E290) i dušikov(I) oksid (E942). Najpoznatiji proizvod u kojem se upotrebljava potisni plin jest tučeno slatko vrhnje u sprej-dozi. Plinovi za pakiranje argon (E938), helij (E939) i dušik (E941) dodaju se proizvodima prije, za vrijeme ili nakon pakiranja. Na taj se način iz proizvoda istiskuje zrak, a hrani poput voća, povrća, mesa, sira produžuje trajnost. 