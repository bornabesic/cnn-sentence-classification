Roštilj mesu daje poseban okus, a osim ukusno mariniranog mesa na 'vatru' često stavljamo kruh i povrće koje tada poprimi bogatstvo mirisa i specifičan 'dodir' dima. Meso se k tome može sasvim izbaciti pa roštiljati možemo i vrlo zdrave obroke koji će sačuvati svježinu, ali i dobiti onaj specifičan okus roštilja. Idealno je za one koji paze na prehranu, ili su vegetarijanci i vegani, a ako ste mislili da se na roštilj može 'baciti' samo povrće poput rajčice i paprike - prevarili ste se. Često se roštilja i drugo povrće kao primjerice bundeva, a ukusno može biti i na roštilju pripremljeno voće! 1. POVRTNI RAŽNJIĆI Tikvicu i patlidžan narežite na ploške (oko 1 cm), a paprike na deblje rezance. Na štapiće za ražnjiće naizmjence nižite patlidžan, tikvice, rajčice, masline i narezane paprike. Lagano ih pouljite i ispecite na roštilju. Pečene ražnjiće stavite u veću posudu, lagano posolite i popaprite, zalijte ostatkom maslinova ulja i držite poklopljeno do posluživanja. 2. ODRESCI OD SEITANA S ROŠTILJA Prvo pripremite marinadu za seitan tako što ćete pomiješati narezani bosiljak s 3 češnja protisnutog češnjaka, 50 ml maslinova ulja, tamarijem, paprom i đumbirom. Marinadom prelijte seitan i ostavite da odstoji barem 30 - 40 minuta. Marinirani seitan pecite na roštilju po nekoliko minuta sa svake strane, podlijevajući ga ostatkom marinade. Preostali češnjak protisnite, dodajte mu 30 ml maslinova ulja, kiselo vrhnje, malo soli i dobro izmiješajte pa pospite mljevenim šarenim paprom. Pečeni seitan poslužite na podlozi od salate, uz fetu narezanu na kockice i prelivenu pripremljenim umakom. 3. DAGNJE NA ŽARU Dagnje dobro očistite (istrljajte ih četkom ili žicom), operite i stavite direktno na žar ili na vruću ploču štednjaka. Pecite ih sve dok se u potpunosti ne otvore pa ih prebacite u veću posudu. Maslinovu ulju dodajte prošek, limunov sok, protisnuti češnjak, peršin i sitno narezani luk te, ako je potrebno, posolite i popaprite. Dobro izmiješajte, prelijte preko dagnji i ponovo sve zajedno dobro izmiješajte. 4. MARINIRANA BUČA S ROŠTILJA Buču ili buče operite, prerežite ih pa izdubite sjemenke i uklonite vlakna, a zatim ogulite koru (osim ako je tikva hokaido, njenu koru možete ostaviti). Narežite na kriške pa svaku s obje strane nauljite i posolite. Ispecite na srednje zagrijanom roštilju po otprilike 5 minuta sa svake strane tako da na kriškama ostanu tragovi rešetke, a omekšaju toliko da ih lako možete probosti vilicom. Za to vrijeme pripremite marinadu: u zdjelici dobro pomiješajte preostalo maslinovo ulje, sol, zgnječen češnjak, nasitno nasjeckan ružmarin ili kadulju i ljutu papričicu (ili smrvljeni sušeni peperoncino) te jabučni ocat. Pečene kriške buče stavite u zdjelu i prelijte marinadom. Ostavite da odstoji jedan sat prije posluživanja da se prožmu okusi. 5. NAJBOLJA SLASTICA - ANANAS NA ROŠTILJU Ananas narežite na ploškice koje potom umočite u umak od sirupa agave, limuna i papra. Takve ih prepržite na roštilju dok ne poprime zlatnu boju. >>>> Više recepata potražite na www.dobartek.spar.hr! 