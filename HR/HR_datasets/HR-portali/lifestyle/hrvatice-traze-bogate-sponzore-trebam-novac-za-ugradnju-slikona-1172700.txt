Stranica SeekingArrangement je stranica na kojoj možete pronaći sponzore koji će vam platiti putovanje, nove grudi ili što već poželite, a zauzvrat ćete im ponuditi malo maženja i pažnje. Kako stvari u zbilji funkcioniraju ispričao je medijima jedan 48-godišnji korisnik ove stranice koji je sponzorirao tuđa putovanja a zauzvrat je tražio pažnju. Ovaj korisnik je ispričao kako kada dobije poruke od djevojaka prouči tko su djevojke koje su mu se javile, razmijeni brojeve mobitela i tijekom dogovora  sponzor određuje koliko novaca je spreman potrošiti na djevojku s kojom se nalazi. Priznao je kako je jednoj djevojci kupio i automobil, a seks je također učestali način na koji mu djevojke zahvaljuju što ih sponzorira. Pročitavši ovu priču novinari Slobodne Dalmacije prijavili su se na spomenutu stranicu, u svoj opis su stavili da imaju 50 godina i da godišnje zarađuju tri milijuna kuna. Nisu vjerovali da će na stranici biti i djevojaka iz Hrvatske, ali prevarili su se i ostali u šoku kad su shvatili da brojne studentice iz Hrvatske traže sponzore na ovoj stranici.  "Iz Splita sam, imam 24 godine, ambiciozna sam i zabavna mlada dama. Radim, ali nemam dovoljno novca za operaciju grudi. Ne tražim dečka, tražim novac za ugradnju silikona", iskreno je napisala jedna djevojka iz Splita, a uz ovaj tekst objavila je i svoju fotografiju. Novinari su ovim malim istraživanjem otkrili da djevojke rado ostavljaju svoje fotografije na ovoj stranici, a profili djevojaka iz Dalmacije otkrili su im da traže sponzore u Australiji, Americi, Ujedinjenim Arapskim Emiratima...Nisu djevojke jedine koje traže sponzorstvo, ima dosta i mladića, pa čak i iz Hrvatske koji su u potrazi za sponzorima.  "Imam 18 godina, 185 cm sam visok, 64 kg težak. Model sam i tražim bogatog muškarca ili ženu koji bi me financirali, plaćali mi stvari koje poželim", poželio je jedan mladić iz Zagreba.  Većina su muškarci, poput jednog iz Brightona u Engleskoj koji navodi da ima ušteđevinu od 500 tisuća dolara i traži nekoga s kim će uživati. No, tu ima i milijunaša koji u svoj profil lijepe slike svojih luksuznih nekretnina, automobila... Dakle, što si bogatiji, to ćeš pokupiti više djevojaka (ili mladića).