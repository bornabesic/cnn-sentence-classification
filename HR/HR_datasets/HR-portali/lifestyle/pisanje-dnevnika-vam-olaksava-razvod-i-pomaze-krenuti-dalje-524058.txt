Pisanje priča o vezi i razvodu na strukturirani način omogućuje piscu da prođe te osjećaje na fiziološki prilagodljiviji način. - Ova struktura može pomoći ljudima da steknu razumijevanje svojeg lošeg iskustva te im pomaže da krenu dalje, umjesto da stalno iznova proživljavaju iste negativne emocije - otkrio je voditelj istraživanja Kyle Bourassa sa Sveučilišta u Arizoni. Istraživači su napravili uzorak od 109 ljudi koji su u prošla 3 mjeseca prošli razvod. Podijelili su ih u tri grupe. Prva grupa je dobila zadatak pisati emotivno o razvodu i svim osjećajima i iskustvima koji su proživljavali. Druga grupa je dobila zadatak da ispriča svoju priču izražavajući svoje emocije na način da prepričaju sve što se dogodilo s početkom, sredinom i krajem. Treća grupa je trebala pisati o svojim svakodnevnim aktivnostima bez ikakvih emocija. Sudionici istraživanja su uzastopno tri dana morali pisati u zadanom stilu po 20 minuta. Prije početka trodnevnog zadatak znanstvenici su testirali psihičko i fizičko stanje svih ispitanika. Također su još naknadno dva puta testirali njihovo stanje.  Osam mjeseci nakon rješavanja zadatka, na jednom od naknadnih testiranja, znanstvenici su uvidjeli da ljudi iz druge grupe, koji su morali pisati priču s početkom, sredinom i krajem svoje veze imali niži tlak od druge dvije grupe. Oni također imaju veću varijabilnost otkucaja srca, što se odnosi na varijaciju vremena između otkucaja srca i odražava sposobnost tijela da se prilagodi svom okruženju. Rezultati istraživanja će biti objavljeni u američkom znanstvenom magazinu Psychosomatic Medicine. Ovo istraživanje će pridonijeti  sve većem broju istraživanja o razvodu i zdravlju, koji se bave značajnim posljedicama razvoda na psihičko i zdravstveno stanje ljudi. - Sposobnost da se napiše strukturirana priča omogućava ljudima da duboko procesuiraju sve što se dogodilo, osjećaje vezane za te događaje i da pronađu njihovo značenje - objašnjava Bourassa. - Detaljne upute koje su dane ispitanicima se mogu iskoristiti kao putokaz ljudima koji prolaze teške razvode. Struktura i usmjerenost može ljudima dati novi uvid u cijelu situaciju i na taj način im pomoći da se nose sa novom životnom situacijom. Lakše će im biti krenuti naprijed, umjesto da stalno iznova proživljavaju iste negativne emocije - zaključuje Bourassa. 