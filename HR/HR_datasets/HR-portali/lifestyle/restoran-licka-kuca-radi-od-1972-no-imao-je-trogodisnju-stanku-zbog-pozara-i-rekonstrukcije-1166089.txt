Nasuprot sjevernog ulaza ili ulaza br. 1 u naš najveći nacionalni park Plitvička jezera nalazi se restoran Lička kuća. Sagrađen je 1972., a do danas je sačuvao tradicionalni ambijent i pripremu autohtonih jela. Specijaliteti ispod peke Nažalost, 2012. godine u požaru su izgorjeli prvi kat i potkrovlje Ličke kuće, ali je restoran nakon tri godine ponovno otvoren, i to potpuno obnovljen. Restoran je restauriran u izvornom rustikalnom stilu. Na dvije etaže ima čak 270 sjedaćih mjesta, a na sredini restorana nalazi se otvoreno ognjište gdje peku janjetinu na ražnju i pripremaju ličke specijalitete ispod peke. Od osoblja koje je radilo u restoranu za vrijeme mog posjeta spomenuo bih Marinu Obrovac, Novelu Matovinu, Željka Vukovića, Stjepana Zečevića te glavnog kuhara Ivana Gašljevića i šeficu kuhinje Gordanu Vlašić, a u sezoni, kaže Marina, u restoranu radi 10 konobara i još toliko osoblja u kuhinji. Kušao sam hladnu platu koja se sastoji od pršuta, čvaraka, sira base te krasnarskog sira, i sve je bilo ukusno. Za toplo predjelo pripremili su mi rolice škripavca sa slaninom, i bile su jako fine, kao i gusta lička juha od povrća i janjećih plućica. Morao sam uzeti malu stanku, ali Marina i Novela kažu da su u kuhinji pripremili još neka jela koja moram isprobati. Pogledao sam vinsku kartu koja sadrži 26 etiketa vina poznatih i priznatih hrvatskih vinara, 12 bijelih, devet crvenih, tri ružičasta i dvije etikete desertnih vina te dva pjenušca, u baznoj varijanti Millenium i premium varijanti Classic obitelji Tomac iz Jastrebarskog, te jedan poznati francuski šampanjac. Uz janjetinu s ražnja, teletinu ispod peke, jela s roštilja, pastrve, kiselo mlijeko, uštipke, razne savijače te druge specijalitete, možete naručiti i druga jela iz ličke prošlosti. Ona se nalaze i u Plitvičkoj kuharici koja sadrži 20 recepata ličke kuhinje. Lički kruh i uštipci Pribor za jelo, tanjuri, čaše i ostalo restoransko posuđe dobre su kvalitete. U međuvremenu stiglo je i glavno jelo: janjetina s ražnja i teletina ispod peke uz krumpirove police. Sve je bilo ukusno, no malo preobilno, a valjalo je još kušati i savijaču od sira i savijaču od jabuka koje rade sami, baš kao i lički kruh i uštipke. Da se ne bi stekao dojam da sam zaista puno pojeo, moram napomenuti da sam od svega toga kušao po malo. Restoran Lička kuća je isti kao nekada – autohtoni lički restoran. Zbog položaja i posjeta mnogih turističkih grupa kao i individualnih gostiju ne može ni biti ekskluzivan restoran, ali je jedini tipični restoran u kompleksu Nacionalnog parka Plitvička jezera, mjesto koje ostvaruje trećinu prihoda od godišnjeg prometa Plitvičkih jezera. 