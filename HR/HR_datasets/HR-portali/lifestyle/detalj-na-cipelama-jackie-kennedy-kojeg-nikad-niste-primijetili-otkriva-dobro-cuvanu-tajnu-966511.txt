Foto:  Getty  JEDNA od najvećih modnih ikona svih vremena, Jackie Kennedy, i dalje svojim stilom nadahnjuje generacije i generacije. Mnoge žene diljem svijeta žele izgledati baš poput nje, a dizajneri još uvijek pronalaze inspiraciju u njenom prepoznatljivom modnom izričaju. Neki od njenih outfita ispisali su i povijest, poput ružičastog kompletića kojeg je nosila na dan kad je ubijen njen suprug, predsjednik John F. Kennedy.  No, koliko god da ste puta pregledali sva njena legendarna izdanja, jedan detalj na cipelama gospođe Kennedy sigurno niste uočili, a sada ga je u svojim memoarima otkrila njena dugogodišnja asistentica Kathy McKeon, koja je, između ostalog, bila zadužena i za Jackienu garderobu. Upravo je zato i jedna od rijetkih koja je znala za ovaj maleni detalj na cipelama Prve dame, koji je lako mogao promaknuti i najpažljivijim promatračima.  Naime, po jedna od svakog para njene velike kolekcije cipela imala je dodatak na potpetici od oko pola centimetra, točnije 6 milimetara, jer je, vjerovali ili ne, Jackie imala jednu nogu kraću od druge.   "Taj nastavak na potpetici trebao je nadomjestiti razliku u duljini njenih nogu," napisala je McKeon u knjizi "Jackie's Girl: My Life with the Kennedy Family", u kojoj je također otkrila i niz drugih nepoznatih pojedinosti o garderobi gospođe Kennedy. "Ugradbeni ormar u spavaćoj sobi bio je pretrpan svakodnevnom odjećom Prve dame i sve je bilo posloženo prema bojama.  A nikad nisam vidjela ni toliko očaravajuću i raznovrsnu kolekciju cipela, poput njene. Salonke u svim mogućim bojama, čizmice u londonskom stilu, tenisice za trčanje, koje su izgledale kao da nikad nisu nošene..."  McKeon je bila mlada imigrantkinja, a za Kennedijeve je počela raditi s 19 godina i s vremenom je postala jako bliska s Jackie. Kada je napustila posao asistentice, kako bi se posvetila obitelji, prijateljstvo s Kennedyjevima se i dalje nastavilo, zajedno su provodilo ljetne praznike, obiteljske proslave i slično.