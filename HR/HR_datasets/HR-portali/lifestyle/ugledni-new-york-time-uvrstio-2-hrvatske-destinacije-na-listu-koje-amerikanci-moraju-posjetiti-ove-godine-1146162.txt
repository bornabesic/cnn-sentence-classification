Na listi od 52 turistička odredišta koje valja posjetiti u 2017., prema portalu američkog New York Timesa, našle su se čak dvije hrvatske destinacije, Dubrovnik i Istra. Prva je Amerikancima susjedna Kanada, a biser hrvatskog turizma s juga naše obale zauzeo je visoko šesto mjesto, dok je Istra na 41. poziciji. Autori liste s preporučenim destinacijama Dubrovniku komplimentiraju kao “zvijezdi Dalmacije” koja pruža nove načine za uživanje. Posebno se, među ostalim, ističe mogućnost istraživanja skrovitijih plaža javnim električnim skuterima, koji su dodatak javnom prijevozu. Za Istru se, pak, konstatira kako je dugo bila u sjeni Dalmacije te da pozornost zaslužuje novootvorenim hotelima, rimskim ostacima, tartufima, vrhunskim vinima, morskim specijalitetima. Ova dobrodošla promocija hrvatskog turizma podudara se s vijestima s najposjećenijeg turističkog sajma na istočnoj obali SAD-a New York Times Travel Showa, održanog tijekom proteklog vikenda u New Yorku. Iz Hrvatske turističke zajednice javljaju da je tijekom dva sajamska dana vladao veliki interes, kako za prezentacije Zagreba, Dubrovnika i Kvarnera, tako i za sajamske štandove hrvatskih predstavnika. Na sajmu se, inače, predstavilo petstotinjak izlagača iz 150 zemlja. Hrvatski turistički radnici vjeruju se da će u ovoj godini biti više gostiju iz SAD-a nego lani, kad ih je za prvih jedanaest mjeseci stiglo 333.000. Američki su turisti tijekom prošle godine, inače, bili brojniji sedam posto nego u prethodnoj godini, a ostvarili su 866.000 noćenja. U odnosu na prethodnu godinu, broj noćenja turista s američkog tržišta povećan je devet posto.  >>The Telegraph uvrstio Pulu među najpoželjnije svjetske destinacije u 2017. godini