Postoji mnogo razloga za vježbanje u trudnoći - olakšava bolove u leđima... sprečava grčeve, nakupljanje vode u tijelu, gestacijski dijabetes te omogućuje bolji san, cirkulaciju i kontrolu težine. Važno je napomenuti i da su trudnice koje vježbaju u boljoj formi za porođaj te oporavak tijela nakon trudnoće. Studije su pokazale da, ako žena vježba tijekom prvog i drugog tromjesečja, u većini slučajeva sprečava prijevremeni porođaj, a trajanje porođaja je kraće i češće bez liječničkih intervencija - Sportovi koji su dobri za trudnice su: plivanje (izbjegavati prsno plivanje, u kojem se noge šire u stranu), joga, pilates, lagani jogging (ako je trudnica trčala i prije i uz obaveznu kontrolu pulsa), brzo hodanje ili nordijsko hodanje (sa štapovima), planinarenje po lakšim stazama, posebice u zadnjem tromjesečju, aerobik niskog intenziteta, ples (bez akrobatskih elemenata), te vježbanje u fitness centru, ali pod stručnim nadzorom - kaže dipl. trener Nana Milatić iz Šarenog studija. Ipak, tijekom trudnoće neke sportove valja izbjegavati. Kako naglašava Milatić, to su kontaktni sportovi, ronjenje, biciklizam, skijanje, jahanje, skijanje na vodi te svaki sport u kojem dolazi do pretjeranog dizanja otkucaja srca, gdje se tijelo intenzivno znoji i gdje je zamor toliki da se ostaje bez daha.  Intenzitet vježbanja treba modificirati i prilagoditi periodu trudnoće, a važno je i ići na redovite  kontrole liječnika, koji treba biti upoznat sa svim aktivnostima. Nakon porođaja, kaže Milatić, treba pričekati do prvoga ginekološkog pregleda. Naime, tijelo je tad vrlo osjetljivo te sklono ozljedama. - Najčešće je to 6 tjedana nakon vaginalnog porođaja ili 2 mjeseca nakon carskog reza. Ako je sve u redu, bilo bi dobro da se žena uključi u neki oblik tjelovježbe pod nadzorom trenera educiranog za postnatalno vježbanje. Treba voditi računa i o adekvatnoj prehrani (nikako dijetalnoj), unosu tekućine, postupnom i umjerenom gubitku kilograma, a tijelu osigurati dovoljno odmora i sna za dnevne zahtjeve majčinstva - zaključila je Milatić. Šetanje, plivanje, joga i pilates najbolji su za trudnice. Plivanje potiče rad svih mišića, pluća i srca, joga ublažava trudničke tegobe i stres, a pilates ojačava mišiće zdjelice, leđa i trbuha, što olakšava porođaj.  S vježbanjem treba prestati ako se pojave grčevi, probadanja, nesvjestica, vrtoglavica, tahikardija, kratak dah, teško hodanje, gubitak kontrole nad mišićima, pojačano oticanje ruku, nogu ili vaginalno krvarenje.