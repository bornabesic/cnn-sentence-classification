Čak 1000 zaposlenika iz 97 poduzeća sudjelovalo je jučer u Rijeci na najvećem poslovno-sportskom događanju MAGENTA 1 B2B RUN. Svih tisuću sudionika u izvrsnom je raspoloženju hrabro startalo s Gata Karoline Riječke, a duž cijele staze koja se protezala uz morsku obalu, bodrili su ih brojni prijatelji, kolege i prolaznici. Ove godine u Rijeci sudionika je bilo dvostruko više nego prethodne godine, što potvrđuje važnost ovakvih događanja u poboljšanju interne komunikacije među zaposlenicima, izgradnji timskog duha te stvaranju bolje radne atmosfere. S vremenom od 17 minuta i 10 sekundi prvi je kroz cilj prošao Matjaž Štanfel iz tvrtke Kvarnercad, a u ženskoj konkurenciji pobjednica je Silvia Šimunović iz Atlantic Grupe d.d. s vremenom od 20 minuta i 22 sekunde. Upravo su timski duh i međusobna podrška prvo mjesto u kategoriji malih poduzeća donijeli ekipi tvrtke Rijekaprojekt d.o.o. za projektiranje, nadzor i izvođenje, dok je u kategoriji srednjih poduzeća slavila ekipa stomatološke poliklinike Rident, a u kategoriji velikih poduzeća ekipa Atlantic grupe d.d.. Proglašenju najboljih kompanija pridružio se i Vlado Čohar, generalni direktor NK Rijeke. Ove godine MAGENTA 1 B2B RUN otvoren je rekordnim brojem trkača u Splitu gdje je sudjelovalo 500 poslovnjaka, a Rijeka je samo potvrdila koliko zaposleni uživaju u ovakvom afterwork okruženju.  - Jako mi je drago vidjeti kako ovaj događaj raste, a skupa s njim i svijest o važnosti dobrobiti zaposlenika. Posebno je motivirajuće vidjeti volju i odlučnost kojom sudionici pomiču vlastite granice, bez obzira jesu li početnici, rekreativci ili iskusni trkači. Kao rođeni Riječanin, ponosan sam na sugrađane i od srca im čestitam na ovom uspjehu - rekao je Bojan Mušćet iz Hrvatskog Telekoma. Za njegovu organizaciju brine se Run&Trek, a kao suorganizator se od ove godine uključila i agencija 404. „MAGENTA 1 B2B RUN" prvenstveno potiče bolju radnu atmosferu, utječe na povećanje produktivnosti, ali ujedno međusobno povezuje zaposlenike i osnažuje njihovu komunikaciju. Upravo su osjećaj pripadnosti, timski rad i snažna volja koju sudionici pokazuju iz godine u godinu, ključni za uspjeh i zadovoljstvo na radnom mjestu“, istaknula je Dijana Vetturelli, inicijatorica MAGENTA 1 B2B RUN utrke. MAGENTA 1 B2B RUN ide dalje. Iduće događanje je u Osijeku 29. lipnja, dok će se velika završnica održati u Zagrebu 14. rujna. Na dva preostala MAGENTA 1 B2B RUN-a stignete se još prijaviti, a više detalja možete saznati putem službene web stranice: http://www.b2brun.hr/