Drevna uzrečica “kako može ostarjeti čovjek koji ima kadulju u svome vrtu?” najbolje opisuje njezinu široku primjenu. Antički su pisci cijenili ljekovitost kadulje. Plinije ju je nazivao “salvia” (ljekovita), što potječe od latinske riječi saqlvus (zdrav). Kralj Karlo Veliki poticao je uzgajanje kadulje u cijelom kraljevstvu. Ubrzo je u samostanskim, gradskim i seoskim vrtovima, osim rutvice, rastao i taj maleni grm ugodna mirisa. U srednjem vijeku kadulja je, pored rutvice, čisca i trpuca uživala velik ugled. Smatrala se sredstvom za produljenje života i protjerivanje zloduha. Već je i tada izašla knjiga koja je na 400 stranica govorila o njezinu djelovanju i uporabi. Stanovnici Sredozemlja, njezine domovine, još su je i ranije poznavali i cijenili kao ljekovitu biljku i začin. Kadulja (Salvia officinalis) djeluje antiseptički, baktericidno i fungicidno, a vjerojatno i protiv virusa. Sprečava nastanak upala. Ulje kadulje rabi se kod upalnih bolesti usne šupljine i ždrijela, za ispiranje te grgljanje. Kod unutarnje primjene kadulja sprečava nastanak sline i smanjuje djelovanje znojnih žlijezda sprečavajući na taj način znojenje. Često se upotrebljava kod probavnih smetnji, osobito kod vjetrova, upale crijevne i želučane sluznice te kod proljeva. Poboljšava probavu, pa je stoga dobra kao začin, osobito ako se dodaje teškim i masnim jelima. Potiče mjesečnicu. Kod propisane uporabe kadulje kao ljekovite biljke ili začina neželjenih djelovanja nema. Kod dnevnih količina većih od 15 g kadulje i kod produljene uporabe dolazi do neugodnih posljedica kao što su, primjerice, suhoća usta, znojenje, osjećaj vrućice i ubrzano lupanje srca. Kadulju treba izbjegavati tijekom trudnoće. Kadulja samoniklo raste na suhom, kamenitom tlu u priobalju ili se uzgaja. Nije pretjerano osjetljiva na mraz. Najrasprostranjenija je na jadranskoj obali i otocima. Omiljena je ispaša za pčele. Kaduljin med ima osobit, blago gorak okus i osobito je prikladan za zaslađivanje čajeva protiv kašlja. Njoj srodne biljke su livadna kadulja (Salvia pratensis) i muškatna kadulja (Salvia scarea), od kojih prva kod nas raste na livadama a druga u primorskim krajevima. Danas ih za liječenje gotovo i ne upotrebljavamo, iako se muškatna kadulja u srednjem vijeku često uzgajala u samostanskim vrtovima i bila cijenjena zbog svoje ljekovitosti. Kadulja se jednostavno može uzgojiti iz reznica - za tu je svrhu važno odabrati grančice koje nisu procvjetale. Odrezane krajeve dobro je uroniti u med kako bi se bolje ukorijenili, za što je potrebno otprilike mjesec dana. Kadulju je korisno saditi u vrtu jer privlači korisne pčele, bumbare i druge kukce koji će usput oprašiti i druge biljke, primjerice povrće. Uzgajajte je na izrazito sunčanom položaju u dobro dreniranoj, neutralnoj do lužnatoj zemlji.  Zakuhajte šalicu vode, dodajte žličicu suhih listova kadulje, kuhajte 1-2 minute, maknite s vatre i ostavite da poklopljeno stoji pet minuta. Kod tegoba sa želucem i crijevima pije se po šalica pola sata prije jela. Dvije žlice šećera pržite uz neprestano miješanje dok se ne rastopi i poprimi smeđu boju (tzv. špinani šećer). Prelijte s 2 dl mlijeka, dobro promiješajte i dodajte 2-3 grančice kadulje. Ostavite da odstoji nekoliko minuta i pijte dok je još vruće.  Protiv bolova i grčeva u želucu treba uzeti 10 grama cvjetnih grančica kadulje, preliti litrom kipuće vode, ostaviti da odstoji tri minute i piti po 1 šalicu prije jela. To ublažava želučane tegobe i potiče probavu. Pomiješajte 40 g listova kadulje, 30 g zdrobljenog ploda anisa i 30 g paprene metvice. Od dvije do tri žličice mješavine prelijte šalicom kipuće vode, ostavite da se ohladi na ugodnu temperaturu, procijedite i grgljajte 3-4 puta na dan. Namočite punu šaku suhih cvjetova kadulje u litru kvalitetnog maslinova ulja i ostavite na suncu mjesec dana. Procijedite i koristite za masažu kod probavnih tegoba i reume.   Prelijte 20 g suhe kadulje sa 100 ml 70-postotnog alkohola. Ostavite da odstoji 10 dana, procijedite i ulijte u tamnu bocu. Jednu žlicu tinkture razrijedite u čaši vode te njome grgljajte i ispirite rane ili je koristite za obloge. Tinktura se ne preporučuje djeci i trudnicama. Stavite 80 g usitnjene kadulje u staklenku od 1,2 l i prelijte litrom 45-postotne lozovače. Ostavite da odstoji deset dana na toplome mjestu (25-35 stupnjeva) uz povremno mućkanje. Procijedite u staklenku od 1 litre. Kod plućnih bolesti pije se po 20-30 kapi rakije 3-4 puta na dan. Pripravak se preporučuje i protiv noćnog znojenja. Pripremite 25 g lavande, 25 g majčice dušice, 10 g matičnjaka, 10 g vrbove kore i 10 g anisa. Pomiješajte biljke i stavite u staklenku. Pri pripremi čaja uzmite jednu do dvije žličice mješavine i stavite u 250 ml vruće vode. Ostavite da odstoji deset minuta i procijedite. Pijte dvije do tri šalice ne prevrućeg čaja na dan. Zakuhajte 5 dl destilirane vode sa žličicom soli. Dodajte 1,5 žličica kadulje i kratko prokuhajte. Pokrijte, ostavite da se ohladi, procijedite i umiješajte 50 ml alkohola. Više puta na dan ispirite usta vodicom. Pomiješajte jednake količine listova kadulje, listova odbjela, omanova korijena i uskolisnog trpuca. Žličicu mješavine prelijte vrućom vodom i ostavite da odstoji deset minuta. Pije se svježe pripremljen čaj, što je god moguće topliji. Lagano zagrijavajte 150 g naribanog dječjeg sapuna, 3 žlice limunova soka i 2 dl ohlađenog čaja kadulje miješajući kuhačom dok se sapun ne otopi. Ostavite da se hladi 10-15 minuta, umiješajte 2 žlice suhog lišća kadulje usitnjenog u prah i 10 kapi ulja po izboru (bademovo, maslinovo). Oblikujte 2-3 sapuna, umotajte u foliju i ostavite nekoliko sati da odstoje. Veliku žlicu mješavine jednakih dijelova kadulje, breze, medvjetke, cvijeta bijelog sljeza i preslice prelije se s 500 ml kipuće vode, pokriveno ostavi preko noći i procijedi. Kod upale mokraćnih putova pije se u malim čašicama tijekom dana. Zakuhajte šalicu vode, dodajte žličicu kadulje i kuhajte tri minute. Maknite s vatre, poklopite i ostavite da odstoji još tri minute. Protiv gripe i jake prehlade piju se dvije šalice ovako pripremljenog čaja na dan. Vino od kadulje, koje se dobije kad jednu malu kavenu žličicu kadulje prokuhate u šalici dobrog crnog vina, jača rekonvalescente i olakšava oporavak nakon bolesti. Pripremite  30 dag svježih listića kadulje, 2 kg šećera, 2 l vode i 5 dag limunske kiseline. Posložite u lonac red kadulje pa po njoj pospite limunsku kiselini i tako slažite dok ne potrošite sastojke. U drugoj posudi s debljim dnom otopite 30 dag šećera, kad se šećer otopi (pretvori u karamel, ali ne da potamni), zalijte ga s 2 litre vode i pomalo kuhajte. Potom dodajte ostatak šećera (1,7 kg), kuhajte 20 minuta i prelijte sve preko kadulje, zatvorite ekspres-lonac i ostavite 24 sata, drugi dan procijedite i prelijte u bočice. Kadulja je korisna i kod šećerne bolesti. Jedno istraživanje je pokazalo da kadulja može pomoći u prevenciji dijabetesa, a druga istraživanja su pokazala da smanjuje rizik od naglih promjena u razini šećera u krvi. U narodnoj medicini koristi se  čaj od mješavine jednakih dijelova kadulje i stolisnika. U narodnoj su medicini kod kašlja omiljeni kaduljini listovi kuhani u mlijeku. To je zato što kadulja sadrži eterična ulja koja se tope u masti. Ovaj pripravak zaslađen medom prikladan je za djecu. Dajemo im jednu šalicu na dan, na žlicu. Ako se 45 grama kadulje kuha 20 minuta u 1/2 litre mlijeka s 1 velikom žlicom meda, dobije se pripravak koji liječi od promuklosti koju je izazvala prehlada. Pije se tijekom dana u tri obroka. Eterično ulje kadulje smatra se “ženskim” uljem jer je njegovo djelovanje slično estrogenu te pomaže kod ženskih tegoba. Malu količinu ulja kadulje promiješajte s baznim uljem i koristite lokalno kod neplodnosti, problema u menopauzi, za prevenciju infekcija urinarnog trakta te za opuštanje mišića i ukočenog vrata. Čaj od jednakih dijelova kadulje i steže (potentilla tormentilla) smanjuje noćno znojenje kod bolesti dišnih putova i rekonvalescenata. Protiv noćnog znojenja može se i malo prije spavanja uzeti 50 kapi tinkture od kadulje. Kod menstrualnih tegoba priprema se čaj od jedne žlice kadulje na šalicu vode. Suho lišće treba preliti prokuhanom vodom i pustiti da odstoji pola sata. Kod neurednog menstrualnog ciklusa ovaj čaj se pije od 21. dana pa do početka mjesečnice. Budući da blago i efikasno regulira rad hormona, preporučuje se pijenje čaja od kadulje tijekom puberteta, ali i kod menopauze te različitih tegoba povezanih s klimakterijem.