Stoljećima su se ljudi okretali ljekovitosti biljaka kako bi liječili različite bolesti i tegobe. Poznavanje bilja često je bilo odlučujuće za spas ljudskih života, pa su vrsni travari bili cijenjeni u svim kulturama i civilizacijama sve do današnjih dana. U nemirnim vremenima ranog srednjeg vijeka znanost dotadašnjih razdoblja je zamrla, a znanja o ljekovitosti bilja i mudre antičke knjige, pa tako i one koje su čuvale medicinska znanja, sele se u tihe samostanske odaje.  Fra Juro Marčinković više od pola stoljeća proučava ljekovito bilje, skuplja ga i pomaže mnogim ljudima da ozdrave ili da im bude bolje. Čak 1168 prirodnih recepata, provjereno djelotvornih i sačuvanih u narodnoj predaji, koji liječe ili tretiraju 136 bolesti i stanja, sabrao je i objavio u knjizi “Ljekaruša”. Fra Jure je pristalica alternativne medicine te smatra da je najbolji pristup liječenju bolesti kombiniranje drevne pučke medicine s modernom medicinom. Njegove  knjige spadaju u područje alternativne medicine, a studirao je i kinesku medicinu.  Nažalost, objasnio je fra Juro, mnogi zloupotrebljavaju alternativnu medicinu, jedini cilj im je zaraditi novac. Zato uvijek naglašava suradnju s liječnicima. U uvodnim napomenama “Ljekaruše” upozorio je: “Kod svakog ozbiljnog simptoma bolesti treba se konzultirati s liječnikom. Liječnik, a ne vi, mora utvrditi koja je bolest posrijedi. Tek potom se možeš odlučiti za neku od prirodnih terapija”. Otkriva kako se mnogo liječnika, pa čak i profesora medicine koristi njegovim receptima i traže savjete. Nažalost, napominje fra Juro, radi zloupotreba raznih šarlatana alternativna medicina je dobila negativnu oznaku. I stil života, i stres, i psihičko stanje, i naše misli sudbonosno utječu na razvoj bolesti, otkriva i ističe kako treba paziti i na svoje misli.  - Znam jednu osobu koja se cijelog života bojala gušenja u vodi. I to joj se i desilo. Ako netko umisli da ima ili da će dobiti na određenome mjestu rak ili neku drugu bolest, za nekoliko godina ta će se bolest tu i pojaviti - pričao je. Fra Jure u svojoj literaturi ističe da nema liječenja bez pravilne prehrane, mnogo svježeg voća i povrća, manje mesa, a više ribe, što manje životinjskih masti i bjelančevina, više biljnih masti i bjelančevina, osobito maslinova ulja. Uz to se treba svaki dan kretati barem pola sata, smanjiti stres na minimum i moliti se Bogu. Molitva umanjuje stres i mijenja naše misli, u svojim knjigama poručuje fra Juro. Moji recepti su jednostavni i svatko ih može koristiti uz uvjet da ih dobro prouči i da se obavezno drži upozorenja. Osobito je važno, što je u knjizi naglasio, da se biljke uberu u vrijeme cvjetanja, daleko od puteva, po lijepom vremenu od 11 sati prije podne do 3 sata poslije podne. Prije branja mora biti tri dana lijepo i sunčano vrijeme. Suše se u hladu i na propuhu, spremaju u čiste papirne vrećice i čuvaju na tamnome mjestu, daleko od vlage. Stari narodni recepti: Čaj od matičnjaka (Melissa officinalis) Kod glavobolje i migrene ujutro rano i navečer popijte po šaljicu čaja od matičnjaka. Kod akutne jake glavobolje i migrene popijte tijekom dana i treću šalicu čaja. U šalicu vrele vode stavite vrhom punu malu žlicu matičnjaka, ostavite poklopljeno 10 minuta, procijedite i popijte. Čaj od mažurana (Origanum maiorana) U šalicu vrele vode stavite dvije male žlice mažurana, dodajte 10 kapi iscjedine gorskoga pelina (Artemisia asinthium), ostavite 10 minuta poklopljeno, otiđite u tamnu sobu i legnite, popijte čaj na gutljaje, zatvorite oči i opustite se. To je učinkovito kod napadaja ili vrlo jakih bolova od migrene. Mješavina kave i limunova soka Kod jake migrene pomaže da u šalicu crne nezaslađene kave (kave bez mlijeka!) dodate iscijeđen svježi sok od jednog limuna te popijete toplo i na gutljaje. Na dan popijte dvije šalice kave. Đumbir Pokazao se učinkovitiji u ublažavanju mučnine izazvane vožnjom nego uobičajeni lijekovi protiv mučnine. Svježi se đumbir oguli, uzme se mali komadić, žvače oko 35 puta i proguta. Čini se to po mogućnosti prije, ali i tijekom vožnje. Najbolje je da se žvače tri dana prije vožnje, po 3-4 puta na dan. Čaj od stolisnika U šalicu vrele vode stavi se do vrha puna mala žlica čaja i ostavi 19 minuta. Procijedi se i doda mala žlica švedske gorčice. Pije se tri puta na dan po šalica. Uzima se kad počnu problemi s mučninom i povraćanjem. Nakon što problemi nestanu, provodite kuru još tjedan dana. Sjedeće ili pune kupke od kamilice, vrkute i lavande Pripremite uvarak od cvjetova kamilice, planinske vrkute (Alchemilla glabra) i lavande, pojedinačno ili pomiješane. Neka vri 10-15 minuta na laganoj vatri, ulijte u kadu i napravite kupku. Ostanite u vodi 20 minuta. Nemojte se brisati, nego samo rukama stresite kapi vode s kože i odležite u postelji najmanje sat vremena. Najbolje je napraviti kupku prije spavanja, svaku drugu večer tijekom tri tjedna. Mješavina ulja Dobro izmiješajte 25 ml bademova i 10 ml cimetova ulja pa nakon kupke izmasirajte donji dio trbuha. Dakle, svaku drugu večer nakon kupke tijekom tri tjedna. Čaj od imele (Viscum album) Navečer u šalicu hladne vode stavite malu žlicu čaja imele, ostavite 12 sati poklopljeno, procijedite i popijte na gutljaje. Na dan popijte samo dvije šalice, po jednu ujutro i navečer na gutljaje, pa ga uvijek pripremite za sutrašnji dan. Čajna mješavina U litru vode stavite pet velikih žlica mješavine od 50 g čičkova korijena, 40 g orahovih listova i 30 g divlje maćuhice, kuhajte 15 minuta na laganoj vatri, ostavite pet minuta poklopljeno i procijedite. Ujutro natašte popijte jednu šalicu, a s ostatkom preko dana napravite obloge i stavljajte ih na području herpesa. Uvarak od peršina (Petroselinum crispum) U pola litre vode stavite po jednu vrhom punu veliku žlicu sjemena i korijena peršina, kuhajte 10 minuta na laganoj vatri, ostavite poklopljeno 30 minuta, procijedite i nakon pranja glave operite je i ovim uvarkom. Kosa počne rasti, jača se koža na glavi te nestaju prhut i ljuščice kože. Suncokretovo ulje (Helianthi oleum) Svako jutro, čim ustanete, uzmite žlicu hladno prešanog suncokretova ulja, mućkajte ga i žvačite 16-18 minuta, ispljunite i usta isperite mlakom vodom. Nakon toga popijte čaj od korijena pirike, luka i zelene zobi koje ovdje navodim. Čaj od zelene zobi (Avena sativa) Kad zob proklasa i zrna budu još mliječna, požanje se do zemlje, i to osuši u hladu i na propuhu. Sasiječe se sitno i stavi u papirnate vreće. Velika žlica zobi stavi se u šalicu vrele vode, ostavi 15 minuta poklopljeno i procijedi. Popije se toplo i na gutljaje ujutro i navečer po jedna šalica.