- Kad dođeš kod trenera svaki će ti reći istinu i sve što trebaš. Samo što kad čovjek to čuje, brzo odustane – govori nam Vanja Rađenović Fijan dok sjedimo u njegovu FitnessOf by Out Fit Centru za rehabilitaciju i rekreaciju.  Ogroman prostor, niz sprava, traka, orbitreka, u svakoj dvorani netko nešto udara, isteže, rasteže. Da se ponovno vratim u tu sliku nakon tri godine apstinencije od ikakve vježbe pozvala me Dina Balić, voditeljica projekta Biti FIT nije MIT. Nakon svih dvojbi, među kojima i borbom sa savjetom kolegice koja me upozorila "da se ne sramotim", razgovora s urednicom, odlučila sam se vratiti u formu. Javno.  I Vanja u startu, dok mi objašnjava u čemu ću to konkretno sudjelovati, gađa u sridu rečenicom: "Pod utjecajem mainstreama u fitnessu ljudi su uvjereni da ako nisu mršavi i utegnuti da ne valjaju i brzo odustaju jer ne mogu pratiti taj zamišljeni ideal". Iz menija se izbacuje - pohano To je velika istina, gubitak motivacije je broj 1 odustajanja od vježbe, a ova ekipa vjeruje da mu je kompilacijom ovog programa konačno doskočila. Zato cijela priča ima i psihološki element kao podlogu, a što to znači u praksi Rađenović Fijan objašnjava ovako: "Osmislili smo program u kojem je fitness prilagođen realnom životu, a ne obratno. Pristup koji je iskren, istinit i realan što znači da se svakom pristupa individualno. Ako danas čovjek ne može doći iz bilo kojeg razloga vježbati onda se kroz upoznavanje dobije slika o navikama pa ćemo reći "OK, ali onda kad voziš dijete na trening, nemoj sjesti na kavu nego napravi dva kruga oko dvorane". Veliki je psihički problem ući u cijelu priču vježbanja koji fitness trenerima nije jasan jer oni to žive svaki dan. Posebno vodeći računa o tome da treneri uzmu u obzir psihološku komponentu moraju voditi računa o tome da se polako prilagođavaju. Dakle, program je održiv i primjenjiv s ciljem da čovjek sam definira što je za njega fit i odavde izađe sretan". U praksi to znači da se treninzi individualno koncipiraju i dogovaraju na temelju spremnosti, termina fiksnih nema nego se prilagođavaju, nutricionistica nakon individualnog razgovora priprema plan prehrane.  Za taj "nutritivni dio" u programu je zadužena Katarina Zupančič koja generalno iz menija izbacuje samo – pohano. - Nema ništa što se ne smije, nijednu posebnu namirnicu ne izbacujem iz jelovnika osim pohanog jer meso se može i mora spremati na niz drugih načina. Prehrana se mora prilagoditi čovjeku, ali i njegovoj svakodnevici. Ne mogu ti napisati da jedeš pečenu piletinu i rižu za ručak ako po ručak na poslu ideš u dućan. Jelovnik se mora korigirati s vremena na vrijeme, u skladu s ciljevima, ali i eventualnim zdravstvenim problemima – opisuje nutricionistica uz odobravanje gore spomenute Dine koja vodi cijelu priču.  Vježbanje za zdravlje Ona će ovaj koncept vježbanja prvenstveno opisati vježbanjem za zdravlje. To je osnovni postulat, ističe Dina dodajući da nije ideja obući manji kupaći do ljeta nego pomoći da se osjećaš bolje i zdravije. - Smanjenje masnih naslaga je jedan od ciljeva no onaj veći jest stjecanje zdravih navika za bolju kvalitetu života. Mi ne možemo izliječiti kralježnicu, ali možemo pomoći i učiniti da ti mišići drže kralježnicu – opisuje. Koliko ću (ne)uspjeti i o svemu na tome putu do boljeg zdravlja i kvalitetnijeg života (a ako još bude i badić manje ;)) pisat ću na portalu Večernji.hr. >>5 loših jutarnjih navika zbog kojih se debljate >>Pogledajte kako Ana Gruica vježba sa sinom Ivanom 