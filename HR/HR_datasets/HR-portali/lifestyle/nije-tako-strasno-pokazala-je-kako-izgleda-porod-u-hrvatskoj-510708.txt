Nakon što plusić na testu za trudnoću, a nakon toga i ginekolog na ultrazvučnom pregledu potvrdi trudnoću, svaka žena počinje razmišljati i o porođaju. A kako mjeseci prolaze i termin je sve bliže, posve je normalno da se javlja strah i zabrinutost zbog porođaja, a posebno kod trudnica koje će prvi put postati mame, piše Klokanica. Razne priče i iskustva iz hrvatskih rodilišta koje se godinama prenose u medijima i na forumima mogu dodatno pojačati paniku prije poroda, a tu je prisutan i strah od nepoznatog. Iako je trend fotografiranja i snimanja porođaja u svijetu prisutan već dulje vrijeme i sve više profesionalnih fotografa nudi ovu uslugu koja je vječna uspomena roditeljima, a i na društvenim mrežama i YouTubeu svatko može podijeliti svoju privatnu snimku, žene koje još nisu rodile nemaju priliku vidjeti kako zapravo izgledaju rodilište i rađaona u Hrvatskoj. Mama blogerica Ana Zibar odlučila je snimiti svoj drugi porođaj u zagrebačkoj Vinogradskoj bolnici koji je nedavno objavila na svom blogu i YouTube kanalu. "Video poroda sam odlučila snimiti kako bi budućim majkama približila taj dan D. Kod nas na YouTube-u ne postoji snimka poroda u Hrvatskoj, pa mi je sinula ideja da ju ja sama napravim. Na snimci je moj drugi porod, koji je išao glatko, ali me svejedno iznenadio. Snimanje je bilo zamišljeno malo drugačije, ali kako je moj drugi sin malo uranio, nisam se ni stigla pripremiti, jer sam sa redovnog pregleda završila direktno u rađaoni. Snimanje je na kraju ispalo spontano i kratko. Ali sam ipak uspjela u kratkim crtama ženama pokazati kako izgleda ta "strašna soba". U samo mjesec dana video je pogledan preko 9 000 puta, na što sam jako ponosna i sretna, s obzirom da sam na You Tubeu nova, te je porod ujedno i moj prvi video", rekla je Ana te objasnila da se nada da će video pomoći budućim mamama, barem da ih malo umiri kada vide da to nije ništa tako strašno i kada vide što ih zapravo čeka. Osim tog videa, na kanalu Ženski Svijet mogu se pronaći video prilozi po mjesecima trudnoće, ali i drugi razni videi, za koje Ana kaže da su snimljeni kako bi se majke i žene imale s kime poistovjetiti. Osim You Tube kanala, Ana piše i blog Ženski svijet koji postoji već skoro tri godine, a na kojem se nalaze razni savjeti vezani za zdravlje, ljepotu, majčinstvo, rekreaciju, kuharicu, domaćinstvo i životinjski kutak.     