Foto: Instagram, Giphy  U teoriji, eBay zvuči savršeno - gomila stvari po raznoraznim cijenama, obično nižim od originalnih, rasprodani dizajnerski komadi... No, svatko tko je bar jednom tamo kupovao zna kako u praksi baš i nije sve tako bajno. Količina proizvoda može biti zaista zastrašujuća, zbog čega se mnogi brzo umore i odustanu od potrage. No, postoji nekoliko shopping trikova, koji uvelike smanjuju te muke i štede vaše živce te na kraju krajeve, i novce, jer je tamo obično sve dosta povoljnije.  Pretražujte krivo napisane riječi   Pogreške se događaju svima, pa se tako i ljudima koji prodaju svoje stvari na eBayu može slučajno dogoditi da umjesto "Gucci", napišu "Guci" ili Manolo s dva "l", što za vas može značiti ulov iz snova. Stoga, kada sljedeći put budete tragali za povoljnom Chanel torbicom isprobajte pretražiti i krive varijante imena brenda, jer možda tako nađete željeni komad po odličnoj cijeni, koji će drugima promaknuti samo zbog pravopisa.  Kupite odmah I dok je nekima eBay zanimljiv zbog akcija i adrenalina kojeg im pružaju, većina ljudi samo želi kupiti ono po što su došli po razumnoj cijeni. Ako ste u drugoj skupini, onda uvijek pretražujte s filterom "buy it now", jer će vam tako prikazati one proizvode koje možete kupiti bez da se za njih natječete s drugima.  Kupujte dok drugi spavaju Ako ipak volite aukcije, onda trebate biti pametni pri odabiru vremena kada ćete obaviti shopping. Izbjegavajte sate kada je većina ljudi budna i rađe kupujte u okrilju noći, baš kao i na velike praznike. Primjerice, za Uskrs će na stranici sigurno biti značajno manje ljudi nego običnim danom, što odmah znači i manju konkurenciju pri cjenkanju. Uključite obavijesti Ako tražite neki određeni komad koji trenutno nije dostupan ni u ponudi eBay-a, upišite ga u tražilicu i kliknite na "follow third search" gumb. Tako ćete aktivirati obavijesti i eBay će vam poslati mail kada proizvod bude u ponudi, kao i kad se njegova cijena snizi te sve druge novosti o pretraživanom pojmu.  Ne dajte se nasamariti s cijenom  Prije nego iskeširate nekoliko stotica za nove tenisice, provjerite za koliko se taj proizvod prodavao prije. To ćete napraviti tako da pri pretraživanju s lijeve strana ekrana, na samom dnu ponuđenih filtera, kliknete na "sold listings". Tak ćete moći usporediti cijenu koju aktivni prodavač od vas traži s cijenama po kojima su do sad prodani isti komadi i nećete ispasti magarac. Tada se možete pokušati nagoditi s prodavačem ili jednostavno čekati neku bolju i realniju ponudu. Plaćajte PayPalom Pri svakoj kupnji obavezno malo istražite prodavača, kako biste izbjegli već poznate prevarante, ali kao dodatnu sigurnost, najbolje je kupovati putem PayPal opcije. Tada ste osigurani eBay-evom policom o povratu novca u slučaju neke greške. Uvijek pregovarajte Najbolje je eBay zamisliti kao jednu ogromnu online tržnicu, gdje se uvijek isplati pokušati sniziti cijenu. Čak i ako vas prodavač otpili u startu, znate da ste pokušali i da niste nekom drugom prepustili nešto što ste htjeli, bez da ste iskušali sve opcije. I zapamtite, uvijek se isplati biti pristojan, jer ne kaže se uzalud kako lijepa riječ i željezna vrata otvara.