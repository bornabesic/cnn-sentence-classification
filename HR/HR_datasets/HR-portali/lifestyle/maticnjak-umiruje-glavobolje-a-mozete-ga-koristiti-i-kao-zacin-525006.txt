Matičnjak (Melissa officinalis) vrlo je ugodna okusa sličnog limunu. Stari su ga travari nazivali “veselje za srce” te tvrdili da svakodnevno pijenje čaja od matičnjaka obnavlja mladost, osnažuje mozak i uklanja potištenost. Švicarski liječnik Paracelsus zvao ga je “eliksir života”, a i Britanci su smatrali da se u matičnjaku krije tajna dugog života. Navodno je matičnjak bio među redovitim jutarnjim čajevima Llewelyna, princa od Glamorgana, koji je rođen u 13. stoljeću i živio je 108 godina, a John Hussey iz Sydenhama u Engleskoj doživio je 116 godina nakon što je 50 godina doručkovao čaj od matičnjaka s medom. Danas je matičnjak mnogo manje zastupljen u liječenju biljem, a upotrebljava se u liječenju manjih problema sa spavanjem, nervoze i blagih oblika depresije. Za te svrhe obično se kombinira s drugim biljkama. Španjolsko istraživanje objavljeno 2001. pokazalo je učinkovitost matičnjaka u liječenju gubitka koncentracije i hiperaktivnosti kod djece. A iranski pokusi iz 2003. pokazali su da uzimanje matičnjaka smanjuje uznemirenost te ublažava simptome kod blage i srednje jake Alzheimerove bolesti. Matičnjak također povoljno djeluje kod slabih i bolnih mjesečnica, glavobolje i psihičke iscrpljenosti. Često se propisuje za liječenje tegoba s crijevima, kao što su usporena probava, oticanje, povraćanje i nadutost. Istraživanja su pokazala i djelotvornost te biljke u smirivanju želučanih grčeva te pomaganju u probavnom procesu. Njemački su pokusi 2001. otkrili da biljni preparati koji sadrže matičnjak blagotvorno djeluju na simptome probavnih smetnji. U narodnoj medicini matičnjak se upotrebljava i za jačanje srca. U kuhinji se može upotrebljavati kao začin umjesto limunove kore. Najčešće se dodaje slatkim jelima – kompotima, sladoledima, voćnim salatama i aromatičnim koktelima, no njime se mogu začiniti i jela od divljači i ribe. Listovi matičnjaka dugim stajanjem gube aromu i ljekovita svojstva, a tada ih možete iskoristiti za opuštajuće kupke. Matičnjak raste i kao poludivlja i samonikla biljka uz plotove, grmlje i živice, često s koprivom. Snažno privlači pčele, zbog čega je vrlo korisna vrtna biljka. Lako se razmnožava reznicama u proljeće i jesen, vrlo je otporan, a katkad se zna i previše raširiti, osobito na ukrasnim kamenjarima. Berba počinje neposredno prije i u početku cvatnje. Najviše eteričnih ulja matičnjak sadrži u kolovozu. Bere se po suncu i kad biljka nije vlažna. Suši se na propuhu, na tamnome mjestu, u hladu, jer bi se pri povećanju temperature izgubilo eterično ulje. Najčešće se suše cijele grančice, s kojih se potom skidaju listovi, koji se prema potrebi dosuše pa usitnjavaju te čuvaju za pripremu čajeva i drugih ljekovitih pripravaka. Vrhom puna žličica cvjetova bazge prelije se s 2 dl vrele vode i ostavi poklopljeno deset minuta. Ovim čajem možete se riješiti prehlade i gripe već pri prvim simptomima. Protiv kašlja čaj se pije zaslađen medom. Kod laganih žučnih bolova pije se čajna mješavina pripremljena od jednakih dijelova matičnjaka, kore krkavine, rosopasa i turice. Za čajni oparak uzima se 1 čajna žlica za 1 šalicu, a piju se dnevno 2-3 šalice polako i nezaslađeno.  Dvije žlice suhih ili svježih listova matičnjaka prelijte kipućom vodom i ostavite 10 minuta. Procijedite. Pijte po šalicu čaja nekoliko puta na dan. To pomaže kod upale grla, kašlja i prehlade. Pomiješajte 20 g korijena odoljena, 20 g listova matičnjaka, 20 g listova metvice, 20 g rutvice i 20 g cikorije. Pri pripremi čaja žličicu mješavine prelijte hladnom vodom, zakuhajte i lagano kuhajte 5 do 10 minuta. Ostavite pokriveno pet minuta i procijedite. Pijte toplo triput na dan. Čaj od mješavine jednakih dijelova matičnjaka i pelina djeluje stimulativno na živce i na rad mozga. Ako se tim čajem od 2 do 3 puta dnevno ispiru oči, time će ojačati vid. Pomiješajte jednake količine poljske preslice, gospine trave, matičnjaka, stolisnika i korijena cikorije. Za čaj dvije žličice mješavine stavite u 250 ml vruće vode. Ostavite da odstoji deset minuta i procijedite. Popijte od dvije do tri šalice na dan prije jela. Pripremite 350 g šećera, litru vode, 2 šake svježeg matičnjaka i 3 limuna. Šećer umiješajte u vodu, neka zakipi i kratko prokuhajte. Odmah dodajte limunov sok i svježe listove matičnjaka. Ostavite da pokriveno odstoji 24 sata. Sirup procijedite u bocu, dobro zatvorite i čuvajte na hladnom. Pijte razrijeđeno s vodom kao osvježavajući napitak. Pripremite 25 g lavande, 25 g majčice dušice, 10 g matičnjaka, 10 g vrbove kore i 10 g anisa. Pomiješajte biljke i stavite u staklenku. Pri pripremi čaja uzmite jednu do dvije žličice mješavine i stavite u 250 ml vruće vode. Ostavite da odstoji deset minuta i procijedite. Pijte dvije do tri šalice ne prevrućeg čaja na dan. Pripremite 20 g svježe osušenih listova matičnjaka i 100 ml 70-postotnog etanola. Matičnjak prelijte alkoholom i ostavite da odstoji četiri tjedna. Protiv nesanice uzimajte 20-30 kapi na kocki šećera prije spavanja.  Potrebno je 25 cvjetova lavande, 20 g odoljenova korijena, 20 g matičnjakova lista, 20 g češera hmelja i 20 g cvjetova kamilice. Uzmite jednu-dvije žličice mješavine i stavite u 250 ml vruće vode. Neka odstoji deset minuta i procijedite. Pijte dvije do tri šalice ne prevrućeg čaja na dan. Pripremite mješavinu od 15 g odoljena, cvijeta gloga, cvijeta lavande, srdačca (Leonorus cardiaca), kumina), komorača te 10 g matičnjaka.  Žličicu mješavine prelijte šalicom vode, ostavite da odstoji 10 minuta i procijedite.  Šaku svježih listova matičnjaka izmiksajte u blenderu s malo maslinova ulja, limunova soka po želji te malo orašastih plodova (badema, oraha) ili suncokreta. Potrebno vam je 10 g korijena cikorije, 10 g korijena maslačka, 10 g listova koprive, 10 g listova matičnjaka i 10 g cvjetova nevena. Pomiješajte sušeno bilje i stavite ga u staklenku. Čajnu žličicu mješavine prelijte šalicom hladne vode, zakuhajte i lagano kuhajte pet minuta. Ostavite da pokriveno stoji deset minuta i procijedite. Pijte čaj dvaput na dan, ujutro i navečer. Pomiješati 25 grama cvijeta ili lista gloga, 25 grama češnjaka, 10 grama preslice, 10 grama imele, 5 grama kamilice, 25 grama lista matičnjaka. Jušnu žlicu mješavine ovih sastojaka kuhati 15 minuta u šalici vode (3 dl), ohladiti i procijediti te piti ujutro, u podne i uvečer po jednu šalicu. Za tegobe vezane s klimakterijem preporučuje se čajna mješavina od po 40 grama sljedećih trava: kičice (Centaurium umbellatum), cvijeta bazge, lista matičnjaka, listova celera i listova peršina. Sve dobro izmiješati i usitniti pa preliti 15 grama mješavine s 2 litre vode, poklopiti i ostaviti da odstoji 10 minuta. U već hladan čaj dodati 7 jušnih žlica meda, dobro umiješati, uliti u staklenke i piti svaka 2 sata po 1 dl. Pije se prije i poslije jela, a i između obroka umjesto vode. Potrebno vam je 60 g listova matičnjaka i litra bijelog vina. Suhe listove matičnjaka usitnite, stavite u staklenku, prelijte vinom zatvorite i ostavite da odstoji 80 dana. Procijedite kroz gazu. Ujutro i navečer popijte po likersku čašicu vina. Vino od matičnjaka regulira tegobe sa živcima te pomaže protiv oslabljenog pamćenja i koncentracije. Potrebno vam je 4 žlice suhih listova matičnjaka (ili 8 žlica svježih) i 3 dl maslinova ulja. Usitnjene listove stavite u bocu, prelijte uljem i začepite vatom. Ostavite da odstoji od 4 do 6 tjedana na toplom i tamnome mjestu. Prema potrebi, masirajte bolna mjesta u slučaju reume, gihta i bolnih mišića. Pripremite po 25 g listova matičnjaka, listova metvice, sjemena anisa, korijena maslačka i korijena echinaceje. U jednoj staklenci pomiješajte korijenje, u drugoj ostale sastojke. Žličicu korijenja prelijte šalicom vode, stavite na vatru i kuhajte 20 min. Dodajte ostale sastojke, maknite s vatre, ostavite da stoji deset minuta pa procijedite. Čaj pomaže kod dječjih bolesti poput ospica, zaušnjaka, vodenih kozica i prehlade. Dajte djetetu dvije šalice na dan. Miješate 60 g matičnjaka, 40 g paprene metvice, 40 g kamilice. Od toga se napravi mješavina, uzme jedna velika žlica i prelije kipućom vodom. Preko dana uzima se više puta po jedan gutljaj dok tegobe ne prestanu. Prelijte 165 g sušenog matičnjaka, 40 g limunove korice i 40 g korijena anđelike litrom votke ili konjaka i ostavite u hladu dva tjedna. Dodajte 65 grama korijandra, 12,5 grama muškatnog oraščića, 12,5 grama cimeta i 1,5 grama klinčića. Ostavite još tjedan dana u hladu, nakon toga procijedite u tamnu bocu. Pijte jednu-dvije žličice dnevno kod depresije, razdraženosti, slabog pamćenja, umora i lupanja srca ili koristite kao parfem.