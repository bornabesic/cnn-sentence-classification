Foto: Screenshot Youtube  ŠUTNJA je ponekad doista zlato, posebno u radnom okruženju.  Donosimo nekoliko situacija u kojima biste definitivno trebali prešutjeti ono što ste htjeli reć.  1. Kada ste već ljuti  Čak i najbolji timovi imaju svoje loše dane, i koliko god htjeli, ne možete to izbjeći. No, na takve dane naučite kontrolirati svoje emocije, jer liječenje frustracija na nekome, neće ništa promijeniti. Duboko udahnite i učinite nešto što vas dokazano smiruje. Sutra je ionako novi dan i nova prilika za dobar početak.  2. Kad netko pogriješi  I to će se nažalost događati, no zapamtite kako se to može dogoditi i vama. Želite li tada da se netko dere na vas te vam nabija tu pogrešku na nos? Naravno da ne, jer se i ovako već osjećate prilično loše. Imajte to na umu u takvim situacijama te umjesto toga, zajedno pronađite način kako da ispravite grešku.  3. Kada ste pogriješili  Kao što smo rekli, pogreške se događaju baš svima. Pogriješili ste i ništa to ne može promijeniti. Jedino prihvatljivo rješenje jest da priznate grešku, ispričate se te date sve od sebe da ju ispravite. Čak i ako niste jedini krivac za pogrešku, morate naučiti preuzeti odgovornost, a kasnije tek možete porazgovarati s kolegama, kako se takve stvari ubuduće ne bi događale. Ponudite objašnjenje, ali ne i izgovore.  4. Kada se šef ne slaže s vama  Znamo koliko to može biti iritantno, no morate se znati ponašati profesionalno u takvim situacijama. Nije važno koliko je vaša ideja bolja, ako vaš poslodavac odluči krenuti drugim putem, na vama je da to jednostavno prihvatite. Forsiranje svoje ideje, unatoč konačnoj odluci, učinit će vas nepoželjnim i antipatičnim radnikom.  5. Kada vam se kolega povjeri  Nemojte razbijati to povjerenje, čak i ako mislite da bi vaš šef trebao znati o tome što on ili ona prolaze. To nije do vas. Sve što možete učiniti jest biti tu za svog kolegu i zapamtite - baš nikada nemojte bacati svoje kolege u vatru, samo kako biste se svidjeli šefu. Danas ste mu vi omiljeni, sutra će to biti netko drugi.