U usporedbi s odraslima koji obolijevaju od raka, broj oboljele djece je znatno manji. Jednako kao i kod odraslih, i kod djece je sam uzrok nastanka malignih bolesti, unatoč razvijenosti medicine, nejasan. Međutim, ono što se svakako može reći jest da se tumori dječje dobi dijele na solidne tumore i tumore krvotvornih organa i krvnih stanica. – Kako bi se poboljšao položaj djece oboljele od malignih bolesti u Hrvatskoj, najprije se treba izboriti s predrasudama koje vladaju u društvu – ističe Zoran Cipek iz udruge Krijesnica koja pomaže djeci i oboljelima od malignih bolesti. Jedna od njih svakako je mišljenje kako je rak bez iznimke smrtonosan iako je broj uspješno izliječene djece između 70 i 90 posto. Isto tako, iako živimo u 21. st., nerijetko se za rak misli kako je prenosiv, odnosno zarazan. To može uzrokovati i emocionalnu bol kod oboljeloga djeteta jer je izbjegavano i neshvaćeno od strane vršnjaka. – Dijete često misli da je ono krivo jer je pogođeno bolešću. S pravom edukacijom i podizanjem svijesti u javnosti i tome bi se svakako doskočilo, a to bi dalje značilo i bolji položaj djece oboljele od malignih bolesti u Hrvatskoj – ističe Cipek. Osim toga, problem je i nedostatak stručnoga kadra. Veliki broj liječnika specijaliziranih za dječju onkologiju odlazi izvan Hrvatske, a s druge se, pak, strane malo novih liječnika odluči specijalizirati za tu granu medicine. Isto tako, položaj djece oboljele od malignih bolesti poboljšao bi se kada bi se liječenje djece financiralo iz Fonda za skupe lijekove. Iako se rješenje za spomenute probleme krije uglavnom u rukama države, vrijedni volonteri ne odustaju s borbom. Kao i svake godine, i ove će godine Međunarodni dan djece oboljele od malignih bolesti biti prigodno obilježen u Zagrebu. Naime, volonteri će na tramvajskom okretištu Črnomerec dijeliti prigodne letke, a u svaki tramvaj koji prođe okretištem bit će stavljeno na desetine balona sa žutom vrpcom i letcima koje će putnici moći pročitati. – Želimo da svaki putnik koji uđe u tramvaj ima priliku više se informirati o malignim bolestima kojih nisu, nažalost, pošteđena čak ni djeca – zaključuje Cipek. >> Borba protiv raka još uvijek predstavlja ozbiljan izazov 