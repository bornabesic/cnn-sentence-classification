Foto: Press Foto, Tumblr  JEDNO od najvećih iznenađenja u povijesti ženskih tv serija svakako je bilo ubojstvo lika Dereka Shepherda, poznatijeg kao McDreamyja, u seriji "Uvod u anatomiju".  Tim potezom producentica Shonda Rhimes, koja stoji iza tv uspješnica kao što su "Scandal" i "How to get away with murder", pokazala je kako pravilo da se glavni likovi "ne smiju dirati" više ne vrijedi, ali i skupila gomilu negativnih bodova kod obožavateljica njezinih serija.  Nakon višemjesečne šutnje na tu temu, slavna producentica napokon je otkrila zašto je odlučila to učiniti.  "Koje su bile opcije? Ili je Derek mogao otići od Meredith i samo je ostaviti, no što bi to značilo?", izjavila je Shonda na turneji Television Critics Association. "To bi značilo da to nije bila prava ljubav i da je sve što smo vam govorili 11 godina bila laž".  "Meredithina i Derekova ljubav ovako ostaje njihova ljubav. Koliko god je to meni bilo teško kao piscu, jedini način da sačuvam tu pravu ljubav je bio da Derek umre, a njihova ljubav ostane iskrena".  Malo morbidno, ali razumijemo što je htjela reći...   Shonda je odgovorila i na glasine da je glumac Patrick Dempsey dobio otkaz i da je zbog toga njegov lik "ubijen".  "Prošlo je 11 godina, zaboga! Pustite čovjeka da ode", rekla je novinarima.  A što će se događati s Meridith u 12. sezoni ove popularne serije?  "Živjet će život kakav nikad nije mislila da će ponovno imati.", izjavila je Shonda. Prva epizoda 12. sezone ove serije prikazat će se 12.09.2015. godine.