Očekuje se da će oko 650 letova biti otkazano danas u dvije berlinske zračne luke zbog štrajka zemaljskog osoblja. Oko 2000 zaposlenika zračnih luka Tegel i Schoennefeld stupilo je u 25-satni štrajk u 4 sata ujutro. S tih zračnih luka polijeću kompanije Air Berlin, easyJet te Ryanair. Riječ je o novom pritisku u sporu oko plaća. Sindikat traži povećanje plaće za zemaljsko osoblje od 12 eura na sat umjesto oko 11 eura koliko iznosi sada, u sklopu pregovora o jednogodišnjem kolektivnom ugovoru. Poslodavac nudi oko 10 centi više na sat tijekom četiri godine. Lufthansa je objavila u nedjelju da će otkazati sve letove iz Frankfurta i Muenchena do Berlina te iz njemačke prijestolnice u te gradove. U zračnoj luci Tegel trebalo bi biti otkazano najmanje 448 letova, a na aerodromu Schoenefeld 194, rekao je glasnogovornik dviju zračnih luka. Zemaljsko osoblje brine se za check-in putnika, prihvat i otpremu zrakoplova. >>Štrajk na berlinskim aerodromima: hrvatski turistički radnici nemaju kako kući