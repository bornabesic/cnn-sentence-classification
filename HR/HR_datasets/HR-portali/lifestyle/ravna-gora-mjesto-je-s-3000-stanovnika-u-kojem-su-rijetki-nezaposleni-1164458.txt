Vriska i veselje čuli su se čim se podigla rampa na naplatnoj postaji Ravna Gora. Napeto natjecanje u dvorištu obiteljske kuće, sraz dviju obitelji u – boćanju. Parkiram ispred. Nisam ni otvorio vrata automobila... – Sinko, pomakni automobil, sad ja bacam! – kaže uza smijeh najstarija sudionica obiteljske boćarske lige. I što sad? Auto je službeni, osiguran, gospođa možda neće kuglu baciti u prozor... – Ne moraš! Pogodila sam, i to jako dobro – smije se i dodaje: – Tako ti se mi, obitelji Jakovac i Troha, družimo popodne. Uz boćanje, pa gdje to ima? Sve su generacije ispred kuće, rekreacija, ali i rivalstvo. Igraju i mama, baka, unuka... – A čuj, tko je bolji? Napeto je... Boćaju oni bezbrižno, zaboravili su na probleme, super. Skijaš ne pretječe automobil Nešto niže, u centru mjesta, najživlje je kraj kuglane, u kafiću “Fancy Club”. Za stolom u kutu, opet više generacija. A tema – skiring. Atrakcija mjesta. – Toga ima samo kod nas, u Ravnoj Gori – ponosno kaže Stanko Svetličić (70) o sportu koji sliči na skijanje na vodi u kojem gliser vuče skijaša, ali oni u Gorskom kotaru skijaša vuku – automobilom. Stanko, inače mehaničar i vulkanizer, pokazuje na mladog Ervina Kalanja (26): – Taj ima medalja više od svih... Pričaju da su 70-ih, u gostionici “Bijela ruža”, došli na ideju o vuči skijaša automobilom. – Svi smo imali fićeke, stojadine, Lade, bila je tada i Škoda 1000 MB, koju smo zvali “hiljadarka”, ali zbog hiljadu briga – kaže smijući se i nastavlja: – I rekli smo: Idemo probat! Tako se nekad vlastelina u Oroslavju vuklo na konjima, a mi smo to malo modificirali. Skijaš je stavio na glavu motociklističku kacigu i krenuli smo. Bilo je to spektakularno, a kako je ovo bio kraj poznat po drvnoj industriji, pobjednik je dobivao komodu tvornice Radin. Kojom se brzinom vozi? – A kojom? Koliko god ide. Odmah smo mi počeli po gasu. Letiš, ideš, šarafi su bili u gumama, a vozilo se samo uzbrdo, na dionici most – Stara Sušica – centar. Vozimo svake zime! Ali, zime su blaže, ne možeš bez snijega. Da je barem tjedan dana temperatura –20 stupnjeva Celzijevih. U veljači dolazi po dvije tisuće gledatelja. Dođi dogodine, tu smo – kaže društvo iz Autkoluba Ravna Gora. Je li bilo ozlijeđenih? – Ma kakvi! Paziš, skijaš se mora dobro držati za uže, a u zavojima paziti na zadnji kraj automobila, da ga ne pretekne. Ervin danas vozi svake zime. I najbolji je. – Ne znam ni danas koliko sam medalja osvojio. Sigurno petnaestak, vozim Renault 5. Društvo dodaje: – Tu je znalo napadati toliko snijega da se ni prozori ne bi vidjeli! Pričaju i o susjedu koji je toliko bio zaluđen skiringom da je izravno s natjecanja odjurio u bolnicu supruzi na porod: – Pitala ga žena: ‘Pa di si dosad?’, a on joj je rekao: ‘Pa natjecao sam se’. Ali, nećemo ti reći tko je to bio jer bi ga supruga u top stavila. Mi stariji se više ne natječemo, bila bi to kategorija “bjeloglavi supovi”. Nisu se ni supruge za nas previše brinule, znale su da smo munjeni – kažu smijući se. U društvu je i veteran skiringa Rudolf Renka (62). Priča o Ravnoj Gori: – Turistima smo privlačni zbog prirode i plodova gorja. U šumama oko nas rastu vrganji, smrčci, lisičarke, šumske jagode, borovice, maline, kupine... A imamo i natjecanje u branju gljiva. Traži se najveći i najmanji vrganj. Najveći su poput džambo-pizze, a eto, baš sam ja osvojio titulu za najmanjeg, bio je veličine glavice šibice. Sitan, ali pravi! A nagrada? – Sanduk piva... Šumski radnik Alen Šporer (46) govori o medvjedima. – Nama ti je medvjed domaća životinja. Tko će znati koliko ih je u ovom kraju. On je kralj šume. Sreo sam ga oči u oči barem dvadesetak puta. I ako si miran, neće ti ništa. Znalo se dogoditi da mi boćamo, a on gleda sa strane. Ili pečemo roštilj, a medo došeće. Evo, jedna je medvjedica s mladima došetala i tu do stuba crkve sv. Terezije Avilske. Treba biti oprezan kad je medvjed s malima, jer ih tada brani. Pogleda te, a ti kreneš unatrag. Treba biti miran – kaže Alen. Medvjedić od 400 kilograma – Znaš što sam nedavno pročitao? Da medvjedi ne jedu svježe meso, već su strvinari. Jedu meso tek kad se počne raspadati. A miris strvine osjete i do 30 kilometara. Ima tu u okolici i vukova, risova... Pa u prirodi smo – kaže Rudi. Koliki su najveći? – A možda i do 400 kilograma. Ne bojite li se? – Mi?! Ma kakvi. Znaš onaj vic o nama iz Ravne Gore? Pola godine je..., ovaj..., seksamo se sa snijegom, a drugu polovicu s drvima! Ha-ha... Smiju se pa dodaju: – A sad ozbiljno, kraj je poznat po drvnoj industriji. I stopa je nezaposlenosti između tri i pet posto! A zašto je ime mjesta Ravna Gora? – Jesi li se penjao tu dok si šetao mjestom? Nisi. Na visini smo, a sve je ravno. U naše mjesto, koje ima oko tri tisuće stanovnika, dolazi raditi cijeli kraj. Kod nas nema iseljavanja u Irsku... PLUS PRIRODA – Svježi zrak, plodovi gorja, prekrasne vizure... No, priroda u ovom kraju zna biti i ćudljiva, pa domaći kažu da se zna i u srpnju dogoditi da se tlo zaledi. Kraj je poznat po kućama za iznajmljivanje, česti su ovdje dočeci Nove godine, zabave, djevojačke i sl. Takvih je kuća mnogo MINUS NEDOSTAJE DOGAĐANJA – Skiring je atrakcija kakve nema nigdje drugdje u zemlji. Nitko se u tome ne natječe osim društva u Ravnoj Gori. No, ostalih je događanja malo. Za mlade nedostaje sadržaja, osim kafića kojih ima pregršt Staze plodova gorja Mnoga naša mjesta poznata su po vinskim cestama, a u Ravnoj Gori imaju – staze s plodovima gorja. Na Danima gorskih plodova gosti peku špek na štapu, jede se pohana bazga, sviraju tamburaši... Organiziraju se i Dani gljiva, malina, borovica, đurđica... Sve izravno iz prirode. Slave 80 godina turizma 1937. godine prvi su turisti šetali mjestom, a ove godine, u svibnju, organizirat će i proslavu te jubilarne obljetnice. Poznati su po odličnom i nagrađivanom zboru, tamburašima... U Ravnoj Gori mnogo je i šahista, igrali su na uskrsni ponedjeljak i turnir, a u mjestu je glavom i bradom viđen i Gari Kasparov. Mountain Madness Iliti “Brdsko ludilo” biciklistička je utrka koja se ovdje organizira u lipnju. Vozi se na sedam kilometara dugoj stazi, bez obzira na to kakvi su uvjeti, a iako se sedam kilometara ne čini puno, treba se sjetiti naziva – “Brdsko ludilo”. Vozi se planinom gore-dolje pa treba imati kondicije. Specijaliteti kraja Poznati su po gljivama i divljači. Pansion “Bijela ruža” ima i bazen, a u hotel “Brezu” dolaze i mladi Dinamovi nogometaši na pripreme. Urednost, izgled mjesta, čistoća, okoliš - 7 Kvaliteta i raznolikost smještaja - 8 Kvaliteta ugostiteljske ponude - 7 Gostoljubivost i susretljivost domaćina - 9 Večernja zabava i provod - 6 Kulturni i rekreativni sadržaji - 7 Opskrbljenost i šoping-ponuda - 6 Turistička ponuda tijekom cijele godine - 6 Inovativnost, originalnost i autohtonost -9 Opći dojam -8 Ukupna ocjena - 73 1. VARAŽDIN 88 2. OSIJEK 87 3. SAMOBOR 87 4. VUKOVAR 86 5. NAŠICE 6. ĐAKOVO 84 7. KOPRIVNICA 83 8. KARLOVAC 83 9. SL. BROD 83 10. SISAK 81 11. POŽEGA 80 12. KRAPINA 79 13. V. GORICA 79 14. SLUNJ 79 15. OGULIN 79 16. ILOK  78 17. ZABOK 78 18. BJELOVAR  77 19. FUŽINE 76 20. OZALJ 76 21. BUJE 74 22. ČAKOVEC  73 23. RAVNA GORA 73 24. LUDBREG 72 25 OTOČAC 72 26. GOSPIĆ 27. IMOTSKI 28. KNIN 29. PLITV. JEZERA 30. SINJ  