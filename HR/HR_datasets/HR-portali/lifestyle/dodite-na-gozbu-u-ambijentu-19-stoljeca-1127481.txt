U gradu Ogulinu, pokraj Frankopanskog kaštela iz 16. stoljeća, u blizini Đulina ponora s pogledom na čudesnu planinu Klek, nalazi se restoran Frankopan u hotelu pod istim imenom. Restoran je udaljen 4,5 km od izlaza za Ogulin na autocesti A1 Zagreb – Split ili na pola puta od Zagreba do Rijeke. Osim restorana i suvremeno uređenog smještaja, Frankopan sadrži aperitiv bar, ljetnu i dvorišnu zatvorenu terasu autentičnog ambijenta iz 19. stoljeća te prekrasan vinski podrum iz 1800. godine u kojem su mi Ivana, Nina i Matea poslužile večeru. Za toplo predjelo naručio sam odličan i vrlo ukusan rižoto od svježih vrganja. U pauzi do glavnog jela pogledao sam vinsku kartu u kojoj prevladavaju hrvatska vina s više od četrdeset etiketa poznatih i renomiranih vinara te tri domaća pjenušca i dva strana poznata šampanjca. Više od deset raznih etiketa vina toče i na čaše, a u ponudi imaju i dva rinfuzna vina iz Iloka, krajnjeg područja Lijepe Naše. Za glavno jelo naručio sam pačja prsa u mističnom umaku i ukusnom Podravkinu medu te njoke koje pripremaju od kvalitetnog Podravkina brašna. Pačja prsa bila su ukusna, no malo prepečena, a umak s medom trebao je biti posebno serviran jer su prsa i njoki “plivali” u umaku i prevelikoj količini meda, a neki gosti možda ne vole ili ne smiju konzumirati slatki umak. Moja mi je radoznalost u razgovoru s Ivanom potvrdila da glavni kuhar nije bio te večeri u kuhinji, ali ugođaj i ambijent sve su to popravili. Iz bogate karte jela gosti mogu izabrati razna jela od kojih ću spomenuti samo neka: jela od divljači, jela s roštilja, razne odreske, pastrvu iz rijeke Dobre, razne domaće sireve, tjestenine i gljive na razne načine. Jedan od specijaliteta restorana Frankopan Ogulinska je gozba od šest sljedova tradicionalnih jela koje prati i degustacija vrhunskih vina. Od kolača za koje koriste Podravkine Dolcela proizvode i štrudle koje sami rade izdvojio bih palačinke (slatke i slane) koje pripremaju na pedeset načina. Na Ivanin nagovor naručio sam Goranske palačinke sa svježim sirom i orasima zapečene s viljamovkom u narančinu soku. Moram priznati da su bile izvrsne, ali preobilne za desert pa sam dao mali savjet osoblju: ako gosti dođu na večeru od nekoliko sljedova, servirao bih im pola porcije palačinki. Na kraju večere popio sam odličan espresso. Urednost i čistoća restorana na zavidnoj su razini. Kad sam spomenuo smještaj, zanimljivo je da sobe nose nazive likova iz bajki velike hrvatske književnice Ivane Brlić-Mažuranić koja je rođena u Ogulinu, pa tako možete spavati u Regoču, Kosjenki, Hlapiću, Striboru... Kvaliteta i usluga Frankopana nagrađena je prestižnim priznanjem u akciji 15. Turistički cvijet – kvaliteta za Hrvatsku 2011. godine te je proglašen najboljim malim hotelom kontinentalne Hrvatske. >>Zbog ove kremšnite mnogi će poteknuti i do Bleda Sastojci: 1 pureća prsa od 800 g Crni papar Podravka 1 žlica Vegete 3 žlice ulja Nadjev: 150 g kesten-pirea 2 žlice Krušnih mrvica Podravka 70 g maslaca 1 žlica konjaka 100 g cijelih kestena Prilog: 500 g krumpira 1 luk 30 g Pancete Podravka 300 g kiselog kupusa 3 žlice ulja 1/2 žličice Dimljene crvene paprike Podravka Priprema: Pureća prsa stanjite u odrezak, prekrijte prozirnom folijom i lagano potucite. Oblikovani odrezak pospite paprom i Vegetom s obje strane. Nadjev pripremite tako da pomiješate kesten-pire, maslac sobne temperature i krušne mrvice te njime premažete polovicu pripremljenog odreska. Uz rub posložite cijele kestene te sve zajedno savijte u roladu. Tako pripremljenu roladu učvrstite kuhinjskim koncem i stavite u posudu za pečenje. Prelijte uljem, podlijte s malo vode, pokrijte i pecite u pećnici zagrijanoj na 200 °C oko 40 minuta. Pred kraj otkrijte je da se lagano zarumeni. Za to vrijeme pripremite prilog. Krumpir narežite na ploške i stavite kuhati u posoljenu vodu. Na ulje stavite sitno narezani luk i popecite do zlatne boje. Dodajte narezanu pancetu, a zatim kiselo zelje i nastavite pirjati uz povremeno miješanje. Podlijte vodom i pirjajte oko 15 minuta. Na kraju umiješajte ocijeđeni krumpir da se sastojci sljube. Pečenu roladu kratko ohladite, narežite na ploške i poslužite s prilogom od kupusa i krumpira. Kod špilje  Izbor i kvaliteta jela (do 50 bodova): 45 bodova Izbor i ponuda pića (do 15 bodova): 11 bodova Posluga i ljubaznost (do 10 bodova): 10 bodova Dojmovi i prostor (do 20 bodova): 18 bodova Ukupnost ponude (do 5 bodova): 4 boda Ukupno: 88 bodova 