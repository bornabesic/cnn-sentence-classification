Žene koje razmišljaju o razvodu često se, kao zadnji pokušaj spašavanja braka, obrate savjetniku. Bračna savjetnica iz Pennsylvanije Christine Wilke kaže da muževi često do tog trenutka nisu ni svjesni bračnih problema. – Upravo su zbog toga dobre komunikacijske vještine ključan sastojak dobrog braka. Mnogo žena osjeća se nevidljivo, kao da ih se u vezi ne čuje i ne cijeni – kaže Wilke. Wilke i ostali bračni savjetnici otkrili su najčešće razloge zbog kojih se žene odlučuju na razvod, a koje prenosi The Huffington Post. 1. Osjećaju se kao da ih se uzima zdravo za gotovo i da su uglavnom one odgovorne za vezu Da bi brak uspio, važna su oba njegova člana. Potrebna je pozornost, trud, namjera i snažna komunikacija. – Žene se na kraju dana pitaju gdje su im bili muževi. Te žene osjećaju da nose težinu veze, odrađuju većinu emotivnog posla i stalno moraju pronalaziti nove stvari kako bi održale vezu živom – rekla je psihologica Kristin Davin. – Postaje frustrirajuće kada ne dobiju barem približno jednaku brigu natrag. Nakon nekog vremena kažu si ''zašto se truditi'' – dodala je. 2. Stalno se svađaju oko iste stvari s partnerom Mnogi parovi na terapiji ispričaju da se godinama svađaju oko istih stvari. – Kada žene osjete da ne mogu potaknuti promjenu, onda počnu govoriti "Nikada me ne slušaš" ili "Tvoje isprike ništa ne znače". Žene s vremenom odustanu od veze i počnu tražiti način izlaska jer ostajanje u braku više nije opcija – kaže bračna savjetnica Olga Bloch. 3. Nisu zadovoljne svojim seksualnim životom Za većinu parova seks je mjera općeg stanja braka. Kada se žene žale na svoj seksualni život, obično postoje veći problemi izvan spavaće sobe. – Supruge u seksualno frustriranim brakovima osjećaju se iscrpljeno i emocionalno gladnima. Nekad je i problem u tome što ne može biti nježnosti, a da to ne odvede do seksa. Intimnost vrlo lako može postati problem koji šteti braku – kaže Davin. 4. Više ne razgovaraju i emocionalno se ne povezuju s muževima kao prije – Rekla bih da je ovo razlog broj jedan zašto žene prekidaju brak. Ovaj problem čini žene nesretnima i ranjivima pa sreću traže u zagrljaju drugog muškarca – kaže savjetnica Wilke. 5. Prerasle su svoje partnere Ljudi se razvijaju kao pojedinci dok su s nekim u vezi. – Kako brak raste i razvija se, nije neuobičajeno čuti kako žena govori muškarcu da ga je prerasla, pogotovo ako imaju djecu. Često tada supruge zovu svoje muževe na terapiju kako bi premostili taj problem. Ako on odbije, dolazi do mrtvila među partnerima, žena više ne želi ponavljati neke nezdrave obrasce, a on želi sačuvati status quo – kaže Crowley. 6. Dođu do točke u kojoj je razvod jedini način da sebe opet stave na prvo mjesto Nekada će učestali problemi poput ovisnosti ili nekontroliranog bijesa gurnuti žene preko ruba. – Ono što neprestano slušam od njih jest da bi se radije razvele nego dočekale idući dan, tjedan ili godinu sa svojim partnerom i problemima koji nikada ne prestaju – kaže bračna savjetnica Winifred Reilly. >> Dobili su kćer, a ne sina... Ovo su nevjerojatni razlozi zbog kojih se ljudi zaista razvode 