Nakon što je svoju posljednju reviju održanu u prostoru nekadašnje Nacionalne sveučilišne biblioteke, danas Hrvatskom državnom arhivu, dizajnerica Aleksandra Dojčinović posvetila knjizi, obrazovanju i ženskom uspjehu općenito, na novoj je reviji svoju Lei Lou ženu, sada s diplomom u džepu, odlučila poslati na put, i to doslovno. Putovanje, koje će mnogim uzvanicima biti prvo putovanje željeznicom u životu, započinje na zagrebačkom Zapadnom kolodvoru, s najizraženijom sociološkom porukom do sada. Utkat će u ovu reviju mnoga osobna iskustva i sjećanja, osobito na vlastite poslovne početke na kojima se i sama osjećala kao na velikom kolodvoru, okružena mnoštvom ljudi koji negdje žure i, dok su oni svoje pravce kretanja već dobro znali, ona je tek trebala izabrati svoj. Lei Lou Express krenuo je tako prije punih deset godina na modno putovanje, a revija koja će se održati 16. svibnja na kolodvoru, održat će se u čast ženama i njihovim pravima, a fenomen putovanja u savršenoj sprezi s modom tu će večer željeznički kolodvor, koji je često simbol suza, rastanaka i odlazaka, zahvaljujući Aleksandrinoj reviji za nadolazeću jesen i zimu, ponovno postati mjestom smijeha, sastanaka i dolazaka. Moda je odavno prerasla okvire same modne piste. Vi to savršeno dokazujete biranjem neuobičajenih lokacija na kojima održavate revije. Nadolazeću reviju ste odlučili održati na zagrebačkom Zapadnom/Glavnom kolodvoru.  - Nakon Preporodne palače Narodnog doma i Hrvatskog državnog arhiva, želim svojim dragim uzvanicima, prijateljima mog branda i ambasadorima pokloniti još jednu razglednicu mog Zagreba. Osim toga, svojim revijama volim slati i neke snažne sociološke poruke, koje se uvijek tiču žena, njihovog položaja u društvu i prava općenito. Ovaj put u priču smo uključili dame zaposlene u Hrvatskim željeznicama, koje su naš snažan partner od samog početka realizacije ovog projekta. Naš će vlak od Zapadnog do Glavnog kolodvora, što će biti jedno simbolično mini putovanje željeznicom, voziti jedina žena strojovođa u Hrvatskoj, a cijela će večer biti u znaku mode, putovanja i HŽ-a. Kada pogledate unatrag, kakav je bio vaš put do uspjeha? - Ne gledam unatrag u tom smislu, osvrćem se isključivo ako preispitujem neku odluku kako bi u budućnosti bila produktivnija. Osvrtati se da bih samu sebe pohvalila za mene nije opcija. Put do ovog danas, što čak ne bih nazvala uspjehom nego radije posljedicom mog rada, bio mi je točno onakav kakav treba biti. Dug i težak, ali zato neopisivo sladak. Vaše kolekcije su prožete kontrastima, boja i materijala. Jeste li i u privatnom životu skloni kontrastima? - Nipošto, stabilna sam žena, koja ima neki svoj mir, a i dosta se dobro nosim s izazovima, pa ne pucam pod pritiskom. Doduše, vrlo sam direktna, što ponekad zna rezultirati sitnim sukobima. Međutim ja nemam vremena, niti energije okolišati i puno objašnjavati nešto što se može reći u kratkim crtama, pa se po tom pitanju nemam namjeru mijenjati, a moji najbliži to znaju. Što biste izdvojili kao najupečatljivi trenutak u vašoj karijeri? - Moja karijera je životna, stvarna - nije to neki površni američki film. Hoću reći da ljudi danas vole fantazirati o nekom velikom momentu koji će im promijeniti život ili poslovanje, no stvari nisu tako jednostavne. Potrebno je mnogo malih trenutaka koji donose velike rezultate, a teški trenuci znače put prema gore. Svaki svoj uspješan posao živo pamtim i svi oni čine mozaik od kojeg je danas satkan Lei Lou. Kada biste se mogli vratiti u prošlost, primjerice, upravo vlakom sa zagrebačkog Zapadnog kolodvora, gdje biste se zaustavili i što biste u tom slučaju promijenili u odnosu na današnjicu? - Svi ponekad radimo pogrešne procjene, bilo o situacijama ili ljudima. Svi imamo ili smo imali taj neki trenutak koji si ne možemo tako lako oprostiti, ali ja sam, srećom, uspjela naučiti da za prolivenim mlijekom ne treba plakati. Trebalo mi je dugo vremena za to i zahvaljujući toj odlučnoj crti u svom karakteru danas ne žalim ni za čim. Pogreške sam pretvorila u lekcije, a pogotke u nešto čime se ponosim. Kakve su Hrvatice kada je moda u pitanju i dizajnerski komadi? Pratimo li slijepo trendove ili postoji i hrabrost za nešto novo, drukčije? - Zbog prirode svog posla često putujem svijetom i pritom se zaista nagledam svega kada su u pitanju stilovi i osobni osjećaj za lijepo. Neću otkriti toplu vodu kažem li da mi kao nacija u globalu definitivno imamo ukusa i znamo se odjenuti lijepo i s mjerom. Ne bih rekla da se kod nas trendovi prate slijepo, to je više individualna stvar koliko ćeš dozvoliti da te moda uzme pod svoje, umjesto da bude obratno. Osim toga, hrvatskim ulaskom u EU otvorile su se neke nove mogućnosti kada je u pitanju shopping, pa danas sve češće možemo susresti cure s posebnim, čak i hrabrim stilom na ulicama svih naših gradova. Lei Lou žena je snažna, energična i samosvjesna žena, a kreacijama ste dodali i torbice i cipele. Hoće li joj se pridružiti i Lei Lou muškarac u budućnosti? - Svojim najdražim muškarcima običavam pokloniti odijelo po mjeri s posvetom u podstavi, ali to je za sada još uvijek privilegija rijetkih. Ne mislim se ni širiti u tom smjeru, jer još uvijek imam puno planova i posla oko Lei Lou žene. 