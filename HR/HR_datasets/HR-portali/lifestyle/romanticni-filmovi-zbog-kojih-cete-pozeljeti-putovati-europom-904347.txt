Foto: Press Foto  UZ NEKE od najdražih filmova zauvijek nas veže njihov sadržaj ili omiljeni glumci, no neki od njih služe nam kao vječita inpiracija za putovanja. Volite li putovati te još nemate konkretni plan kako provesti ovo ljeto, u nastavku donosimo neke od najdražih filmova koji će vam pokazati ljepotu Europe i zbog kojih ćete već danas poželjeti planirati svoj odmor.   "Turist" (2010.)   Angelina Jolie i Johny Depp povest će vas na uzbudljivo putovanje Venecijom. Iako je u osnovi ovo kriminalistički film, ne nedostaje mu ni romantičnih scena, a sve je dodatno začinjeno sjajem Venecije. Uz pogled na raskošni Hotel  Danieli u kojem su boravili i književnici Marcel Proust te Honore de Balzac, a sada Eloisa (Jolie) i Frank Tupelo (Depp), te čarobne venecijanske kanale i gondole, poželjet ćete rezervirati kartu na prvom vlaku. Ljeto je pravo vrijeme za posjet ovom biseru Italije jer su gužve nešto manje nego tijekom karnevalskih dana. Osim toga, ima li što romantičnije od toga nego provesti godišnji odmor u po mnogima  najljepšem i najromanitčnijem gradu Europe? Vjerujte mi, čak i uslijed kišnog dana Venecija ima magiju koju rijetko što može nadmašiti.     "Moje pjesme, moji snovi" (1965.)  Snimljen davne 1965. ovaj mjuzikl još uvijek plijeni pažnju publike, što ne čudi s obzirom na osvojenih pet Oskara. Osim što nam otkriva priču o obitelji Van Trapp i njihovoj dadilji Mariji (Julie Andrews), film je prava oda ljepoti  Austrije. Grad Salzburg i okolni alpski proplanci idilična su scenografija koja odlično nadopunjuje zgode i nezgode obitelji Von Trapp i rađanje ljubavi između oca obitelji i mlade dadilje. Kao netko tko je već nekoliko puta putovao Austrijom i upoznao kulturu i umjetnost  njezinih velikih gradova, ali i čarobnu atmosferu pitoresknih mjesta smještenih uz brojna njezina jezera, svakako preporučam što skoriji posjet ovoj maloj, ali uistinu predivnoj zemlji.     "Jedi, moli, voli" (2010.)  Poznata ekranizacija bestselera Elizabeth Gilbert u kojoj Julia Roberts igra glavnu ulogu samo se svojim jednim dijelom odvija u Europi, no zaslužila je mjesto na našoj listi. Proglašen jednim od najinspirativnijih filmova, što ne čudi s obzirom na globalni uspjeh knjige, ovo će vas djelo povesti na putovanje svijetom, ali i na pravo emocionalno i duhovno putovanje. Dio radnje koja se odvija u Italiji pokazuje nam koliko mala svakodnevna zadovoljstva pridonose sreći, poput jednostavnog „dolce far niente“, uživanja u autentičnoj napuljskoj pizzi, špagetima s domaćim umakom ili kuglici gelata, učenja novog jezika te upoznavanje tisućljećima stare civilizacije. Film je odličan za sve one koji smatraju da su na svojevrsnoj životnoj prekretnici, no ne znaju u kojem se smjeru uputiti, baš kao i glavna junakinja Liz.   "Vicky Cristina Barcelona" (2008.)  Iako je od pojave ovog filma prošlo osam godina, i dalje se nalazi na visokom mjestu kultnih filmova koji se moraju pogledati, posebno ako planirate posjet Barceloni i ostatku Španjolske. Šetnja kroz nimalo jednostavni ljubavni trokut (ili bolje rečeno četverokut) začinjena je prikazima nekih od najboljih Gaudijevih djela, uživanjem u španjolskoj kuhinji u hladovini drveća maslina, starim španjolskim vilama i neodoljivim španjolskim zavodnicima. Dovoljno je reći da glavnu mušku ulogu igra Javier Bardem, a njegovu bivšu suprugu Penelope Cruz.   "Pod toskanskim suncem" (2003.)   Razočarana uslijed kraha naizgled savršenog braka, mlada književnica Frances (Diane Lane) odlazi na putovanje Toskanom gdje impulzivno odluči kupiti staru toskansku vilu i ostati živjeti ondje. Tijekom renoviranja novo lice dobiva ne samo njezin novi dom, nego i njezin život. Uz nove prijatelje i novu obitelj koju si je stvorila, Frances ponovno pronalazi smisao života. Posebno uživa u pripremanju talijanskih specijaliteta te otkrivanju talijanskog mentaliteta i običaja, a sve to uz nezaobilazne scene nekih od najljepših  toskanskih mjesta poput Firenze i  Positana. Njezin nam primjer pokazuje da nam život pruža tisuću mogućnosti, a na nama je da ih prepoznamo i prihvatimo.   "Ponoć u Parizu" (2011.)  Jedan od relativno novijih filmova Woodyja Alena još je jednom pokazao svu njegovu genijalnost. Holivudski scenarist Gil (Owen Wilson) dolazi u Pariz sa svojom zaručnicom Inez, no više od nje fascinira ga Pariz i ideja o njegovim zlatnim godinama. Gil nadilazi vrijeme i spoznaje kakav je Pariz bio u vrijeme kada su u njemu boravili Salvador Dali, Ernest Hemingway, Getrude Stein, Pablo Picasso  i mnoga druga značajna imena prve polovice 20.stoljeća. Svi oni  i jedan od najljepših gradova svijeta prikovat će vas uz ovaj film, posebno ako ste ljubitelj umjetnosti.