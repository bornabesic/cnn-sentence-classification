Foto: Promo  NOVE hrvatske autorice ušle su u naše knjižare (i živote) tiho, ali njihove riječi pogodile su jednu notu čija vibracija mnogim čitateljicama donosi veliku radost.   Daleko od poznatog elitizma koji je vladao (a, u manjoj mjeri, i dalje vlada) domaćom književnom scenom, ove se autorice ne trude iz petih žila napisati književna djela koja će oduševljavati uski krug kritičara, već pišu za sebe, a time i za stvarne čitateljice. Veselimo se što je napokon došlo vrijeme u kojem hrvatske knjige krase vrhove ljestvica najčitanijih naslova. U ovom smo tekstu naveli tri, trenutačno, najčitanije knjige, ali ima ih još puno te se nadamo da će vam lista u produžetku poslužiti kao poticaj za daljnje istraživanje.   1. Armati – Lari Mari  Roman Armati ima podnaslov "Potraga za životnim pozivom", a djelo je izvrsnog i nagrađivanog književnog dvojca, koji je ostvario nešto gotovo nevjerojatno: spojile su duboko duhovnu priču, prozu koja liječi i elemente žanra psihološkog trilera. Da je ovo budući hrvatski hit potvrđuje i činjenica da se prethodne dvije knjige ovih autorica ne skidaju se s vrha ljestvice čitanosti.   Uskrs u Veneciji. Pomrčina Sunca skriva veliku tajnu zbog koje dječak Ian Artanian ostaje bez obitelji. Kako bi iskupio grijehe svojih najmilijih i shvatio zašto je baš on jedini preživio, kreće u potragu za svojim životnim pozivom. Taj vitez duhovnosti na putu istine korača kroz medicinu, teologiju, filozofiju i psihologiju tražeći u sebi, a time i u svima nama, duboko potisnuti ili neo¬sviješteni dar s kojim se svatko od nas rađa. To je talent zbog kojeg se razlikujemo od drugih ljudi, nešto samo naše i jedinstveno, često različito od posla kojim se bavimo. Ianovo poslanje po¬vezano je sa zastrašujućom obiteljskom tajnom koja mu se poput slagalice otkriva u snovima. Priča koja ga noćima budi skriva mi¬sterij čiji trag ga vodi do Teste, napuštenoga venecijanskog otoka s kojega huče riječi: Armati…    2. Superjunakinje – Lea Brezar  Roman Superjunakinje događa se u jankomirskoj psihijatriskoj bolnici susrećemo četiri žene posrnule nakon neuspješnog balansiranja životom, odnosima i prošlošću. Potpuno nespremne da prihvate odgovornost za vlastiti život one se oporavljaju u terapijskim zajednicama i jedna drugoj postaju najbolje učiteljice. Prepoznajući sebe u tuđim postupcima uviđaju kako alkoholizam, tuga, paranoja i ovisnost nisu bezizlazne životne situacije ako odlučimo preuzeti odgovornost i odlučimo učiti o sebi. Roman Superjunakinje svojevrsni je romansirani self-help u kojem nas autorica s lakoćom nosi kroz priču i drži u napetosti do zadnje stranice, a pritom nudi neke korisne i primjenjive životne savjete koji nude odgovore na čitateljeva (ne)postavljena pitanja: o odlukama, prevari, ljubavi, predrasudama, tuzi... Ovaj roman ima još jednu važnost, a to je da autorica otvoreno govori o psihičkim oboljenjima ne stigmatizirajući ih, već ih nježno predstavlja čitatelju, pokazujući da nije tako strašno liječiti se u psihijatrijskoj bolnici ako se iz toga izrodi promjena koja nas vraća u život i nudi jedan novi početak.    3. Knjiga za divlju ženu – Ingrid Divković  Ingrid je nekoliko puta bila naša gošća, a  da bismo saznali o čemu se radi u njezinom poetsko/proznom  bestseleru vratimo se na razgovor koji smo nedavno vodili s njom: "O tome kako biti 'divlja žena' u ovom modernom, a u isto vrijeme i konzervativnom društvu, dalo bi se pričati danima, no ako vas zanima kako biti 'pitoma žena' to je bar vrlo lako. U tom se slučaju se ne smijete ničim isticati, trebate raditi bilo šta i u tom radu biti vrlo poslušni, po mogućnosti tihi, a u idealnom slučaju nevidljivi. Trebate raditi kako nalaže sustav, bez puno pitanja i opiranja. Trebate slijediti masu, pratiti društvene norme i pravila. Trebate klimati glavom, uvijek i svugdje, te nikada i ništa ne dovoditi u pitanje, čak ni samoga sebe. Zaključujete, biti 'divlja žena' potpuno je suprotno od toga." Knjiga je puna iskrene mudrosti i djelića raznih osjećaja koje svaka moderna žena ima u sebi, ali koji u svakodnevnom životu često ostaju skriveni od svijesti. Kako smo saznali u navedenom intervjuu, autorica nam sprema novu poslasticu, ovaj put u obliku romana, a u knjižarama ćete je moći pronaći već ovog ljeta.