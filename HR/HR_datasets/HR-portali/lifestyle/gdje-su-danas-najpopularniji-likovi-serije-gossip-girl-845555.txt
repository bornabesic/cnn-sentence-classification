Foto: Press Foto, Giphy, Samantha Tavasa, Instagram, Getty, Splash, Facebook  GOOD morning, Upper East Siders. Gossip girl here. Priznajemo, cure iz redakcije Index Rougea obožavale su seriju "Gossip Girl", a vjerujemo kako se u tu skupinu mogu svrstati i brojne naše čitateljice. Podsjetimo, serija je s prikazivanjem počela 19. rujna 2007. godine na televizijskoj mreži CW, a završila je nakon 6 sezona, kada je napokon otkriveno tko je slavna "Tračerica". Inače, njoj je glas posudila poznata glumica Kristen Bell, iako se nikada nije pokazala u seriji. Serena, Blair, Chuck, Nate, Jenny, Vanessa, Georgina i Dorota, tako su nas iz tjedna u tjedan uveseljavali svojim avanturama, a mi smo se ovoga puta pitale gdje su svi oni danas i što rade? Pa krenimo redom. 1. Leighton Meester (Blair Waldorf) Nakon što je odigrala nekoliko filmskih uloga, uglavnom u polu-uspješnim romantičnim komedijama, poput one "Monte Carlo" sa Selenom Gomez te izdala nekoliko pjesama, Leighton je svjetla reflektora zamijenila mirnim obiteljskim životom. Udala se za glumca Adama Brodyja, a prije 2 mjeseca u strogoj je tajnosti rodila njihovo prvo dijete, djevojčicu Arlo Day.   2. Blake Lively (Serena van der Woodsen) Vrckasta Blake, još tijekom snimanja serije, postala je muza brojnih dizajnera, a svijet je osvojila svojim elegantnim i nepogrešivim ukusom za modu. Također je završila na filmskom platnu, u filmovima poput "Sestre po trapericama", "Grad Lopova", "Bezvremenska Adeline" i "Green Lantern", na setu kojeg je upoznala supruga Ryana Reynoldsa, s kojim ima kćerkicu James. Prije Ryana, hodala je s kolegom iz serije, Pennom Badgleyjem, a 3-godišnju vezu okončali su u kolovozu 2010. godine. U međuvremenu je otvorila web stranicu Preserve, koju je morala ugasiti, jer nije uspjela u svom naumu, što je prema Blake bilo mijenjanje ljudskih života.  3. Chace Crawford i Ed Westwick (Nate Archibald i Chuck Bass) Dvojac za kojim su poludjele djevojke diljem svijeta, i danas je nerazdvojan u privatnom životu, a postali su i zvijezde novih serija. Chace je tako dobio ulogu u seriji "Blood & Oil", koja prati ambiciozni mladi par u Sjevernoj Dakoti koji se pokušava skrasiti u novoj sredini gdje je glavni izvor zarade nafta. Uskoro se nalaze u sukobu s tajkunom koji ih prisiljava da stave sve na kocku, uključujući i njihov brak. S druge strane, Ed se našao u ulozi serijskog ubojice u seriji "Wicked City", a radnja je smještena u 80-te godine prošlog stoljeća, u Los Angelesu.    4. Taylor Momsen (Jenny Humphrey) Malena Jenny izrasla je u pravu rock-zvijezdu, a njezin bend zove se The Pretty Reckless. Čitavo vrijeme izgledalo je kao da je Taylor rastragana između dvije ljubavi: serije te obaveza s bendom pa ne čudi što se nakon završetka snimanja, posvetila isključivo pisanju pjesama i svirkama. Ako nisi znala, Taylor je bila u užem izboru za ulogu Hannah Montane, koju ju je na kraju glumila Miley Cyrus. A osim u glazbi, Taylor uživa u vrlo specifičnom modnom ukusu, koji čine kožne jakne i čizme te poderane hlače i čarape te puno tuša oko očiju.  5. Penn Badgley (Dan Humphrey) Popularno zvan Lonely Boy, uspio je u seriji osvojiti gotovo sve komade i k tome još napisati knjigu o svojim iskustvima s popularnim klincima na Upper East Sideu, a čitavo vrijeme je pisao i tračeve, jer sjećaš se, on je "Tračerica", iako nam nikada nije bilo jasno zašto. No, dobro. Penn je fakultet upisao s 14 godina, a nakon serije, pojavio se u nekoliko filmova, od kojih je najpoznatiji "Easy A". Danas, baš poput svoje televizijske sestre Jenny, pjeva u indie rock bendu MOTHXR, a i sam je priznao kako kraj serije nije imao baš nikakvog smisla. Hvala!  6. Zuzanna Szadkowski (Dorota Kishlovsky) Opičena sluškinja Blair Waldorf, bila nam je jedan od najomiljenijih likova. Njezina zbunjenost, isprepletena s određenom dozom ciničnosti, ali prije svega, želja da se uklopi u uzbudljivi život bogatih klinaca, nasmijavala nas je iz tjedna u tjedan. No, Dorota je bila puno više od toga, a u 6 sezona pokazala je da je čitavo vrijeme bila jedini pravi prijatelj Blair, koja je često bila vrlo otresita prema njoj, ali na simpatičan način. Zuzanna je nastavila glumiti u serijama, kao što su Knick, Girls i Elementary, a suprug slavne Blair, otkrio je kako su ona i Dorota najbolje prijateljice i u stvarnom životu, a ta ljubav traje i dalje. Ako nas čitaju, apeliramo da nas pozovu na svoja ženska druženja.   7. Michelle Trachtenberg (Georgina Sparks) I dok nas je Dorota tjerala na smijeh, zločesta Georgina iz tjedna u tjedan nas je tjerala na bacanje televizora kroz prozor, svaki put kad bi se pojavila na ekranu. No, s vremenom smo se navikle i na nju i njezine spletke, a Georgina je bila prvi lik u seriji, koji se pojavio kao misteriozni stranac, kada je glumila znatiželjnu novu curu u gradu. Michelle je imala ulogu i u popularnoj seriji "Buffy the Vampire Slayer", a ostala je u televizijskom biznisu, u serijama "Sleepy Hollow" i "Criminal Minds".   8. Jessica Szohr (Vanessa Abrams) Priznajemo, bilo je puno trenutaka kada ju nismo mogle vidjeti očima, no uvijek smo se divile njezinoj ljepoti, na koju je i u privatnom životu pao Ed Westwick, no par više nije zajedno. Jessica se pojavila u malim ulogama u popularnim filmovima, kao što su "The Internship" i "Ted 2", no ove je godine isključivo radila na televiziji. Inače, Jessica je dio velike ženske ekipe Taylor Swift, a pojavila se i u njezinom spotu za pjesmu "22".