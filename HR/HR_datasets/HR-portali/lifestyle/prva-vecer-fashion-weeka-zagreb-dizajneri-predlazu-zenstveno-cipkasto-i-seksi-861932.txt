Foto: Dražen Kokorić  FASHION Week Zagreb na novoj lokaciji, sinoć je ispunio prostor unutar Green Gold Centra do zadnjeg centimetra.   Reviju proljetno/ljetnih kolekcija Fashion Weeka Zagreb otvorila je Marina Lacković s brendom Larie, zatim su revije redom imale Ana Kujundžić, Eva Poleschinski, Simone Manojlović, Martina Kovač, Stasia i Kristina Fazinić sa svojom modnom markom Bags by Kristina, kojom je uz ples zatvorila večer. Revije su pratili mnogobrojni modni znalci i dizajneri, ali i mnoga poznata imena poput Leonarde Boban, Vanje Mamić, Lejle Filipović, Ive Balaban, Antonije Stupar Jurkin, Andree Andrassy, Petre Kurtele, Tamare Garbajs, Csille Barath Bastajić, Ivane Mišerić, Pamele Ramljak, Iris Androšević Pinjuh, Ane Mišćević, Lane Gojak, Tie Warren Juričić, Željko Bebek sa suprugom, Hameda Bangoure, Branimira i Sandre Mihaljević, Lupina, Ljiljane Vinković, Borisa i Valerije Đurđević, Zdenke Kovačićek, Rajne Raguž, Anite Malenice i mnogih drugih... Večeras nas očekuje gotovo jednako uzbudljiva i glamurozna večer uz Ružu Hodak, Hope by Irena Berišić Turk, Katu Szegedi, Krunu Jendrijeva, Niku Čuić, Igora Galaša by Mamita te originalnog Iggyja Popovića koja i zatvara ovosezonski FWZ. Senzacionalna Larie by Marina Lacković apsolutno oduševila publiku svojim remek djelima Romantično, nerealno, nestvarno - tri su riječi koje obilježavaju sinoć prikazanu kolekciju "Byrone" te kojima se očito dizajnerica Larie vodila pri njenom stvaranju. U novoj kolekciji Marina je koristila samo najfiniju čipku, a prevladava paleta crne, bijele, sive i puderaste boje. Svaka je haljina jedno malo umjetničko djelo u koje je utrošeno od 7 do 15 metara tanke čipke nalik na paučinu zbog koje su haljine nevjerojatno lagane i nosive. Kako ne bi sve stalno na haljinama, Marina je napravila i niz savršeno krojenih ženskih odijela te ekskluzivno i premijerno predstavila nekoliko vjenčanica koje su mnogim ženama oduzimale dah.   Jedinstvena Ana Kujundžić stvorila je pravu cvjetnu bajku Ana Kujundžić, splitska je dizajnerica, članica tekstilne sekcije ULUPUH-a, poznata po svome radu s prirodnim materijalima. Svoje unikatne kolekcije uglavnom jakog kolorita, izrađuje doradom tkanina inovativnim tehnikama veza, printa i apliciranja. Modnu kritiku i struku već sezonama oduševljava svojim zanimljivim modnim promišljanjem, a do sada je svoj rad predstavila na brojnim modnim revijama i izložbama, kako u Hrvatskoj tako i u inozemstvu kao sto su Fashion Week Zagreb, Fashion Week Sarajevo, Budapest, Modepalast, Vienna. Inspiracija za predstavljenu kolekciju pronašla je u cvijeću. Na već cvjetne printane tkanine ponovno je aplicirala cvijeće i na takav način kreirala potpuno nove dezene. Tkanine koje su korištene uglavnom su prirodne i ta im kvaliteta uvelike dodajte na važnosti i vrijednosti.   Austrijanka Eva Poleschinski po drugi put oduševljava zagrebačku publiku Još od 2008. godine Eva Poleschinski zvijezda je u usponu internacionalne modne scene, a svoj je brend započela je u Austriji. Sada, 8 godina kasnije, postala je renomirana internacionalna dizajnerica. Posljednja senzacija bila je njena revija u Berlinu u siječnju 2014. godine, za kolekciju jesen/zima. Dizajn Eve Poleschinski našao se i na stranicama Voguea, Ellea i Madame časopisa. Dizajnerica je prezentirala svoju kolekciju na Mercedes-Benz Fashion Weeku u Berlinu te Indie Fashion Night u New Yorku, Parizu, Tokyju te Fashion Weeku Zagreb. Surađivala je s brojnim nacionalnim i internacionalnim kompanijama poput Camparia, Voslauera i Milke te tako kreativno proširila svoj spektar. Eva Poleschinski ima nevjerojatan smisao za miješanje materijala, individualnosti i ekstravagancije – ovom je kolekcijom pokazala kontrast između striktno formalne i lepršavo prirodne strukture modela. Arhitekturalne linije spajale su se s delikatnom ženstvenošću. Jedan od ključnih elemenata koje je dizajnerica koristila su – šljokice. Jasno je vidljivo da ne pristaje na kompromise koji se tiču kvalitete korištenih materijala. Šljokičaste, kožne i svilene tkanine uvijek čine velik dio njezinih kolekcija.   Moćna kolekcija Simone Manojlović namijenjena je snažnim i odvažnim ljudima Kolekcija "Plage rouge" za proljeće/ljeto 2016. Simone Manojlović namijenjena je ženama i muškarcima koji su odvažni, dominantni i koji žive punoću života. Inspiraciju za sinoć prikazanu kolekciju su snaga, moć, nasilje, muka i krv koja nas okružuje u svakodnevici te radovi Vanesse Beecroft i Yvesa Kleina. Kolekcija je pak s druge strane predstavila i hrabrost, ljubav i strast kao inspiraciju te simbolizira revoluciju, radikalne i nepredvidive promjene- Prevladavale su opuštene linije i jednostavni udobni krojevi i materijali poput viskoze, svile, muslina i pamuka. Kolekcija se sastojala od dugih hlača širokog kroja, mini i midi haljina, dugih pletenih vesti i suknji. Crvena je svakako nosila jasnu poruku – dizajnerica za nju smatra da ubrzava disanje i označava slobodu te pobjedu.   Novo modno lice na Fashion Weeku Zagreb Martina Kovač oduševila šarmom i stilom Dizajnerica Martina Kovač već se petnaest godina bavi modom i modnim dizajnom. No nakon uspješnog projekta "Ill/est" na završnoj godini škole, u suradnji sa šest kolegica prikazanog na prošlogodišnjem Fashion Weeku, odlučila se zaputiti u samostalne modne vode.  Kolekcija stvorena za profinjenu, samosvjesnu, zavodljivu ženu – romantičnu, ali snažnu. Prikazani modeli čistih su linija koje prate liniju tijela te naglašavaju svu ljepotu ženske figure, a moderne tkanine prate svjetske trendove te su se savršeno uklopile upriču,  dajući notu suvremenosti. Dinamičnost je postignuta kombinacijom raznih vrsta tkanina i kontrastom boja. Uz neizbježne neboje, dominirale su crvena i bež boja koju je dizajnerica vrlo vješto skombinirala. Kolekcija je nadahnuta suvremenom i samosvjesnom ženom, naglašene individualnosti u savršenom skladu s neodoljivim talijanskim šarmom.   Glamurozna Stasia kraljevski krug zamijenila zagrebačkom pistom Dankinja Stasia sinoć je oduševila zagrebačku publiku i dokazala zašto između brojnih celebrityja oblači i velike hollywoodske zvijezde poput Meryl Streep i Glenn Close koje vrlo često privatno nose njezine modele.  Stasijine modele nose i obožavaju i pripadnice danskog kraljevskog kruga poput poznate danske manekenke Caroline Flanning, prijateljice princeze Mary; slavne glumice Birgitte Hjort Sørensen koja je glumila u seriji Game of Thrones,  hollywoodskom filmu Pitch Perfect 2 te poznatim danskim serijama poput Borgena, a gledat ćemo je i u novoj televizijskoj seriji Martina Scorsesea Vinyl gdje glumi s Oliviom Wilde, Paulom Ben-Victorom i Bobbyjem Cannavaleom. Zaštitno lice brenda joj je najpoznatija danska voditeljica Christiane Schaumburg-Müller O'Connor, jako dobra prijateljica Britney Spears; Eva Harlou poznata po danskom X factoru te mnoge street style zvijezde.Iza brenda Stasia, osim vlasnice Stasie Hallas, stoji i mladi obrazovani dizajner Soeren Le Schmidt koji zadnjih godinu dana usko surađuje s njom kreirajući kolekcije. Brend Stasia poznata je danska couture kompanija, koja više od tri desetljeća odijeva mladenke, kraljevski krug slavnih osoba i mnoga poznata lica, no uz couture odjevne komade, kreiraju i ready-to-wear liniju pod imenom Lace by Stasia. Godine 2013. na danskom Elle Style Awardsu Stasijina je haljina proglašena za najljepšu haljinu godine. Svi prikazani modeli u prvom dijelu revije bili su u različitim bojama, imali su ugodan, opušten i stylish kroj koji je savršen za večernje partyje, ali i za svakodnevnu modu.  Drugi dio revije priredio je pravo couture slavlje – večernje haljine savršeno su naglasile žensku liniju, a profinjenost i ukus koji se ističe jasno daje do znanja zašto je kraljevska obitelj obožava.   Spektakularnom revijom torbi Bags by Kristina Fazinić zatvorena prva večer FWZ-a Fotografkinja Kristina Fazinić već više od tri godine očarava ljubitelje mode kožnatim torbama Bags by Kristina, posebnim po Kristininim fotografijama s dalmatinskim motivima.  Nova kolekcija torbi sinoć prikazanih s detaljima od pleksiglasa i metala zove se "Ritam grada", a namijenjena je svim gospođicama i onim damama koje se osjećaju pune života. Sve su torbe ručno izrađene od najfinije kože te napravljene da budu komad koji će vam služiti cijeli život. U novoj kolekciji posebno su se istaknute torbe u crnoj i sivoj boji, klasici koji su u poslovnom svijetu must-have, ali s originalnim odmakom poput resica i drugih detalja. Predstavljene su i torbe toplih te upečatljivih boja kojima će odvažne i modno osviještene žene razbiti zimsko sivilo.