Foto: REX, Getty  GLUMICA i pjevačica bila je među uzvanicima glamurozne amfAr gala večere.  Radi se o nekadašnjoj velikoj teen zvijezdi, danas 30-godišnjoj Lindsay Lohan, čija je karijera pala u potpuni drugi plan zbog skandala kojima je godinama punile novinske stupce.  Crvenokosa glumica jučer je zasjala u "Pepeljuga" izdanju, točnije dugoj crno-bijeloj haljini s dekolteom, a od nakita je nosila samo bisernu ogrlicu koja je davala dodatni dašak elegancije.  Osim toalete, glumica je i pokazala kako se burni privatni život itekako odrazio na njezin izgled pa su mnogi komentirali kako izgleda starije nego što jest.  Ovisnost o alkoholu i kokainu, ludi tulumi s nekadašnjom najboljom prijateljicom Paris Hilton, turbulentan odnos s majkom, brojne propale, ali i nasilne ljubavne veze, na njoj su ostavili trag, a ne smijemo zaboraviti ni estetske operacije, za koje je očito da ih je imala.  Iako Lindsay još tu i tamo dobije neki glumački angažman, Hollywood smatra kako je svojim ponašanjem odavno prokockala priliku za neku značajniju ulogu pa joj u posljednje vrijeme ponude dolaze uglavnom iz Rusije.  Tome je pridonijela i njezina veza s bogatim Rusom Egorom Tarabasovom koja je prekinuta nakon što je internetom počela kružiti snimka njegova nasilničkog ponašanja te bacanja njezinog mobitela.  Kako je sama priznala, sada je koncentrirana samo na sebe i na stvari koje je čine sretnom pa se čini kako je Lindsay jedna od onih koji su se opametili na vrijeme.