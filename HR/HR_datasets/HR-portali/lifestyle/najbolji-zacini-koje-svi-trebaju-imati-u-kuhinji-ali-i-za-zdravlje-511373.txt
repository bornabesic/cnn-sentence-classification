Uživate li u jelima jakih okusa, manje ćete žudjeti za intenzivnim okusima prerađenih grickalica koje sadrže prazne kalorije pa si korištenjem začina možete poboljšati prehranu i lakše mršavjeti, kaže dipl. ing. preh. teh. Sanja Ćosić.  - Začinska bilja imaju brojna korisna svojstva: ubrzavaju rad metabolizma, djeluju protuupalno, pospješuju probavu... Zbog toga se začine preporučuje što više uključiti u prehranu, po mogućnosti svakodnevno barem prstohvat – kaže nutricionistica Ćosić. Objašnjava da antioksidativnu snagu začinima daju fitonutrijenti iz hlapljivih ulja koji im daju i mirisne arome pa je miris začinskog bilja povezan s korisnim svojstvima za zdravlje.  - Što je intenzivniji miris začina, to je bolji. Kada kupujete svježe začinsko bilje, najbolje je uzimati ono koje ima tamniju boju i izbjegavati ono s lišćem koje je počelo žutjeti, ima tamne točkice ili rupice – kaže nutricionistica Ćosić. Upotrebom začina sprječavate i pretjerano zasoljavanje hrane. Većina začinskog bilja gubi nutritivna i ljekovita svojstva ako su predugo izloženi toplini pa ih je najbolje u jelo dodati pred kraj kuhanja ili svježe nasjeckane u gotovo jelo - kaže Ćosić. Dodaje da sa začinima ne bi trebali pretjerivati ako imate osjetljiv želudac. Budite oprezni i ako uzimate lijekove za razrjeđivanje krvi i regulaciju krvnog tlaka, dodaje dipl. ing. nutricionizma Sandra Marić Bulat. - Kajenske i crvene čili papričice sadrže kapsaicin koji daje ljuti okus hrani, ima protuupalna svojstva te ubrzava metabolizam i termogenezu – stvaranje topline u tijelu. Proces termogeneze zahtjeva potrošnju dodatnih kalorija, što rezultira gubitkom masnih naslaga. Papričice poboljšavaju probavu te olakšavaju bolove. Razbijaju i začepljenost nosa i pluća pa pridonose podržavanju imunološkog sustava što je vrlo korisno tijekom sezona prehlade i gripe – kaže Ćosić. Kapsaicin u čiliju ima pozitivan učinak na zdravlje gastroenteralnog sustava, pomaže kod čira, smanjuje LDL (loš kolesterol) i čuva krvne žile, kaže Marić Bulat. Dodaje da se čili podnosi individualno te da probavne tegobe poput proljeva ukazuju na prevelik unos.  - Đumbir pak najbolju ulogu ima u smirivanju mučnina i bolova u zglobovima. Koristi se za ublažavanje prehlade i želučanih problema, žgaravica i proljeva – kaže Marić Bulat. Đumbir sadrži fitonutrijente gingerole koji imaju snažna protuupalna svojstva, pospješuju rad probavnog sustava i kao većina začina ima termogenička svojstva koja ubrzavaju rad metabolizma, dodaje Ćosić.  - Kurkuma također potiče rad probavnog sustava i sagorijevanje masti. Izvor je jedinstvenog fitonutrijenta kurkumina koji ima snažna protuupalna svojstva. Pospješuje i detoksikaciju jetre, a redovitom upotrebom može olakšati bolove u zglobovima radi  protuupalnih svojstava – kaže Ćosić. Kurkuma ublažava tegobe artritisa, a sve češće se primjenjuje kod karcinoma debelog crijeva, prostate ili raka dojki jer zaustavlja rast tumorskih stanica, a pomaže i kod prehlada i respiratornih tegoba, dodaje Marić Bulat.  - Peršin je bogat vitaminom C i A, što ga čini odličnim za imunitet a uz to je bogat izvor folne kiseline, jednog od najvažnijih vitamina B skupine koji ima ulogu u održavanju zdravlja kardiovaskularnog sustava – kaže Ćosić. Čaj od peršina ima detoksikacijsko djelovanje, pomaže kod infekcija mjehura, bolnog mokrenja i upaljene prostate, dodaje Marić Bulat. 