Povijest kaže da je prvi ruž napravljen u drevnoj Mezopotamiji, žene su mrvile poludrago kamenje kako bi tim prahom bojile svoje usne. Kažu i da je Kleopatra voljela ruž, i to kakav? Crveni, naravno, pojam moći i snage. I ženstvenosti - da, ovaj je adut kozmetičke industrije jedan od najdugovječnijih, njegovo značenje nije se promijenilo već tisućama godina. Matirajući efekti nedavno su zavladali scenom, skupa s njima došle su i nove formule. Doduše, prve su mat nijanse prilično isušivale usne, nedostajao im je taj hidratizirajući ekstrakt koji boju čini sjajnom. Nakon nekog vremena stručnjaci su u laboratorijima unaprijedili te matirajuće formule, koje više nisu toliko suhe. Kako bi vaš omiljeni crveni ruž tijekom dana bio što postojaniji, uvijek možete prije ruža nanijeti neki lip balm, melem ili nešto treće što će ih zaštititi, a boja će biti dugotrajna. Odlična je preporuka i baza za usne, ona će pojačati pigment i učiniti ga postojanim. Sve su to mali trikovi, jednostavni za primjenu i više puta tijekom dana. A kako bismo spriječili kvarenje omiljenog ruža kad ga konačno nađemo, stavit ćemo ga u hladnjak, to mu produljuje “život”. Svaka od nas izgleda fenomenalno s crvenim ružem, poanta je da nađete pravu nijansu, komentira make-up artistica Lisa Eldridge, a vizažistica Charlotte Tilbury kaže da nam on daje - instantni glamur. Bobbi Brown tvrdi da crveni ruž genijalno izgleda i kad lice nema nikakve druge šminke. Čini ga sređenim. Dakle, onih dana kad nemamo vremena ili volje ritualno kreirati make-up look, ovaj će nam adut dati ljepotu u jednom potezu. Čuvajte šminku dalje od izvora topline i svjetlosti, stručnjaci kažu da se kemijska struktura promijeni i tad naš “ljepotan” gubi svoja svojstva. Također, kozmetiku treba cijeniti i po mirisu - ako on nije za pohvalu, vjerojatno mu je istekao rok trajanja. Zato, pozor, naš omiljeni beauty dodatak mora biti besprijekoran, nanesen s pažnjom, u čemu će nam pomoći olovka za usne u istoj nijansi. Crveni ruž definitivno popravlja dan: nekoliko je studija pokazalo da prodaja crvenog ruža raste tijekom - oblačnih dana. Kako pronaći idealnu nijansu potražite u članku: 7 pravila crvenog ruža: Traži se idealan podton uz vašu put 