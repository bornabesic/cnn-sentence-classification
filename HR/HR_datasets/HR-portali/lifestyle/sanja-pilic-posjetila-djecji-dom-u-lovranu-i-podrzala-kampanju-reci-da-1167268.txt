Kada je riječ o dječjim knjigama spisateljice Sanje Pilić, djeca strpljivo čekaju u redu na upoznavanje i autogram poznate autorice. Tako je bilo i u Dječjem domu „Ivana Brlić Mažuranić“ u Lovranu koji je Sanja Pilić posjetila u sklopu humanitarne kampanje Reci DA!, koja se provodi drugu godinu za redom i do sada je obnovljeno 10 dječjih domova i centara za pružanje usluga u zajednici kojima je osnivač Republika Hrvatska. Dječji domovi u Lovranu, Dubrovniku i Sisku su tri preostala doma u kojima će se donacijom omogućiti uljepšavanje svakodnevice djece koja odrastaju bez odgovarajuće roditeljske skrbi. Sanja Pilić je djeci smještenoj u domovima posvetila i priču koju je nazvala „Velika obitelj“.     - Druženje s djecom iz Dječjeg doma „Ivana Brlić Mažuranić“ bilo je vrlo emotivno, iskreno i poticajno. Posebno me veseli kad vidim da poznaju moje likove i njihove avanture, a nadam se da će se netko od njih prepoznati i u likovima iz priče „Velika obitelj“. Zahvaljujući djelatnicima doma djeca doista žive u velikoj obitelji, a svoj životni put i sreću pronalaze jedni u drugima. Od srca podržavam humanitarnu kampanju Reci DA! i drago mi je da sam i ja dio obitelji Reci DA!“, izjavila je Pilić.      U dječjem domu u Lovranu na skrbi je 36 djece od kojih nekolicina boravi u domu, dok ostala djeca koriste poludnevni boravak, a njihovi roditelji savjetovanje.      - Zahvaljujemo tvrtkama Procter&Gamble i Lidl Hrvatska koje će nam pomoći da uredimo prostor za učenje i igru, a koji se koristi za poludnevni boravak djece. Sustav za pružanje usluga u zajednici već je pokazao pozitivne rezultate jer na ovaj način omogućavamo djeci da ostanu u okrilju svoje obitelji, a da ipak dobiju pomoć koja im je potrebna, izjavila je ravnateljica Dječjeg doma „Ivana Brlić Mažuranić“ Suzana Mravinac.   Kampanja za obnovu dječjih domova u Lovranu, Dubrovniku i Sisku trajat će od 1. do 31. svibnja. Kupci se u kampanju Reci DA! mogu uključiti kupnjom odabranih proizvoda tvrtke Procter&Gamble u trgovinama Lidla diljem Hrvatske. U kampanji sudjeluju marke Ariel, Lenor, Jar, Pampers, Always, Head&Shoulders, Pantene, Gillette i Old Spice.    Do sada je u dvije godine trajanja humanitarne kampanje Reci DA! prikupljeno više od 400 tisuća kuna, a taj je iznos doniran za uljepšavanje svakodnevice u deset dječjih domova diljem Hrvatske. U 13 dječjih domova/centara za pružanje usluga u zajednici kojima je osnivač Republika Hrvatska smješteno je 298 djece, a za 427 djece se pružaju usluge boravka ili organiziranog stanovanja.