Jedan od dragulja hrvatskog Jadrana, otok Korčula, napokon je dobio turističke objekte koji svojom kvalitetom i ponudom omogućuju potpuno uživanje u prirodnim ljepotama i bogatoj baštini zavičaja Marka Pola. Investicijom od 75 milijuna kuna obnovljen je kompleks turističkog naselja HTP Korčula d.d., koji od sada nosi ime Port 9 resort i obuhvaća 180 smještajnih jedinica na razini 4 zvjezdice. Port 9 oblikovan je tako da kroz sve svoje sastavnice povezuje tisućljetnu tradiciju Korčule s modernim pristupom turizmu. Tako su i četiri obnovljena objekta dobili nova imena koja oživljavaju Korčulanima dobro poznate, a gostima zanimljive detalje iz povijesti. Sve nazive unutar resorta, kao i sam naziv resorta – Port 9 osmislila je agencija Fabular, a vezani su direktno uz naslijeđe korčulanske brodogradnje i kamenoklesarstva. Paviljon 1 nosi naziv Makul, a što predstavlja izvedenicu dalmatinskog izraza mankul koji označava jedan od dijelova broda - mjesto za vezivanje konopa na provi broda. Paviljon 2 zove se Petral, što je na Korčuli i okolnim otočićima naziv za male kamenolome, paviljon 3 nosi ime Orno po zajednici šuma hrasta crnike i crnoga jasena, tipičnoj i gospodarski važnoj za Korčulu, dok paviljon 4 nosi naziv Timun - dalmatinski izraz za kormilo, koje je predstavljalo jedan od najvažnijih dijelova kojim se upravljalo brodicom. „Tradicijom smo se vodili i u enogastronomskoj ponudi, gdje posebno mjesto zauzimaju korčulanska vina i domaće namirnice, ali i u dodatnoj ponudi sadržaja za naše goste, među kojima su Mala škola brodogradnje i Radionica kamenoklesarstva. U obnovi hotela maksimalno smo koristili hrvatska znanja i hrvatske stručnjake. Projekt je djelo mladog splitskog arhitekta Duje Kaliterne, a gotovo sav namještaj proizveo je TVIN iz Virovitice”, istaknula je Ivana Hatvalić, predsjednica Uprave HTP Korčule d.d. Uz dva vanjska bazena sa slatkom vodom i dva bazena s morskom vodom, iznimno važan element ponude Port 9 resorta su tri restorana. Dva su pansionska, a treći, al carte restoran Ala Longa, pod vodstvom chefa Ante Valentekovića nudi neobičan menu s jelima iz zemalja koja je proputovao Marko Polo. Ala Longa izraz je koji znači „na dugo“, a označava pristup kuhinji koji je suprotnost fast-foodu, dugotrajnu i pedantnu pripremu jela s puno znanja i ljubavi. Nakana je restorana u menije uvrstiti i manje poznate lokalne namirnice, poput biljke motar (petrovac), koja se na Korčuli jede u salatama, ukiseljena i u umacima, a pripisuje joj se i ljekoviti učinak. Port 9 jedan je od najvećih ulagačkih projekata Prosperus FGS-a u turizmu, uz HTP Orebić i Adriatic kampove u Orebiću, Baškom Polju i Korčuli. Novi objekti u sezoni će zapošljavati više od 340 radnika, a njihovo otvaranje, uz dodatne nove sadržaje, poput proljetnog festivala hrane i vina "Korčulanske pjatance", koji je ove godine održan prvi put, sigurno će pridonijeti produljenju sezone na Korčuli i razvoju cijele destinacije. Već najava otvaranja Port 9 resorta pokazala je da je investicija odlično pogođena, interes gostiju je velik, a prodaja već za ovu sezonu ide izvrsno.