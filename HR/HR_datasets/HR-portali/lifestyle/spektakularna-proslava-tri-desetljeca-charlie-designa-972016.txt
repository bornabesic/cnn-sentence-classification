Foto: Mateja Vrčković  MULTIMEDIJALNIM konceptom obilježena jubilarna obljetnica kultnog modnog brenda dizajnerice Loredane Bahorić. U subotu navečer Galerija Bačva i Meštrovićev paviljon nisu bili dovoljno veliki da prime sve ljubitelje i štovatelje modnog brenda Charlie Design. Loredana Bahorić davno je ponijela titulu modne ikone hrvatske scene, a njen avangardni stil nije samo ono što osobno preferira već je utkan u njen brend, koji promovira modu na najljepši način ukazujući ženama kako da izgrade svoj stil i budu jedinstvene. Ovu jedinstvenu proslavu nisu propustila brojna imena društvenog života poput: Đurđe Tedeschi, Tihane H. Zalepugin, Mare Milin, Nade Abrus, Anje Šovagović Despot, Branke Donassy, Sare Renar, Ronalda Brusa, Nenada Korkuta, Luke Grubišića i brojni drugi.  Lori was here je potpuno bijela priča koja djeluje gotovo trodimenzionalno, kao prepoznatljiva Loredanina estetika, arhitektonske forme, dekonstrukcija, monokolor. Kolekcija je nastala iz prerađenih oblika prijašnjih sezona te predimenzioniranim formama, perforacijama, dekonstrukcijskim elementima koji djeluju i funkcioniraju gotovo vanvremenski.  Kolekcijski dio priče naglasili su i nestvarni modni vizuali te fotografije modnih kampanja Loredane Bahorić tijekom kojih je dizajnerica surađivala s nekim od eminentnih imena hrvatske fotografske scene – Marom Milin, Andrijom Zrmanovićem, Mladenom Šarićem, Deckerom i Kutićem te Šimom Eškinjom. Za glazbeni dio ovog multimedijalnog doživljaja bila je zaslužna Sara Renar, kantautorica koja je svojim osebujnim glasom i nastupom zaokružila ovu bajkovitu noć.