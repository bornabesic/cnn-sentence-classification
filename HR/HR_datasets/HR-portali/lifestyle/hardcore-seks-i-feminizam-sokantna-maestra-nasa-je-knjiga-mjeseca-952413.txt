Foto: Promo  OTKRIVAMO baš sve što morate znati o njoj. Pedeset nijansi šokantnog „Izlet biografkinje povijesnih ličnosti u erotično štivo nadmašuje Pedeset nijansi“, riječi su koje možemo pročitati u New York Timesu o novom skandaloznom romanu L.S. Hilton. Maestru, triler stvoren pod perom osebujne povjesničarke iz Liverpoola, kritika je diljem svijeta prozvala najkontroverznijom knjigom posljednjih godina, ili najboljim trilerom koji ćete pročitati. Drugima je pak, kao i New York Timesu, usporedba s Pedeset nijansi sive neizbježna, obzirom na ekstremno vruće scene seksa. Ali, iako je donekle polaskana, autorici usporedba baš i nije sjela. „Tako mi dojadila ta usporedba. Da, ima dosta seksa, ali je ovo ujedno i triler. Zapravo, Maestra nema nikakve sličnosti s Pedeset nijansi sive. Maestra je mnogo slikovitija. Definitivno nije ljubavna priča. Nije ljubić… i njezina junakinja definitivno nije djevica!“ kaže Hilton. Da, slažemo se: Judith Rashleigh nema nikakve veze s Anastasijom Steele… baš nikakve. Izdavač uspoređuje glavnu junakinju Judith Rashleigh s Tomom Ripleyjem, likom autorice Patricije Highsmith. Dakle, Maestrina junakinja s čeličnom voljom i podosta psihopatskih crta daleko je od nevine Anastasije.  Seks, ubojstva i shopping O čemu se tu onda radi? Vratimo se korak unazad i pročitajmo tekst s korica knjige: Judith Rashleigh radi u prestižnoj aukcijskoj kući u Londonu, ali njezini snovi o probitku u svijetu umjetnosti postupno se rasplinjavaju pod pritiskom neumoljivih sila snobizma i korupcije. Kako bi preživjela, noću radi kao hostesa u nimalo privlačnom noćnom klubu na West Endu. Nakon što otkrije zavjeru u aukcijskoj kući, Judith dobiva otkaz prije nego što uspije razotkriti prijevaru. Očajna, prihvaća poziv klijenta iz kluba da mu se pridruži na francuskoj rivijeri. Ali kada nepromišljeni pokušaj da mu podvali sedative urodi ozbiljnim posljedicama, Judith je prisiljena pobjeći u strahu za svoj život. Sama i ugrožena, jedino na što se može osloniti jest njezina besprijekorna sposobnost da se uklopi među bogate i poznate – i slijed tragova unosnog krijumčarenja umjetninama zbog kojeg je i ostala bez posla.  Roman bez kočnica Nije ljubić! „Ovo je prava priča, prepuna svega: ima oružja, ima brodova, jako puno pića, mafija, ubojstva…“ Ne bismo mogli bolje opisati knjigu od same autorice. Nije ljubić, ali ipak je seks zaista ekstreman. Možemo dodati da nas Judith Rashleigh vodi na nevjerojatno putovanje u prekrasna mjesta od Francuske do Italije i otvara nam prozor u raskošni život milijardera i pripadnika visokog društva općenito, sa svojim očaravajućim i dekadentnim aspektima, preskupim šampanjcem, nevjerojatnom hranom, odjećom s modnih pista, ali i opasnim igrama, vrtoglavim iznosima i sukobima koje jednostavno likvidiranje ne može riješiti. Ali možda najljepši dijelovi (u najdoslovnijem smislu) su opisi slika, i tu vidimo da autorica i junakinja dobro barataju s tematikom.   Zapravo, baš je od jedne slike sve krenulo. „Inspiraciju za knjigu dobila sam gledajući djelo talijanske slikarice iz 17. stoljeća Artemisije Gentileschi – prikaz Judite koja ubija Holoferna. Ima na stotine slika te tematike, ali ova me natjerala da razmišljam o odnosu koje žene imaju prema nasilju i njihovoj prilično pragmatičnom pristupu pojmu nasilja.“  Ništa nije opasno kao žena s misijom Nasilje, kao sredstvo ali i kao cilj, ključna je tema Maestre. Judith Rashleigh ne oklijeva koristiti se njime ako ga smatra nužnim. A grubi, da ne kažemo nasilan, seks je možda, osim umjetnosti i lijepe odjeće, jedino što je ispunjava i pruža joj nekakvo ushićenje. Vjerojatno će se neki zgroziti Judithinim djelima, ali Hilton vjeruje kako će većina čitatelja suosjećati s njom i da će navijati za nju – poželjeti da na kraju pobijedi.  Smjestiti ovu knjigu u okvir trilera nije sasvim ispravno. Reći da je erotski triler? Reduktivno. Nešto kao Pedeset nijansi? Nikako! Ali koga briga? Još malo pa nećemo morati razmišljati o tome kako da ga definiramo. Kad nas pitaju što trenutno čitamo, bit će dovoljno reći: Maestra. Svi će znati…