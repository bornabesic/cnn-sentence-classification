Mnogo puta smo slušali kako je čaša crnog vina na dan dobra za zdravlje. No, čini se kako to uopće nije točno. Iz Svjetskog fonda za istraživanje raka objavili su upozorenje da je već 10 grama alkohola na dan, što je ekvivalent maloj čaši vina, jednom žestokom piću ili dva decilitra piva povezano s povećanim rizikom razvoja od raka dojke.  Kako piše CNN, riječ je o 5-postotnim rizikom od razvoja raka dojke kod žena prije menopauze i 9-postotnim rizikom u razdoblju nakon menopauze.   "Iznenadili su me pokazatelji da već jedno alkoholno piće na dan povećava rizik od razvoja raka. Taj rizik je malen, ali on se povećava. Savjetujemo ženama da ne piju više od jednog alkoholnog pića na dan kako bi smanjile rizik od raka dojke", rekla je voditeljica studije dr. Anne McTiernan iz Seattlea. Zaključci su to nakon analize 119 studija o rizicima za rak dojke diljem svijeta, a kojima je obuhvaćeno 12 milijuna žena.  Nakon konzumacije alkohol se pretvara u acetaldehid, kemikaliju koja prouzročuje mutacije u DNK, što potencijalno može voditi karcinomu. Rak je povezan i s povišenom razinom estrogena, koji se smatra jednim od glavnih rizičnih faktora za razvoj ovog karcinoma.  Žene koje se bave tjelovježbom imaju 20 do 30 posto manje rizika za obolijevanje od raka, a rizik smanjuje i dojenje.