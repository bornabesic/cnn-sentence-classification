Djeca koja su zlostavljana u petom razredu imaju veću vjerojatnost da će postati depresivna i eksperimentirati s drogom i alkoholom u tinejdžerskoj dobi nego njihovi vršnjaci koje nisu maltretirala druga djeca, pokazala je američka studija. Znanstvenici su pratili gotovo 4300 djece od petog razreda, kada su bila u dobi od oko 11 godina. Do desetog razreda 24 posto tinejdžera pilo je alkohol, 15 posto je pušilo marihuanu a 12 posto cigarete. Češće epizode fizičkog i emocionalnog bullyinga u petom razredu povezane su s većim izgledima obolijevanja od depresije do sedmog razreda, što je posljedično povezano s većom vjerojatnošću uporabe droge i alkohola kasnije u adolescenciji, navodi se u studiji. "...Pokušavali smo shvatiti zašto nasilje vršnjaka može dovesti do ovisnosti tijekom vremena", rekla je vodeća autorica studije Valerie Earnshaw sa Sveučilišta u Delawareu u Newarku. Studija ukazuje na to da ljudi postaju ovisnici kako bi "pokušali ublažiti bolne osjećaje ili kontrolirati svoje emocije", kazala je. "Mladi koji su bilo izloženi bullyingu osjećaju se loše ili imaju simptome depresije pa posežu za sredstvima koja stvaraju ovisnost kako bi se osjećali bolje". U svrhu te studije znanstvenici su proučili podatke triju ispitivanja provedenih od 2004. do 2011. među učenicima u školama u Houstonu, Los Angelesu i Birminghamu u Alabami. Na početku petog razreda oko 10 posto sudionika ispitivanja reklo je da su bili žrtve bullynga. Do sedmog razreda gotovo 2 posto učenika prijavilo je simptome depresije. Do kraja 10. razreda, uporaba droge, alkohola ili pušenje bilo je češće među djecom koja su ranije bila zlostavljana i imala znakove depresije. "Tinejdžeri moraju naći načine za rješavanje vršnjačkih sukoba prije nego što se pretvore u bullying", rekla je psihologica Bonnie Leadbeater sa Sveučilišta Victoria u Kanadi. Dodala je da tinejdžeri moraju shvatiti da je traženje pomoći normalno, a da bullying nije. 