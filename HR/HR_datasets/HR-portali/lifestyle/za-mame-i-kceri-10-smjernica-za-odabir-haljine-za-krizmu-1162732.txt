Uskrs nam je pred vratima, a nakon njega vrijeme je krizmi, duhovnog čina koji se u životu djevojčica najčešće veže i s odabirom prve ozbiljne haljine, malo viših potpetica… Mnoge djevojčice maštaju o tom danu pomno prateći trendove i birajući kombinacije u kojima će se pojaviti. I ne samo toga dana već i prvog školskog dana kad je dopušteno u svečanoj kombinaciji doći u školu. Kakva je haljina prikladna, treba li ona biti u svijetloj ili jakoj boji, koji je najbolji kroj i duljina? Pitali smo modnu savjetnicu, stilisticu Almu Premerl Zoko koja na svojem portalu Modni almanah, ali i na brojnim modnim savjetovanjima na terenu, ovih dana odgovara upravo na ova pitanja. Najčešće se nalazi u situaciji da istodobno pokušava zadovoljiti  želje djevojčica i opreznih mama, tražeći rješenje koje će se objema dopasti. Male šminkerice žele izgledati poput svojih idola, a mame s pravom, gledajući svoju malu princezu, ne odobravaju željene krojeve i visine potpetica za krizmu. Kako biste pronašli odgovarajuću kombinaciju, Alma savjetuje 10 osnovnih pravila odabira total-looka za ovu prigodu. Ilustracije za temu koje su snimljene kao dobri primjeri haljina Alma je pronašla u zagrebačkom Naf Nafu. Evo što savjetuje... Na što treba paziti?  1. Koji su običaji? Mnoge se crkve odlučuju za praktično rješenje – izjednačavanje svih krizmanika jednostavnim bijelim haljinama koje skrivaju osnovni look tog dana. Iako se mnogi mladi ne slažu s tom idejom, ja je pozdravljam. Ipak se tijekom ovog svečanog čina bijelim haljinama odvraća pažnja s modnih kombinacija koje možda nisu prikladne. Ispod bijelih haljina dopuštene su i kraće haljine u kojima ćete blistati na svečanom ručku. Kraće, ne prekratke! Ako bijele haljine ne postoje, odabir haljine za ovu prigodu treba biti tradicionalniji. 2. Trendovi sezone diktiraju ono što ćemo nositi. Što je hit ovog proljeća? Osnovni trend je romantičan look, popularni A-kroj, zanimljiva igra čipke, svile, viskoze, neodoljivi volani. Prilikom odabira haljine za krizmu naravno, držite se trendova, ali isto tako naučite trendove prilagoditi vlastitom tijelu i prilici. Čipka, naravno, ali ne treba biti prozirna, volani su zgodni ako ne otkrivaju noge i ramena.  3. Budite jednostavne jer jednostavnost je najljepša! Haljina za krizmu ne smije biti večernja toaleta koju ste kupili u salonu svečanih haljina. Umjesto takve haljine, odaberite jednostavan kroj, haljine napravljene od svečane tkanine, svijetle ili pastelne boje. 4. Uvijek je važna građa tijela jer ona diktira model haljine! Ako imate obline, neka to budu haljine A kroja, a ako je ste visoke, vitke i mršave, idealna je slatka haljina do koljena koja se širi od struka. 5. Duljina je presudna, dobro to zapamtite! Haljine za ovu prigodu moraju biti do koljena pa ih je upravo zato potrebno isprobati u kombinaciji s cipelama! 6. Bez seksepila, molimo! Ma koliko bile cool i po uzoru na svjetske zvijezde, haljine koje koketiraju seksepilom ostavite za druge prigode. Za krizmu haljine ne smiju biti previše seksi, ispod njih se ne smije nazirati rublje i moraju biti s rukavima. Ako ih haljina nema, ne zaboravite kupiti bolero. 7. Prigodne boje! Pazite na boje. Haljine u jarkim bojama, kao što su crvena, zlatna, crna, nisu prikladne za ovu prigodu. Za krizmu odjenite nešto nježno – ružičasto, plavo, zelenkasto, sivkasto… Budući da su to i boje ove sezone, odabir neće biti težak. 8. Pripazite i na duboki dekolte, previsoke potpetice, umjetne nokte i prejaku šminku. Sve je to prikladno tek za maturalni ples. 9. Kakve cipele? Balerinke, tenisice ili cipele s višom potpeticom. Višom, podvlačim, ne previsokom u kojoj se ne može hodati. Idealna visina potpetica je do 7 cm, ovisno o tome koliko ste visoki. Prilikom kupnje cipela, pazite na sljedeće: cipele moraju biti stabilne, ugodne i mekane. Ružno nabadanje nije slika koju želite, zar ne?  10. Make-up, da ili ne? Da, naravno, malo make-upa uz svečanu frizuru je dopušteno. No pazite da ne pretjerate s puderom, ružem za usne, umjetnim trepavicama, šljokicama. >>Zvonoliki rukavi su hit! Kako ih nositi i što trebate znati? >>Cipele i tenisice birate po 'ukusu'? Evo što radite krivo... 