Put se nastavlja. Turistička patrola Večernjeg lista i ovog ljeta, nakon 30 mjesta u unutrašnjosti tijekom jeseni, zime i proljeća, kreće u novih dvadesetak destinacija na obali. U srpnju i kolovozu, kao i prethodnih tridesetak godina, na ovim stranicama moći ćete čitati ljetne reportaže iz naših najvećih turističkih dragulja. Od Poreča pa sve do Cavtata, od otoka Krka ili Paga pa sve do Visa ili Korčule. Velikih gradova poput Pule, Rijeke, Zadra, Šibenika, Splita, Dubrovnika... Ili malih mjesta poput Orebića. Što je novo, što ne smijete propustiti, čime se naš turizam ponosi. Autor teksta već četvrto ljeto provest će kružeći Istarskim ipsilonom, Dalmatinom i starom Jadranskom magistralom ne bi li Večernjakovim čitateljima prenio kako žive naša mjesta, što kažu turisti, a što domaći. S gostima iz Češke, čekajući Jadrolinijin trajekt u koloni na zvizdanu u nekoj luci, prolazit ćemo opet osnove hrvatskog jezika, s Francuzima provoditi noći na Hvaru, s domaćim ribarima u Korčuli bistriti politiku, pa i popiti tu kavu vrtoglave cijene na Stradunu... Toples moda u ljeto 2150.? U turizmu se sve mijenja svjetlosnom brzinom. Znate kako su ljetovali naši prvi turisti? U Opatiju su vlakom stizali iz Austrije, kupali su se oni najhrabriji, i to u odijelima, a gospođe u haljinama do gležnja. Kupali bi se na Kvarneru tako da su se držali rukom za štrik iznad glava. Da ne potonu. Nisu, eto, te 1884. mnogi znali plivati. Nešto kasnije, točnije 133 godine poslije, priča se okrenula. Odijela za kupanje zaboravljena su, u more se ulazi tek u gaćicama, putujemo do mora tunelima kroz planine, ali i lebdimo iznad mora, vozimo bicikle po moru... Pazite, ne tako davno padali smo u trans nakon vožnje u pedalini, mokri u kajaku, a sad su u modi – bicikli na vodi... Što će tek biti za 133 godine, kako će ljetovanje izgledati u ljeto 2150.? Hoće li u modi biti toplesi ili ne? Manje važno. O tom potom. Važno nam je ono što je sad. Gradove koje ćemo obići odabrali smo prema ključu – šampioni, društvo iz najboljih deset proteklih godina, a osim razvikanih destinacija na itineraru su nam i neka nova mjesta. Postoji li rovinjska Atlantida Prošlih ljeta mogli ste čitati priče o tzv. rovinjskoj Atlantidi, otoku Cissi koji je, govori legenda, potonuo. Ne zna se gdje je slavna Atlantida, a mi imamo svoju, hrvatsku! Bili smo i u podrumu Luciana Visintina, najboljeg vinara 2016. na svijetu, plivali iznad najstarijeg šivanog broda na Mediteranu koji leži na dnu uvale Zambratije pokraj Umaga, ali i sjedili u hladu u šibenskom kafiću Republika Nono koji se “odcijepio od Hrvatske”. – Teritorijalno smo podijeljeni na šank, prostor za goste i toalet. Terasa je u najmu susjedne prijateljske RH – smijali su se ministri Republike Bono. Redom stalni gosti, ugledni Šibenčani. Na Krku smo bili u dnevnom boravku čovjeka koji gradi brodove u devet četvornih metara, u Cavtatu s lovcem na tune, a u Makarskoj smo na karnevalu proveli dan s gospođama starijim od 65 godina, maskiranim u Victoria’s Angels modele, koje su se žalile: – Dečki ne prilaze! Kad nas vide u halterima, još se više uplaše. Prenosili smo i ispovijest galeba iz Medulina koji je za VL objašnjavao tehnike zavođenja. – U turizmu sam završio zbog cura, radio sam na recepciji, idealno mjesto za upoznavanje Čehinja, Slovenki, Ruskinja, Austrijanki, Njemica... Nikad nisam brojio. A kad sam se prvi put oženio, bio sam najvjerniji čovjek u državi punih 15 godina! – rekao je medulinski zavodnik. Sve je to život. I vino, i ljetna ljubav, šala. Opuštanje. Bijeg od obveza, zaborav na probleme. Krećemo opušteno, od sjevera prema jugu...