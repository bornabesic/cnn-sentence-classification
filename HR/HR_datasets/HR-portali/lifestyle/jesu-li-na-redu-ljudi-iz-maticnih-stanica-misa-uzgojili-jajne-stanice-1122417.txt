Najnovije postignuće japanskih znanstvenika sa sveučilišta Kyushou odmah nakon objave izazvalo je pravu buru komentara. Naime, japanski znanstvenici objavili su kako su uzgojili mišje jajne stanice u laboratoriju, potom ih oplodili i dobili zdravo potomstvo. Rezultati istraživanja objavljeni su u časopisu Nature, a mišljenja stručnjaka diljem svijeta su podijeljena. – Uspjeli smo uzgojiti zdrave mišje jajne stanice i sada nam predstoji detaljno ih proučiti, pratiti razvoj potomstva koje smo stvorili i vidjeti može li se ova tehnika u budućnosti primjenjivati i na ljudima – objasnio je profesor Katsuhiko Hayashi, jedan od voditelja istraživanja. Odmah se pojavila bojazan zbog mogućih zloupotreba ako se ova metoda bude primjenjivala na ljudima. No stručnjaci ocjenjuju kako je tehnika kojom su matične stanice pretvorene u zrele jajne stanice kontroverzna i prerizična da bi se primijenila na ljude. – To je prvi put da je netko u laboratoriju uspio razviti potpuno zrelu jajnu stanicu koja se može oploditi – kaže Richard Anderson sa sveučilišta u Edinburghu i dodaje da bi tehnika jednog dana mogla biti korisna u liječenju neplodnosti, no objavljeni rad pokazuje svu kompleksnost procesa. Tek se mali broj embrija stvorenih iz tih jajnih stanica razvio u normalne miševe, a laboratorijski uzgojene jajne stanice imaju veće izglede razviti kromosomske abnormalnosti, kažu stručnjaci.  >>Novo otkriće: Srce počinje kucati već 16 dana nakon začeća