Zadnji travanjski dani protekli su u veselom ozračju najboljeg festivala godine - Zagreb Chill&Grill powered by Coca-Cola na zagrebačkom Bundeku. Uz brojne radionice, kulinarske showove i štandove prepune vrhunske hrane i odličnog piva zajedno smo se zabavljali kroz četiri fantastična dana.  U dobrom raspoloženju, festival je otvorio gradonačelnik Milan Bandić, koji je u nedjelju kuhao zajedno s poznatim ugostiteljem i kuharem Zlatkom Puntijarom te učenicima srednje Ugostiteljsko-turističke škole. Ova četiri dana bila su pravi gastronomski spektakl. Uz kulinarske radionice najboljih hrvatskih chefova Davida Skoke, Marka Palfija i Branka Ognjenovića, posjetiteljima su kuhali i mladi chefovi Dario Lide, Matko Bukovac, Tomislav Pavlović i Ante Martić.   Chef Branko Ognjenović priprema najukusnije mesne okruglice u gradu: Našlo se tu svega, od Jack Daniel's hamburgera Ante Martića, kulinarskih savjeta legendarnog Zdravka Puntijara, sočnog svinjskog buta, svinjskih rebarca i teleće jetre Davida Skoke, preko ramsteka s pestom u marinadi od Jack Daniel'sa s medom Luke Nižetića, pa sve do delicija poput mariniranog carskog mesa bika Matka Bukovca i najsočnijih rebarca u zemlji po receptu Marka Palfija. Slasni zalogaji brojnih restorana tražili su osvježenje pa se tako na festivalu našlo tridesetak fantastičnih mladih i starih pivovara koje su na najbolji način ugasili žeđ prisutnih. Medvedgrad, 5th Element Daruvar, The Garden Brewery, Zmajska pivovara, Nova runda, Varionica i brojni drugi pokazali su svoje umijeće pravljenja osvježavajućih, potpuno drugačijih piva. Tijekom četiri nezaboravna dana za glazbu su bili zaduženi Dj Rea, DJ Stanko Bondža, DJ Ozren Kanceljak i DJ Dan Kanceljak te DJ Vedran Rako. Osim gastronomskih užitaka i odličnih ritmova poznatih domaćih DJ-eva, posjetitelji su u večernjih satima mogli uživati i u fantastičnim koncertima Ede Maajke, Jazzavca, Soul Fingersa, Tribute 2 King od Funk by Noa i Detoura. Zadnji dan definitivno je obilježio rasplesani The Second Hand band te energični Markiz.  Sjajna zabava u dječjem kutku, natjecanja u utrci s bačvama, roštiljanju, a zatim i pranju grilla unijeli su dodatnu dozu zabave na čitav događaj pa su tako pobjednici u različitim kategorijama poput kušanja Tabasco proizvoda i isprobavanja delicija domaćih kuhara s povezima na očima punih ruku i trbuha zadovoljno nastavili uživanje u festivalu.  Prvomajsko druženje obilježilo je posljednji dan festivala te uz zadnje, one najslađe zalogaje privelo kraju izvanredan, tek prvi po redu Zagreb Chill&Grill powered by Coca-Cola festival. Organizatori projekta su 24sata i Gastro.hr, a partneri Grad Zagreb, PIK Vrbovec, Jack Daniel's, Dacia, Kotányi, Kisko, Permetal, President, TABASCO®, Konzum i mnogi drugi...   