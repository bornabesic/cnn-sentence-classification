Je li curica ili dečko? Ovo pitanje nijedna trudnica ne može izbjeći, a okolina rijetko odoli i pogađanju na temelju narodnih vjerovanja. Isto tako, postoje mnogi “recepti” za to kako začeti muško a kako žensko dijete. Iako je vjerojatno najtočniji odgovor da su šanse 50:50 i da ove metode služe za razbibrigu, pitanjem su se pozabavili i znanstvenici. Žele otkriti postoji li neki fiziološki mehanizam koji određuje spol djeteta. Na tom tragu istraživački tim liječnika bolnice Mount Sinai u kanadskom Torontu došao je do zaključka da žene koje 26 tjedana prije začeća imaju povišen krvni tlak imaju 45 posto veće šanse za rođenje sina. Promatrali su 1411 žena.   U ovom istraživanju su uzeti u obzir i drugi faktori, poput starosti, indeksa tjelesne mase, pušenja, razine glukoze... Kako je naglasio voditelj istraživanja, dr. Ravi Retnakaran, tlak je medicini do sada bio nepoznat kao faktor koji utječe na spol djeteta. Drugo istraživanje, provedeno na sveučilištu u britanskom Newcastleu, pokazalo je da muški nasljeđuju sklonost da imaju više sinova ili kćeri od roditelja. Voditelj istraživanja Corry Gellatly rekao je da to može potkrijepiti obiteljsko stablo. - Muškarci češće imaju sinove ako imaju više braće ili kćeri ako imaju više sestara - rekao je Cory Gellatly. Također, prema znanstvenicima, žene starije od 35 i muškarci stariji od 40 godina imaju veće šanse dobiti žensko dijete nego mlađi parovi, i to zbog utjecaja hormona i kvalitete spermatozoida. Na spol djeteta utječe i vrijeme, pokazala je japanska studija. Uspoređujući porođaje između 1968. i 2012., zaključili su da je rođeno znatno više djevojčica začetih vrućeg ljeta 2010. kao i iznimno hladne zime 2011. Znanstvenici to objašnjavaju činjenicom da ekstremni vremenski uvjeti uzrokuju stres za organizam, a žene izložene jačem stresu prije trudnoće češće rađaju žensku djecu. Tu tezu potvrđuje i britanska studija tijekom koje su pratili 16.000 porođaja. Znanstvenici su utvrdili da je među ženama koje su prije trudnoće radile na odgovornim pozicijama i bile pod znatnim stresom zbog posla 53 posto njih rodilo žensko dijete. Ponekad i posao oca može odrediti spol bebe. Očevi koji su imali posao koji podrazumijeva svakodnevne stresne situacije češće su dobivali djevojčice. Poslovi kojima su se bavili mogu se svrstati u sljedeće kategorije: pilot, profesionalni vozač, ronilac, tehničar u podmornici. Također ženska djeca češća su u parovima koji već imaju djece, a neke studije sugeriraju kako je vjerojatnije da će se curica roditi nakon hormonski stimulirane ovulacije. Englesko istraživanje uspoređivalo je broj kalorija koje majka unosi sa spolom bebe. Dječaka je rodilo 56 posto žena koje su unosile više od 2000 kalorija dnevno. U nekim zemljama otkriveno je da se više dječaka rađa ljeti a curica zimi. Znanstvenici smatraju da su zimi češće infekcije, a spermiji odgovorni za začeće djevojčica su izdržljiviji. 