Foto: Getty  ČINI se kako je započela prava modna hajka na buduću Prvu damu.  Prije dva tjedna, pisali smo vam o dizajnerici Sophie Theallet, koja je otvorenim pismom poručila Melaniji Trump kako ju ne planira oblačiti u svoje kreacije, iako je još uvijek aktualnu damu Michelle Obamu, odijevala s velikom čašću.  "Kao netko tko slavi različitost, osobne slobode i poštovanje za različite životne stilove, neću sudjelovati u oblačenju Prve dame. I sama sam bila imigrantica, koja je bila počašćena da svoje snove može ostvariti u SAD-u. Odijevanje Michelle Obame posljednjih 8 godina bilo je pravo zadovoljstvo i čast. Rasizam, seksizam i ksenofobija, nisu vrijednosti po kojima ja i moj brand živimo", stoji u pismu. Iako svatko ima pravo na svoje mišljenje, neki su se i pitali tko je Sophie Theallet, smatrajući pritom kako zgodna Melania, koja je dugo zarađivala kao model, neće imati problema s pronalaženjem dizajnera. No, nakon što je jedno veliko modno ime također javno otkrilo kako ne misli dizajnirati za nju, možda bi to doista mogao postati problem.  Radi se o slavnom dizajneru Tomu Fordu, kojemu ovo nije prvi put da ju je odbio oblačiti. "Bio sam zamoljen da ju oblačim i nekoliko godina prije, ali sam odbio. Ona nije tip žene, koja nosi moje kreacije", kratko je izjavio te nastavio. "Moja odjeća je preskupa za nju.  Prva dama bi se trebala poistovijetiti s američkom javnošću", otkrio je dizajner, čije se početne cijene haljina kreću oko 5000 dolara. Ovo je tako bio prvi put da je netko odbio oblačiti 46-godišnju Melaniju zbog izgleda, a ne zbog političkih stajališta njezinog supruga, za kojeg još mnogi ne mogu vjerovati da je uspio u svom naumu da osvoji predsjedničke izbore. I slavni Marc Jacobs napravio je isti potez, objasnivši kako "nema interesa u oblačenju dotične, već će prije pomoći onima koji će biti žrtve politike njezinog supruga". Phillip Plen izjavio je nešto slično, dok je Diane von Furstenberg ipak zauzela žensku stranu te otkrila kako Melania zaslužuje poštovanje kao buduća Prva dama. "Naša dužnost, kao dio modne industrije, jest promovirati ljepotu i različitost", zaključila je.   Diane je podržao i slavni Tommy Hilfiger, dok je Vera Wang otkrila kako ju još nitko iz Melanijinog tima nije kontaktirao za suradnju, no smatra kako bi dotična trebala pokazati poštovanje prema američkim dizajnerima. Drugim riječima, još nitko iz modnog svijeta nije jasno otkrio kako želi oblačiti Melaniju, a buduća Prva dama navodno svu robu kupuje online putem, i to uglavnom na slavnom Net-a-Porteru. A hoće li to biti slučaj i nakon što to službeno postane, ostaje nam vidjeti.