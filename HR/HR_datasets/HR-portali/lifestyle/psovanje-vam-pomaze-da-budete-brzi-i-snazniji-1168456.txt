Prošle je godine objavljena studija koja je pokazala da su oni koji psuju pametniji i imaju bogatiji rječnik. Sada su znanstvenici tome dodali da psovka pomaže da ljudi budu brži i snažniji.  Znanstvenici s britanskog sveučilišta Keele proveli su dva testa fizičkih sposobnosti i ustanovili da su sudionici proizveli više snage kada su se bodrili psovkama nego neutralnim riječima, prenosi Guardian. U prvom eksperimentu 29 sudionika testiralo je svoju anaerobnu snagu u kratkim biciklističkim sprintevima.  Morali su izabrati dvije riječi: psovku koju bi koristili kada bi slučajno u nešto udarili glavom i neku potpuno neutralnu riječ kojom bi opisali stol (poput 'drven' ili 'bijel').  U utrci u kojoj su psovali biciklisti su u prosjeku proizveli 24 vata više snage nego u onoj kada su koristili neutralne riječi.   U drugom eksperimentu 52 sudionika pristupilo je izometrijskom testu rukom. Ponovo su se koristili psovkama i neutralnim izrazima.  Kada su psovali njihova se snaga uvećala u prosjeku za 2,1 kilogram. "Psovka očito pomaže snazi i izdržljivosti, ali tek moramo ustanoviti zašto", rekao je psiholog Richard Stephens.  U prethodne dvije godine provedene su još dvije odvojene studije o psovanju. Uz već spomenutu koja je pokazala da 'psovači' imaju bogatiji rječnik, druga je otkrila da su oni i iskrenije osobe.  Te studije, kaže Stephens, potrvđuju ono što zapravo već znamo. "Nije da smo ljudima otkrili nešto novo, ali to potvrđujemo na sustavan i objektivan način", rekao je.  "Mislim da ljudi instinktivno posežu za psovkom kada se povrijede ili kada traže dodatni fizički poticaj", kazao je.  Istraživanje je predstavljeno na skupu Britanskog društva psihologa. 