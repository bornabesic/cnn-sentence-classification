Foto: Screenshot Youtube  DO VALENTINOVA je ostalo nešto više od mjesec dana.  A ono će ove godine biti još zanimljivije zbog premijere drugog nastavka filma "Pedeset Nijansi Sive", koja se očekuje upravo tada. Logično, ovih mjesec dana, obožavatelji će dobivati sve više uvida u radnju novog nastavka, a nakon što je početkom prosinca prošle godine izašao drugi službeni trailer, sinoć je izašla i njegova produžena verzija, koja uključuje neke nove scene. Preciznije, uključuje maske, intrige, pištolje te pjesmu Taylor Swift i Zayna Malika "I Don't Wanna Live Forever", za koju donedavno nitko niti nije znao da je u nastajanju. Radnja drugog nastavka je sljedeća: kada Christian pokuša opet zavesti Anu i vratiti je u svoj život, ona će uvesti novo pravilo, prije nego mu pruži drugu šansu. Kada napokon krenu graditi povjerenje i pronađu stabilnost, sjene iz prošlosti Christianovog života će ih početi opsjedati i pokušati im uništiti zajedničku budućnost, među kojima je jedna Kim Basinger, žena koja ga je i uvela u svijet seksualnih igrica, kojima je Christian opsjednut. Druga se pojavljuje u obliku Christianove bivše cure Leile, koju igra Bella Heathcote, a paru će probleme zadavati i Anastasijin šef, koji ne može čuti "ne". Pogledajte novu verziju službenog trailera.