U ove hladne zimske dane odlučio sam posjetiti Koprivnicu. Osim što je poznata po Podravci i njezinoj Vegeti, Koprivnica je poznata i po pivnici „Kraluš“ smještenoj u samom centru, na predivnom Zrinskom trgu. Povijest koprivničke proizvodnje piva seže unatrag 250 godina pa je tako i pivnica „Kraluš“ okrenuta europskoj tradiciji, te osim dobre i autohtone hrane nudi i priličan izbor priznatih vrsta piva. Mjehurići koji ostaju u čaši Ime „Kraluš“ dobila je po mjehurićima pjene koji ostaju u čaši nakon ispijenog piva, a izgledom podsjećaju na crvenu ogrlicu kakve su podravske djevojke i žene nosile kao ukras i nakit. Za interijer pivnice zaslužni su naši poznati akademski slikari i kipari Zlatko Kauzlarić-Atač i Josip Fluksi, a prekrasno dekorirane prozore s motivima podravske svakidašnjice izradio je Josip Turković. Djelatnici Željka Maljak i njezin kolega Luka Štandar ljubazno su me dočekali, a svakako moram pohvaliti šeficu kuhinje Josipu Bidar i Milanku Jović. Od raznovrsne bogate podravske i prigorske autohtone kuhinje probao sam ukusnu juhu od heljdine kaše sa suhim vrganjima i malo vrhnja. Konobar Luka koji me posluživao kaže da je gostima teško odoljeti domaćim specijalitetima poput pladnja „Pivnica“, goveđeg kuhanog jezika s prgama od sira, pivskih kobasica, podravskog graha te teletine na pekarski, što su samo neka jela s jelovnika, a imaju ih u stalnoj ponudi. Na nagovor Željke i Luke, morao sam probati i specijalitet kuće – kuhani buncek sa sirom i vrhnjem koji nude kao predjelo ili glavno jelo. Zaista moram priznati da je buncek bio odličan, baš kao i sir i vrhnje. U predahu do glavnog jela prisjetio sam se kako sam sa svojim roditeljima i starijim bratom kao mali puno puta bio u pivnici, jer je tata bio konobar, a kada je imao slobodan dan često bi nas vodio po restoranima, a „Kraluš“ mu je nekako bio prirastao srcu. Sjećanje na djetinjstvo Naravno, i u meni se probudila sjeta, oživjele su uspomene na djetinjstvo jer, nažalost, moga oca više nema, ali pivnica stoji na istome mjestu. No, idemo malo na vinsku kartu, u kojoj je dvadesetak raznih etiketa vina, bijelih i crvenih, poznatih i priznatih vinara iz Hrvatske, te petnaestak vrsta svijetlih, tamnih i voćnih piva. Za glavno jelo naručio sam pileća jetrica u slanini s heljdinom kašom za prilog. Jetrica su bila vrlo ukusna, mekana, odlično pečena, jedino je slanina trebala biti malo manje pečena. Heljdina kaša bila je odlična kao prilog. Kapacitet je pivnice s ljetnom terasom, na kojoj gosti mogu uživati u prekrasnom pogledu na park i vizure grada, 140 mjesta, a radno vrijeme je svaki dan od 8 do 23 sata.  IZBOR I KVALITETA JELA  (do 50 bodova):47 bodova  IZBOR I PONUDA PIĆA  (do 15 bodova):12 bodova  POSLUGA I LJUBAZNOST  (do 10 bodova):10 bodova  DOJMOVI I PROSTOR (do 20 bodova):17 bodova  UKUPNOST PONUDE (do 5 bodova):4 boda   ukupno 90 bodova >> Pivnica spaja okuse i zaustavlja vrijeme