Foto: Instagram, Promo  ZNAMO da žene vole ljubiće – i čitati i pisati. Uostalom, muškarci se bave prizemnim stvarima kao što su posao, politika i ekonomija, zar ne? Krivo! Zanimljivo je vidjeti da su neke od najboljih ljubavnih romana napisali upravo muškarci. Slažemo se, nema ih jako puno, ali kvantiteta je itekako nadoknađena kvalitetom. Ušli smo u knjižare i mukotrpnim probijanjem kroz more romantičnih romana za vas izabrali neke od najboljih koje nisu napisale žene.  1. Najbolje od mene – Nicholas Sparks  "Svi žele vjerovati da je beskrajna ljubav moguća. I ona je vjerovala u to, kada je imala osamnaest." Nicholas Sparks je, vjerojatno, najpoznatiji autor ljubavnih romana na svijetu. Čak i ako baš ne čitate knjige, bit će vam poznati veliki kino-hitovi snimljeni prema njegovim romanima „Bilježnica“ i „Poruka u boci“. Ovog puta vam preporučujemo njegov roman Najbolje od mene. U knjizi se radi od dvoje ljudi koji su bili zaljubljeni kao srednjoškolci koje je kasnije život razdvojio. Pogađate, sreću se ponovno nakon 25 godina i… Nećemo vam otkrivati može li prava ljubav doista izmijeniti prošlost, ali ćemo vam reći da ćete uživati u čitanju dok ne saznate odgovor.    2. Zov anđela – Guillaume Musso  Jedan muškarac i jedna žena slučajno se sudare u zračnoj luci. Izvrijeđaju jedno drugo i nastave svojim putom. Madeline i Jonathan nisu se poznavali, nisu se nikada prije sreli. Ukrcali su se u svoje zrakoplove i sletjevši shvatili da su zamijenili mobitele. Sada ih dijeli deset tisuća kilometara. Znatiželjni, počnu pretraživati sadržaj mobitela koji se zatekao kod njih. Indiskretno pregledavaju fotografije, čitaju poruke i dokumente. Ta radoznalost dovest će ih do zapanjujućeg otkrića: shvatit će da su njihovi životi neraskidivo povezani tajnom za koju su oboje vjerovali da će ostati zauvijek skrivena. Guillaume Musso uvijek oduševljava svojom specifičnom mješavinom misterija, romanse i mistike, a ovo mu je jedan od najboljih romana.    3. David Nicholls – Mi  David Nicholls unosi duhovitost i inteligenciju koje su krasile njegov planetarno popularan bestseler New York Timesa, Jedan dan, u neodoljivo topao i ljudski, spretno ispričan novi roman o tome što održava brakove i obitelji na okupu – i o tome što se događa i što naučimo o sebi kada sve zaprijeti da će se raspasti. Iako se radi o potencijalnom raspadu braka, ovaj roman nije nimalo depresivan. Autor koristi neke od najtežih trenutaka u svakoj vezi da bi nam pokazao kako, kad stojimo na rubu emocionalnog ponora, možemo saznati što nam je uistinu bitno. Roman koji nam pruža uvid u transformacijsku moć fizičkog putovanja i udaljavanja od svakodnevnih navika koje često ne vode nikuda.   4. Sve o ljubavi u tjedan dana – Andrew Clover  Još jedan roman o starim ljubavima. Uočavamo li mi to neki obrazac kod muških pisaca ljubića? Polly je deset godina u braku s Arthurom kada naleti na svoju staru ljubav, Jamesa. Mogu li se nakon deset godina braka ponovno naučiti voljeti? Suvremena bajka koja govori koliko je važno udaljiti se od svakodnevnog stresa kako biste otkrili što je ono doista važno u životu. A svi znamo što je najvažnije – ljubav. Problem je u tome što važne stvari često zaboravimo. Jako lijepa i zabavna priča.   5. Divlje srce – Robert Goolrick  Hipnotičan roman o dobrom čovjeku koji se nađe na pogrešnom putu. Bezvremenska erotikom nabijena priča o nedopuštenoj strasti. Ljeto je 1948. godine. U uspavanom gradiću pojavljuje se zgodan i karizmatičan stranac Charlie Beale. On se nedavno vratio iz Europe i sa sobom donosi samo dva kovčega: u jednom je nekoliko njegovih osobnih stvari, a drugi je prepun novca. Charlie će se ubrzo zaposliti u maloj mesnici i postati omiljena osoba u malom gradu. No on će se spotaknuti kada bude poželio nešto što mu ne pripada, kada poželi ljubav tuđe žene. Lavina događaja zaprepastit će mali grad, ali ništa se više neće moći popraviti i omiljeni došljak postat će osoba oko koje će se lomiti koplja. Vrhunski roman na svim poljima.