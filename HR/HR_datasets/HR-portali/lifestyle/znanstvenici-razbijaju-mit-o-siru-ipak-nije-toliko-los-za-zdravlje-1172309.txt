Konzumiranje sira je zdravije nego što mislite i ne povećava rizik za razvoj bolesti srca, raka ili dijabetesa, pokazalo je novo istraživanje. Znanstvenici su tako otkrili da je neka hrana zdravija nego što mislimo zbog različitih kemijskih reakcija koje izaziva kada se jede s drugim namirnicama. Prednosti određenih namirnica ne mogu se izračunati samo na osnovu njezinih proteina, masti i vlakana, smatraju znanstvenici. Sir, primjerice, ima manji učinak na kolesterol u krvi nego što se to očekuje zbog njegovih masnoća. Istraživanje je provedeno nakon što su prošle godine znanstvenici savjetovali da se izbjegava maslac, vrhnje, sir i druga masna mliječna hrana jer potiče epidemiju pretilosti. Fokusirali su se na mliječne proizvode i njihovu složenu mješavinu hranjivih tvari. No, stručnjaci sada tvrde kako jogurt i sir imaju pozitivan učinak na zdravlje kostiju, ali i tjelesnu težinu te rizik od razvijanja srčanih bolesti. Profesor Arne Astrup koji je vodio istraživanje tvrdi kako se o siru ne može suditi samo na osnovu onoga što sadrži u sebi. – Svi pozitivni učinci spoj su interakcije između dobrih bakterija, minerala i bioaktivnih sastojaka sira – objašnjava on. Kao drugi primjer navode se bademi koji su prepuni masnoća, ali su ''superzdrava'' namirnica. Znanstvenici zbog toga savjetuju da se hrana gleda kao jedna cjelina, a ne dijeli na pojedinačne hranjive tvari koje sadrži.