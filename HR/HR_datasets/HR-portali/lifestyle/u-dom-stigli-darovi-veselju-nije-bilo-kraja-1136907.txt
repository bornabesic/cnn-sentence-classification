Velika božićna priča ispričana kroz Večernjakov projekt Ordinacija iz bajke privedena je jučer kraju. Darovi – dječje igračke, higijenske potrepštine, školski pribor, grickalice, sve to dočekalo je 200-tinjak štićenika Doma za djecu Zagreb, koliko ih je smješteno u Nazorovoj, ali i u tri područna doma i stambenim zajednicama. Najbolji su najveći pokloni Darovi koje je djeci bez roditeljske skrbi osigurao Večernji list sa svojih pet partnera oduševili su mališane, jer oni njima znače Božić. – Za mene je Božić veliko slavlje koje mora imati bor i poklone ispod njega. Najbolji pokloni najveći su pokloni, oni koji su veći od mene i koji su pretrpani mojim omiljenim igračkama, a to su Violetini dnevnici – rekla je osmogodišnja Lucija, koja je iz Doma Laduč s desetogodišnjom Esmeraldom i desetogodišnjim Domagojem stigla po svoje darove. No njih troje, inače odlični učenici četvrtog i drugog razreda osnovne škole, oduševili su se predstavom koju su za štićenike doma izveli osnovnoškolci iz Udruge Praktikum pod vodstvom Kristijana Ugrine. A sve zato što su i Lucija i Domagoj i Esmeralda polaznici dramske grupe i, naravno, budući glumci. Zašto je Božić najljepši – Glumim u školi i ovo je bila jako dobra predstava – kazao je Domagoj. Njemu je, kako kaže, teško izdvojiti što je to najbolje kad je riječ o Božiću jer on jednostavno obožava baš sve. – Božić je najljepši – kazao je Domagoj. Darovima su se, ali i predstavom oduševile i petogodišnje Azra i Paris, koje su odbrojavale dane do nastupa u njihovu domu. Zajedničko druženje kroz projekt Ordinacija iz bajke nisu propustili ni oni najmlađi – s dudama u ustima, a poneki u naručju teta s tek nekoliko navršenih mjeseci, i oni su primili svoje darove. Ravnateljici doma Jasni Ćurković Kelava uručena je zahvala za sudjelovanje u projektu. 