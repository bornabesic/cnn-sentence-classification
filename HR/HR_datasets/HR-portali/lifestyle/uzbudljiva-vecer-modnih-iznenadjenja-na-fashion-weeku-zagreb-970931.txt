DRUGU večer Fashion Weeka Zagreb, obilježile su tri sjajna modna potpisa. Drugu večer Fashion Weeka Zagreb program je otvorio poznati zagrebački brand Stolnik, odavno prepoznat po svojoj kvaliteti dizajna i virtuoznoj izradi svakog pojedinog modela. Za ovu sezonu, pripremili su kolekciju inspiriranu putovanjima i utjecajem različitih etno elemenata na klasično žensko odijevanje. Kolekcija je podijeljena u tri dijela, započevši od bijele i boje slonovače, preko crne s dodacima bijele te geometrijskih oblika dok je finale obojan u rapsodiju boja, zapečatio sjajan dojam prikazanog. Iako moda s potpisom Stolnik ne podliježe trendovskim smjernicama, već je krasi bezvremenost i višenamjenska nosivost, dizajnerica Lidija Skočibušić, demonstrirala je svu raskoš svog talenta, spajajući teksture i materijale u zanimljive forme, kreirajući prava mala umjetnička djela. Svaki je prikazani model cjelina za sebe, a dodatno je naglašen stylingom posebno osmišljenim za svaki prikazani model, naglašavajući time njegovu autentičnost i modno avangardnu osviještenost. Nenametljiv i inteligentan, ali upečatljiv dizajn, namijenjen onima koji razumiju modu, a kupnju odjevnog komada smatraju investicijom u umjetničko djelo, jer haljinu Stolnik, s lakoćom možete izvjesiti na zid, pored nekog umjetničkog platna i nećete pogriješiti.  Iako prisutan na tržištu već par godina i s respektabilnim brojem kupaca, brand Tara, prvi se puta predstavio domaćoj publici na pisti jednog velikog modnog događanja. Reakcija publike nije izostala. Kreiran da zadovolji ukus šireg kruga publike, prvenstveno aktivne poslovne žene, brand Tara, predstavio je preko 150 komada iz svoje kolekcije za jesen zimu 2017, koja se temelji na kvalitetnom klasičnom dizajnu, odabiru ugodnih i prirodnih materijala, tonski usklađenih, kako bi kreiranje odjevnih kombinacija bilo jednostavno, a efekt osiguran. Iako vrlo snažan,čak militantan dojam kolekcije, na drugi pogled otkriva meke linije, vuneni kostimi čine se ugodni za nošenje, a ležerne večernje haljine, omotane vunenim pašminama sugeriraju toplinu i udobnost.   an-estetik Marka Plukavca, osebujnog dizajnera, u svojoj trećoj kolekciji uspio je zadržati notu uzbudljivosti i inovacije, poigravši se temom sporta. Iako pomalo nespojiva kombinacija s destrukcijom kojom se dizajner primarno bavi, sport i avangarda ovoga su puta skladno koračali ruku pod ruku. Raščlanjene niti osnovne baze svakog modela, spuštaju se niz tijelo modela, sugerirajući udobnost i ležernost te iako na prvi pogled nesvakidašnji dizajn, vrlo ga je lako zamisliti u laganim ljetnim kombinacijama. Linija podjele na mušku i žensku modu, u ovoj kolekciji je vrlo tanka, čak nezamjetna, ne negirajući time seksualnost, već više apostofirajući nevinost i infantilnost.  Revije su pratili stvarni poznavatelji i konzumenti domaće mode, a od poznatih lica tu su bili Anita Dujić, Nikolina Pišek, Ida Prestar, Tihana Harapin Zalepugin, Loredana Bahorić, Tomislav Bahorić, Mare Milin… Danas nas čeka uzbudljivi modni nastavak uz revije Larie by Marina Lacković Matić, Hope by Irena Berišić Turk, Jet Lag i Atelier Terra Urbana iz Ljubljane.