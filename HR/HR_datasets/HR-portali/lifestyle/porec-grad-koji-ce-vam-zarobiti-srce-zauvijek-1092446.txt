 La mula de Parenzo ga meso su botega, de tuto la vendeva, fora che bacala...  Ovako glase stihovi pjesme koja objedinjuje priču o gradu, djevojci i ljepoti življenja u jednom od najljepših gradova na zapadnoj obali zelenog poluotoka, Istre. Teško je, gotovo nemoguće reći koji je od gradova najljepši jer svaki njeguje priču, ima svoj šarm, energiju, doživljaj... Istra, zemlja dobrih i škrbnih (ne škrtih!) ljudi, uvijek je dobar odabir, pa makar i za kratki vikend, a sam boravak u njoj ispunit će vas dobrom energijom. Teorija o zmajevim brazdama i energiji koja se poluotokom širi ima sve više poklonika među onima koji su se zaljubili u Istru i način života u njoj. Nekadašnji glavni grad Istre, višestruki šampion turizma, grad mozaika, sporta i prebogate baštine, Poreč, ove godine ponovno je domaćin sportskog događanja s kojeg će snimke obletjeti cijeli svijet – turnira u odbojci na pijesku Swatch Beach Volleyball Major Series. Porečani će ugostiti najmoćnija imena ovog sporta od 28. lipnja do 3. srpnja u uvali Peškera. Nekadašnja ribarska lučica, u kojoj su se prije tridesetak godina čistile i krpale mreže ribara koji su batanama isplovljavali na more, danas je mjesto za koje se traži karta više za turnir kojem je nagradni fond rekordnih 800.000 dolara. Poreč poziva na najbolje što Istra nudi, na jedinstven pogled s tribina, vrhunsku zabavu, sjajnu gastronomsku ponudu, obilazak vinskih tura i degustaciju vina, od malvazije do terana, malu školu kušanja maslinova ulja, jedinstven pogled u podzemni svijet Istre kroz krašku jamu Baredine, putovanje porečkim povijesnim vremeplovom... Što god poželite, u Poreču imaju. Zaplovite jedrilicom i uživajte u jednom od najljepših zalazaka sunca, unajmite bicikl i otkrijte prilagođene trase na nekadašnjoj pruzi Parenzana, zapjevajte s čuvaricama baštine – istarske ljestvice, Brajdama ili Parentinama, naučite dijalekt, zasladite se sladoledom, kupite suvenir... Istra i Poreč primjeri su suživota i multikulturalnosti, grad u kojem se isprepliću ćakule s prozora na prozor s posjetima svjetskih zvijezda sporta, filma, umjetnosti... Poreč je grad čija se bazilika našla među zaštićenim vrijednostima na UNESCO-ovoj listi, grad iz kojeg je teško otići i kamo se uvijek vrijedi vratiti, grad koji obuzima dušu i oduzima srce, u koji ćete se zaljubiti i uvijek vraćati.     Jeste li znali da je i Serena Williams uživala u sladoledu najpoznatijeg porečkog slastičara Bakija Ramadanija u Dekumanovoj?   On i njegova obitelj gotovo su pola stoljeća u slastičarskom poslu. Možda ste baš vi onaj posjetitelj koji će susresti porečke čuvarice pjevanja ‘na tanko i debelo’ Denis i Dorijanu, dvije sjajne žene koje pored svojih karijera ulažu trud i ljubav  kako bi održale i prenijele način pjevanja specifičan za  Istru. Srebrni nakit, čiju tradiciju njeguju vrijedni majstori filigranstva, sinonim su multikultu-ralnosti u Poreču, a Ingrid Šahta objasniti će vam u detalje kako nastaje.  Posjetu Poreču valja nazdraviiti čašom dobro ohlađene istarske malvazije, a savjete oko vina potražite iz prve ruke  u jednoj od najbolje opskrbljenih vinoteka  u Istri, 'Per Baco' kod Luane Kadum.  Želite li pojesti dobru domaću marendu svratite u  konobu 'Čakula', a za ljubitelji slow fooda naša je preporuka restoran 'Sveti Nikola' na samoj  porečkoj rivi. Zavirite malo izvan standardnih ruta, zanemarite puste prazne wikipedija priče.  Istražite grad sami, izgubite se u zavojitim kamenim uličicama  nekadašnjeg rimskog grada, prebrojite sve porečke kule, potražite ostatke zidina, uživajte u  nekadašnjoj ribarskoj lučici ...U Zavičajnom je odlična izložba - kupaći kostimi kroz povijest turizma u Poreču! Poreč kakav je nekada bio doživite do polovice srpnja.  