PAR različitih dijamantnih naušnica prodan je u srijedu navečer odvojeno na dražbi u Ženevi za rekordnih 57,4 milijuna dolara, izvijestila je aukcijska kuća Sotheby's. Naušnice su identična oblika, a dijamanti su identično izbrušeni, no jedan je kamen ružičaste boje i nazvan je "Artemis Pink", a drugi je plavi "Apollo Blue". Sotheby's se pohvalio da je riječ o rekordnoj svoti novca dobivenoj na dražbi za par naušnica.  Svaka je naušnica prodana kao poseban lot, jer su dijamanti ranije krasili jedan prsten.  Po podacima Američkoga instituta za gemologiju (GIA), plavi kamen "Apollo Blue" najveći je dijamant u svojoj kategoriji ikad ponuđen na aukciji i ima 14,54 karata, a "Artemis Pink" ima 16,00 karata i po ocjeni GIA-e spada u skupinu kemijski najčišćih dijamanta.  Obje su naušnice prodane istom kupcu putem telefonskog poziva.  Plavi kamen prodan je za 42,097 milijuna dolara, a "Artemis Pink" za 15,33 milijuna dolara.