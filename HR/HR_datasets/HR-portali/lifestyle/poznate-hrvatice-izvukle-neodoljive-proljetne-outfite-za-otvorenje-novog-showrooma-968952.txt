POZNATA glumica i zaljubljenica u modu, Katarina Baban, nedavno je pokrenula brend Lilith, čije su kreacije od sada dostupne na adresi Bosutska 9.  Moda i svijet glume oduvijek su bile bliski, a njihova je poveznica odnedavno i Katarina Baban! Poznata glumica, koju šira javnost najviše pamti po ulozi u seriji "Zlatni dvori", predstavila je showroom s prelijepom odjećom koju je sama dizajnirala. Na adresi Bosutska 9 u blizini koncertne dvorane Lisinski prvi posjetitelji mogli su razgledati unikatne odjevne kombinacije, među kojima su se posebno isticale lepršave bluze i haljine s volanima, prikladne za tople dane pred nama.   Upravo je nota ženstvenosti, otkrila je ponosna glumica, ono što je inspirira pri dizajniranju i osmišljavanju odjeće, jer takvu odjeću nosi i sama.   U novom prostoru i kolekciju uživala su brojna imena društvenog života poput: Petra Kurtela, Sementa Rajhard, Kristina Krepela, Sandra Lončarić, Sonja Kovač, Ecija Ivušić, Petra Cicvarić, Matko Knešaurek, Duško Valemtić, Ana –Marija Percaić i brojni drugi.  "U svom dizajnu ponajprije se oslanjam na tople boje i lepršave materijale, koji pristaju svakoj ženi i unose vedrinu u svaki dan. Bez obzira na svakodnevne obaveze i ubrzan tempo života, svaka žena zaslužuje izgledati i osjećati se lijepo. Nadam se da će moje kreacije tome pridonijeti" – izjavila je dizajnerica i glumica, koja osim malim ekranima suvereno vlada i kazališnim daskama.  Katarinin nedavno lansiran brend Lilith od prvih je dana zabilježio velik uspjeh među poznatim predstavnicama estrade kao što je pjevačica Jelena Rozga, a njene se kreacije često mogu vidjeti i na kolegicama iz glumačkog svijeta. Upravo su česti upiti poznatih dama potaknuli Katarinu na širenje brenda, a veliku potporu ima i u svojoj majci, od koje je naslijedila ljubav prema dizajnu.   Iako zbog dizajniranja ne namjerava napustiti svoju drugu veliku ljubav glumu, novi showroom otvorio joj je mogućnost da na jednom mjestu poveže svoje dvije strasti. Velik interes nazočnih na otvaranju showrooma pokazuje nam da je u tome i uspjela!