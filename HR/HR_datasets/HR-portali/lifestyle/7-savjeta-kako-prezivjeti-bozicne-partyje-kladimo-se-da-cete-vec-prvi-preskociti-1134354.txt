1. Nemojte piti Sigurno ste zakolutali očima i mišem već krenuli prema iksiću kako bi zatvorili ovaj članak i u miru mogli promrljati: koji glupi savjet. No činjenica je sljedeća: nema alkohola? U redu, onda nema ni glavobolja, ni vječnih pitanja kao što je 'što sam radio/la jučer?', nećete se pitati ni kako je vaša simpatija dobila neku obnaženu fotografiju ni zašto vam nedostaje lijeva rukavica. Da, bit će vam dosadno i karaoke vaših zanesenih prijatelja zvučat će poput loše podmazanog kotačića kojeg pokreće podeblji hrčak. Da, razbijene čaše po podu neće biti svjetlucave pahulje koja za vas zovu na podij već nešto što vam se zabija u onaj jedini par skupih cipela kojeg imate - ali imat ćete svoje dostojanstvo, a to vrijedi, zar ne? 2. Ne šaljite poruke... ikome Koliko ste puta razmišljali o bivšim neprežaljenim ljubavima ili o onoj slatkoj prodavačici kiflica koja vam se nasmiješi dok pakira slanac i čiji broj znate jer ste vrhunska "fejsbučna uhoda"? Nemate hrabrosti? Ipak, alkohol, alkoholne pare ili jednostavno energija sreće koja prožme svaku poru vašeg bića dok ste na božićnim partyjima daje neku junačku hrabrost i u tom filmu svaka poruka je dobra poruka. Ali nije. I vjerojatno ćete zažaliti čim se probudite. Sve što možete dobiti kao odgovor na nerazumljive ispade očaja je u najboljem slučaju 'seen'. Učinite sebi uslugu i mobitel ostavite u torbici, automobilu, kaputu... bilo gdje. Niti će vas podsjećati da je već kasno, da je prehladno i niste nazvali mamu, niti ćete pokvariti san svojoj nedosanjanoj Ružici. 3. Izbjegavajte i visoke i niske površine Koliko puta ste u transu pali na koljena? Koliko ste se puta popeli na stol? U žaru emocija kada pjesma koja je baš ona vaša pjesma udari onaj baš vaš stih, lako je poletjeti, a i sletjeti. Možda ste i gledali drugi dok izvode te  ritualne pokrete i pomislili: O, Bože - dok vas od te poze dijeli samo jedna čašica stock-cole. Realno, pod je mokar, a stolovi nestabilni. Prije nego konobar dođe do vas i objasni vam da ovo nije "birtija" već "fancy" mjesto, poslušajte svog unutarnjeg snoba i naslonite se na šank. 4. Janjetina i luk prije odlaska: da ili ne? Možda ovo i nije tako loša ideja ako vam se u trbuščiću ne miješaju rakija, piva, vino, i nešto što ste zaboravili, a čak i nije imalo neki okus jer ste dosegli onu točku kada je sav alkohol voda, a i one fuj čaše od nepoznatih ljudi su baš primamljive. Pojesti malo hladne janjetine i luka od ostatka porcija koje su se dijelile u tri ujutro fascinantan je podatak svim strancima koji se već oko dva ujutro pokupe doma i jedu idući dan u 18 sati. Kako im objasniti da je za mamurluk najbolja masno meso i ljuto povrće? Za one koji se misle probuditi u svilenom mirisnom krevetu kraj svježe opranih zubiju vaše drage ili dragog, sve to, priznat ćemo, i nije najbolja ideja. 5. Prepušavanje Nećemo se lagati. Čak i oni koji ne puše, obično zapale kutiju, dvije na zabavama. Zašto je tome tako? Što je uzrok? Dosada? Nemirni prsti? Činjenica da je sve već zadimljeno, a majica vam smrdi kao stara šunka iz pušnice? Svatko tko uđe u klub već je pomiren s činjenicom da će svu svoju odjeću smjestiti u perilicu i šamponirati se nekoliko puta da iz kose ukloni smrad dima. No i dalje ćete paliti jednu za drugom što na kraju rezultira tzv. prepušavanjem: razinom u kojom se osjećate kao neispražnjena pepeljara i gdje čak i strastveni pušači kažu: ne mogu više. Upamtite to kad zapalite prvu cigaretu. 6. Nemojte se žaliti....  Uvijek je tako. Ljudi dođu na party i što prvo rade? Žale se. Koja atmosfera, mogao sam ostati doma, ovo će biti užasno... Koga zavaravate? Upravo su najveći "njonjači" oni koji prvi pokreću vlakić i čupaju mikrofon. Osim toga, stalnim žaljenjem širite negativnu energiju pa najednom čitav vaš stol bude okupan u sumraku loših komentara. Ako ste se već potrudili srediti i doći na party, sjećanja na divne dane s vašim pretilim mačkom neće pomoći nikome: ni vama, ni ljudima oko vas, ni mačku. 7. Pijte puno vode.... Ako ste sve nabrojano ignorirali, a najvjerojatnije jeste, evo jednog kratkog savjeta - pijte puno vode. Ako ste mamurni ne morate biti i dehidrirani. Ako ste skakali po stolovima tek tada vam treba energije, ako ste slali neprimjerene poruke čaša vode dobro će vam doći za šokantna priznanja, a ako ste se čitavu noć žalili - popijte, usta su vam sigurno suha.  >> Armin van Burren stiže na Croatia Winter Music Festival