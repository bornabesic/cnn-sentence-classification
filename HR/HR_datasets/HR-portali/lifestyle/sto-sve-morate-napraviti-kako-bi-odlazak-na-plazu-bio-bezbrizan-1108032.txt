Napokon je došlo vrijeme godišnjih odmora - perioda u godini kada želimo bezbrižno uživati na suncu i napuniti baterije za nove izazove koji nas neminovno čekaju. Osigurati da godišnji prođe bez komplikacija i bez odlaska po savjet ljekarnika ili liječnika nije jednostavan zadatak za ni jednog roditelja. Zato je najbolje pripremiti se na vrijeme i znati kako se osigurati da vama i vašim najmlađima odmor bude upravo to - odmor. Krema sa zaštitnim faktorom - svaka dva sata Nježnu dječju kožu morate redovito njegovati i pažljivo zaštititi kako biste spriječili nastanak opeklina od sunca. Odaberite kremu s visokim zaštitnim faktorom, ovisno o tipu kože i nanesite je na sve otkrivene dijelove kože. Ne zaboravite kremu nanijeti i ispod kupaćeg kostima - znate koliko su djeca aktivna na plaži, a ako se kupaći kostim pomakne i nezaštićeni dio bude izložen suncu - opekline su garantirane. Kremu nanesite barem pola sata prije izlaganja suncu (ovo vrijedi i za vas, mame i tate) i budite sigurni da se krema upila prije odijevanja. Još jedno pravilo koje vrijedi za djeci i za roditelje - kremu nanosite svaka dva sata i ne zaboravite da je koža izložena UV zračenju i u hladu i u moru. Zaštite od sunca nikad dosta Kada izlazite s mališanima na sunce - bilo da se radi o šetnji ili odlasku na plažu - ne zaboravite na malu glavicu staviti šeširić ili šiltericu. Najbolje je odabrati kapicu od prirodnog materijala koja će omogućiti koži da diše i osigurati da se dijete ne znoji. Uz kapicu, ne zaboravite i sunčane naočale dijete, pri čemu morate paziti da naočale imaju UVA i UVB zaštitu jer su inače samo modni dodatak. Izbor sunčanih leća sa 100% UV zaštitom te posebice polariziranih leća pridonijet će boljoj zaštiti očiju i ovoga ljeta. Pritom je važno još spomenuti da UV zračenje ima kumulativno djelovanje na oči jednako kao i na kožu. Na što sve morate pripaziti Meduze, vlasulje i ježinci bili su dio odrastanja svakoga od nas i rijetko tko nije iskusio neugodu susreta s ovim morskim stanarima. Prije nego odaberete plažu za kupanje, svakako provjerite očekuje li i vaše dijete susret s njima. Najjednostavnije rješenje su gumene sandale koje dijete može nositi tijekom boravka na plaži i u moru. Komarci vole vrućinu zbog čega na ljetni godišnji odmor nemojte ići bez odgovarajuće zaštite. Lagana odjeća dugih rukava i nogavica svakako će pomoći osujetiti ove male napasnike. Dehidracija je realna opasnost zbog čega posebnu pozornost morate posvetiti da vaši najmlađi unose dovoljno tekućine, pri čemu je najbolji izbor voda. 