Nikada nismo imali ovako bogatu ponudu piva neovisnih pivara. Doista se može izabrati pivo za svaku priliku, od pale aleova, preko india pale aleova, portera, stoutova i nekoliko dobrih pilsnera. Najbrojniji su pale aleovi za koje se nekako drži kako su temeljno craft pivo, ikona cijelog tog pokreta. Zahvalnost umnogome duguje jednom od pokretača američkog neovisnog pivarstva, pivovari Sierra Nevada koja je taj stil predstavila prije više od 30 godina, a on se, kao i neovisno pivarstvo, prelilo u svijet. Tako ni naši neovisni pivari nisu previše razmišljali, pa je u najvećem broju baš pale ale bio prvo pivo neke nove pivovare. A prebrojili smo ukupno osam onih koja su na tržištu prikupila ozbiljan staž te su dostupna većini, što je već vrlo solidna ponuda, dovoljna da se i provjere njihove osobine. – Pale ale, bio on engleski ili njegova američka izvedenica, prepoznat će se po boji koja može varirati od zlatne do bakrene, a gdje se dopušta tek malo mutnoće. Karakterizira ga i debela bijela pjena, ali i jake citrusne, cvjetne hmeljne arome, no između bi se trebale osjetiti i arome slada kao što su keksi, kruh, toast, karamele. Treba imati solidnu gorčinu i umjerenu količinu alkohola, između 4,5 i 6 posto – kaže nam dr. Srđan Lisac iz Centra za kulturu prehrane, jedini naš pivski sommelier po najpoznatijoj svjetskoj školi, The Beer Academy iz Londona. Ova ugledna škola kroz Centar za kulturu prehrane djeluje već više od godinu dana, a uz nju tamo se priređuju i druge edukativne radionice na temu piva, ali i vina, prema suradnji s još jednom vodećom institucijom za edukaciju Wine & Spirit Education Trust. Dr. Lisca zamolili smo da nam pomogne u ocjeni domaćih pale alova. Učinilo nam se da je nakon nekoliko godina postojanja neovisne pivarske scene vrijeme i za ovakav pristup. A moramo reći kako nas naša piva nisu razočarala te smo se i ovako, ocjenjujući ih prema preporukama The Beer Academyja, uvjerili kako za dobar pale ale ne treba viriti u tuđe dvorište. Bjela debela pjena Gledalo se nekoliko osnovnih kriterija poput izgleda, arome i okusa, gdje doista nije bilo puno mjesta za osobni dojam ili simpatiju. Jer, neka su piva i postigla očekivani rezultat, neka su nas doista iznenadila, tek pokoje u negativnom smislu, no nijedno nije ispalo s popisa jer je bilo tehnički neispravno u tolikoj mjeri da bi na nj trebalo upozoriti. Testiranje se obavljalo u Craft Roomu, popularnom zagrebačkom lokalu. Križevačka je pivovara proizvođač najpopularnijeg neovisnog pilsnera u nas, no tamo se proizvodi i američki pale ale koji, kada na nj naletite, morate odmah i probati jer – brzo nestane. Križevački se APA pojavio u čaši kao pivo mutnije jantarne boje i čvrste podebele pjene. U aromama solidne jačine osjetili smo tost i karamelu, biljne, zemljane i citrične arome, gdje su uravnotežene one slađe i one oštrije, što je sve kako treba. Međutim, dojam nam je pokvarilo malo kemijskog mirisa diacetila i oksidativnog mirisa mokrog kartona kojeg, jasno, ne bi trebalo biti. Okusi su u redu, bile su tu i karamela, pa zemljani i biljni okusi, solidna razina gorčine, no i malo trpkosti. Sasvim je lako moguće kako su ove manje nepravilnosti plod nepravilnog skladištenja što je šteta jer bez toga križevački je pale ale zaista dobro pivo. Vrijedilo bi ga i ponovno testirati. Zmajsko Pale Ale nudi najkompletniji paket s priličnom razlikom u odnosu na konkurente U Zagrebu je jako popularan Pulfer, pale ale istoimene pivovare. On se predstavio kao prilično mutno jantarno pivo s bijelom debelom pjenom koja se prilično brzo uklonila. Jače arome donijele su slatkoću, karamelu i toffeeje uz biljne, začinske i citrične arome koje potječu od korištenih vrsta hmelja. Solidna je to mješavina koja preteže više na slađu stranu. Od nje će u okusima ostati karamela, a igru će preuzeti zemljani, biljni i citrični tonovi, no koji će otići na gorču stranu, suprotno od aroma. Pulfer je nešto slabijeg tijela, duga završetka, prilično intenzivan, no i s ponešto oporosti u okusu. Ne bi mu škodilo ni više svježine, no u cijelosti solidno pivo u kojem ima i mjesta za napredak. The Garden Brewery sa zagrebačkog Žitnjaka donijela je posve novu energiju, predstavivši cijelu bateriju pivskih stilova u godinu dana, koliko postoje. Pale ale bio je među prvim njihovim pivima. Prekrasno izgleda, bistro je, lijepe jantarne boje s debelom i upornom čvrstom pjenom. Arome nisu tako intenzivne, ali da se razabrati kruh, tost, lješnjak, karamela, toffee, slatkoća pa onda hmeljne arome bilja, cvijeća i citrične. Tost, lješnjak i karamelu osjetit ćete i u okusu u kombinaciji s biljnim i citričnim okusima, ali i dosta gorčine. Tako je dojam o Gardenovu pale aleu povoljan uz žaljenje za jačim aromama i smanjenom gorčinom, što mu je odnijelo uzbudljivost, a s čime bi ovo pivo bilo vrlo ozbiljan aspirant za neku od medalja. Na naš je stol stigao i Barba iz splitske pivovare LAB koji je bio i prvo ozbiljno iznenađenje. Boca koju smo dobili bila je već na putu da joj istekne rok, no bez obzira na to, Barba se pokazao vrlo dobrim pivom. Iako, prvi dojam bio je prijeteći. Pivo svjetlije jantarne boje bilo je bistro, no potpuno bez pjene. Ipak, stvar se počela popravljati s aromama dovoljno intenzivnima da se razabire lješnjak, karamela i tofee u kombinaciji sa zemljanima, cvjetnima i citričnima, a gdje se sve to pojavljuje kao ugodna mješavina koja nas je malo prevarila jer je, za razliku od aroma, okus otišao prema gorčini. No, sve to zajedno vrlo je ugodno, okusi se u ustima zadržavaju dugo, kao što je dug i završetak. Svježina je dodatni adut, tako da nam se pivo jako svidjelo te je velika šteta da nema pjene, pri čemu je gaziranost gotovo nepostojeća. Tada bi Barba bio ozbiljan kandidat možda i za najbolji pale ale u nas. Zmajsko je najbolje Naša prva novovalna craft pivovara Zmajska također je na tržište izašla ponajprije s pale aleom. I to je pivo praktično od početka najtraženije na tržištu. S razlogom, najbolje je. Jantarna boja s malo mutnoće otkrit će i korektan nivo gaziranosti, a okruniti se lijepom podebelom pjenom koja se neće tako lako dati. Vrlo jake arome karamele i toffeeja te sladne slatkoće dopunjuju se citričnima i cvjetnima te najavljuju da će ispijanje biti posebno iskustvo. Sjajan dojam potvrđuju okusi koji se nastavljaju na arome, ali se dopunjuju biljnima i zemljanima, što će u duljem završetku finiširati adekvatno doziranom gorčinom. Izvrsno balansirano pivo u kojem ništa ne iskače sa savršenim podudaranjem aroma i okusa iz tijela, taman dovoljno punog da ostaje visoka razina pitkosti. Ni pregorko ni preslatko, Zmajsko Pale Ale nudi najkompletniji paket s priličnom razlikom u odnosu na konkurente. Teško je zaključiti išta drugo. Craft pivo pale ale Zmajske pivovare ( Jurica Galoić/PIXSELL ) Svakako jedna od najcjenjenijih etiketa u nas opravdala je naša očekivanja. Varioničin pale ale nešto je tamnije jantarne boje, srednje mutnoće i doista lijepe bijele guste pjene koja će se i zadržati neko vrijeme. Prilično jake arome otkrit će sladne arome poput lješnjaka ili karamele te citrične, biljne onda i zemljane. Odmah se iz tog lijepog paketa vidi da će se raditi o pivu na gorču stranu. Sjajno je što sve iz aroma dobijete i u okusima koji su zaokruženi gorčinom u dugom završetku. Vještiji će osjetiti malo trpkosti, a uz malo punije tijelo i više gaziranosti imali bismo doista šampiona. Jer, Varionica Pale Ale dobro je napravljeno pivo, nudi dosta intenziteta, ali i osvježenja u kušanju. Nova runda pivovara među najstarijim je neovisnim pivovarama u nas, a ima i iznimno vjernu publiku. Njihov američki pale ale prvo im je pivo kojim su stekli veliku popularnost. Ništa čudno, pokazalo je testiranje. Pivo mutnije svijetle boje okrunjeno je tanjom kremastom pjenom. No, zašto oni koji vole zahmeljena piva obično vole i Novu rundu vidi se već po aromama. One su vrlo snažne s dominacijom cvjetnih i još više citričnih mirisa. Jako je to dobro, no primjećujete kako nismo nabrojili ni jednu aromu koja bi se pripisivala sladovima. Imperij se hmeljeva nastavlja i u okusima gdje nastupaju oni zemljani, biljni, začinski i citrični, ali i uz malo slatkoće. Pitko je, ali ne bi mu škodilo više tijela, u cjelini doista posebno pivo koje bi se bez žrtve sladnih aroma i okusa za hmeljne pomaknulo za koje mjesto prema vrhu. Craft pivo Nova runda ( Jurica Galoić/PIXSELL ) >> Blog 'Volim pivu' >> Otkrili smo Vis, kupili kuću, i tu pravimo Prvo viško pivo >> Nisu znali za kvasac pa je pivo tada bilo Božje djelo Pojava Prvog viškog piva prošle godine bilo je osvježenje naše scene. Svakako je za pivom koje potpisuje jedan od ponajboljih svjetskih pivara Kjetil Jikiun vladao veliki interes. A pale ale ove etikete to i potvrđuje. Zamagljenija tamnozlatna boja u čaši okrunjena je doista upornom debljom pjenom. Još će se primijetiti i dosta jaka gaziranost. Srednje jake arome otkrivaju kako pivo ide na sladniju stranu, gdje se osjećaju lješnjak, karamela, toffee i slatkoća što se dopunjava citričnim, voćnim, cvjetnim i biljnim aromama u doista krasnoj mješavini. Priča se ponešto mijenja u okusima koji su intenzivniji, a gdje će u odnosu na aromu lješnjak zamijeniti tost, a pojavit će se i nešto začina. Vrlo skladno pivo prelazi u dosta gorčine, što s dugim završetkom daje doista dobar dojam ovom pivu punijeg tijela. Sve je doista dobro, može se prigovoriti tek nešto jača gaziranost. No, iako ga doista možemo visoko ocijeniti, Prvo viško pivo mora izvan konkurencije jer se ne proizvodi u Hrvatskoj, već u Norveškoj. Što ne znači da ga ne treba redovito kušati. Ako se pitate u čemu je razlika između piva poput pale alea i lagera kakve ćete pronaći u brojnim lokalima, odgovor je prije svega u fermentaciji. Kod aleova se radi o gornjoj fermentaciji s ale kvascima, a kod lagera se radi o donjoj fermentaciji s lager kvascima. Ale piva fermentiraju na višim temperaturama od lagera, a kako i samo ime kaže, lageri i dulje odležavaju 