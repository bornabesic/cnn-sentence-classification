Naoko zapanjujuće sličnosti i koincidencije u životima i političkim karijerama Abrahama Lincolna i Johna Kennedyja, dvojice ubijenih američkih predsjednika, gomilaju se već desetljećima i u međuvremenu su postale dio američkog političkog folklora. Nitko ne zna kako je sve to krenulo, tko je prvi počeo povezivati čudne činjenice o dvojici predsjednika. Iako ima nekih podudarnosti, mnogo je toga izmišljeno, a čitav niz povjesničara i istraživača već desetljećima radi na tome da dokazima i dokumentima pobiju neke od ovih tvrdnji. Tako su povijesni dokumenti pokazali da Lincoln nikada nije imao tajnika koji se zvao Kennedy. Oni tvrde i da bi se sličnih zapanjujućih podudarnosti moglo naći bezbroj uspoređujući i druge američke predsjednike međusobno. Napominju da su Amerikanci kao nacija skloni vjerovati raznoraznim pričama iz domene političkoga folklora. Tako se uoči svakih izbora redovito priča o komadu ženske odjeće, točnije o suknjama čija dužina navodno određuje koja će stranka imati predsjednika u Bijeloj kući. U godini u kojoj su u modi duže suknje strožeg kroja sigurno pobjeđuju republikanci, a moda koja diktira kraće lepršavije suknjice donosi pobjedu demokratima. U svakom slučaju treba napomenuti da su još dvojica američkih predsjednika život skončala nakon atentata. Nakon samo pet mjeseci provedenih u Bijeloj kući početkom srpnja 1881. godine duševni bolesnik pucao je na predsjednika Jamesa Abrama Garfielda koji je umro dva i pol mjeseca potom. Predsjednika Williama McKinleya ustrijelio je jedan anarhist na otvaranju sajma u Buffalu u rujnu 1901. godine. Umro je osam dana poslije. Ima i nekih drugih zanimljivosti vezanih za američke predsjednike. Znamo da su bila dva Roosevelta, no manje je poznato da su bila i dva Adamsa, dva Johnsona i dva Harrisona. Iako je Barack Obama 44. predsjednik, tu su funkciju zapravo obnašala samo 43 čovjeka. Grover Cleveland bio je 22. i 24. predsjednik i jedini koji je odslužio dva mandata a da nisu bila uzastopna. OVO KRUŽI INTERNETOM Nevjerojatne podudarnosti – John Wilkes Booth pokušao je pobjeći iz kazališta, a uhićen je u nekoj zgradi. – Lee Harvey Oswald pokušao je pobjeći iz zgrade, a uhićen je u kazalištu. – Tjedan dana prije ubojstva Lincoln je bio na odmoru u Monroeu u Marylandu. – Tjedan dana prije ubojstva Kennedy je bio na odmoru s Marilyn Monroe. – Obojica predsjednika ubijena su hicem u glavu. – Obojica predsjednika ubijena su u petak. – Lincoln je umro u kazalištu Kennedy. – Kennedy je umro u automobilu marke Lincoln. – Lincolnov tajnik zvao se – Kennedy. – Kennedyjev tajnik zvao se – Lincoln. – Obojicu predsjednika ubili su i naslijedili južnjaci. – Imena obojice nasljednika imaju šest slova i obojici je prezime bilo Johnson. Andrew Johnson,  Lincolnov nasljednik, rođen je 1808. Lyndon Johnson, Kennedyjev nasljednik, rođen je 1908. – Abraham Lincoln izabran je u Kongres 1846.  John F. Kennedy izabran je u Kongres 1946. – Abraham Lincoln izabran je za predsjednika 1860. John F. Kennedy izabran je za predsjednika 1960. 