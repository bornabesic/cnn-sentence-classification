Foto: Instagram KADA smo kod tema koje su obilježile ovaj tjedan, YSL reklama definitivno je jedna od njih. Modna kuća Saint Laurent našla se na udaru žestokih kritika, nakon što je na svom službenom Instagram profilu objavila novu kampanju, koja pokazuje manekenke u vrlo kompromitirajućim položajima.   Naime, dugonoga manekenka u mrežastim čarapama, prvo sjedi na stolcu raširenih nogu, a zatim je naslonjena na jedan visoki, u pozi koja neodoljivo podsjeća na onu za "spankanje", u kojoj muškarac izražava dominaciju nad ženom, udarcima po stražnjici.   Još jedna manekenka kasnije sjedi na podu s raširenim nogama i također u mrežastim čarapama, a u središtu pozornosti jest - njezino međunožje.   Nije dugo trebalo da žene na Twitteru počnu negativno reagirati na kampanju, a tako je nastao i hashtag "YSLRetireTaPubDegradante", koji u prijevodu znači "YSL, uklonite degradirajuće reklame". Svi komentari mogu se sažeti u jednu misao, a to je da reklama promovira anoreksiju, poniženje te pokornost žene, što je potpuno suprotno od borbe za ravnopravnost spolova, koja je posljednjih dana posebno aktualna tema, obzirom da smo još neki dan slavili Međunarodni dan žena.  "Ovako slavite Dan žena? Može vas biti sram!", komentirala je jedna žena, dok je druga zaključila kako "ovo nije žena, već žrtva seksualnog nasilja". Vama ostavljamo da sami prosudite koliko je kampanja uvredljiva za žene.