Učestalost raka debelog crijeva raste, posebno u razvijenim zemljama. Rano otkrivanje bolesti povećava izglede za izlječenje, pa je tako smrtnost od te bolesti u postupnom padu posljednjih dvadesetak godina, kaže prof. dr. sc. Milorad Opačić, specijalist internist, gastroenterolog i hepatolog u zagrebačkoj Poliklinici Amruševa. – Petogodišnje preživljenje ovisi o proširenosti bolesti, pa je kod bolesti ograničene na crijevo odličnih 90%. U bolesnika u kojih se bolest proširila i na lokalne limfne čvorove petogodišnje preživljenje je 71%, a kod bolesti proširene na druge organe preživljenje je 13%. Statistiku, naravno, treba tumačiti s oprezom jer, primjerice, i kod bolesnika s bolesti proširenom u jetru, ako se radi o malom broju metastaza, one se mogu kirurški ukloniti, čime se znatno povećavaju šanse za dulji život i izlječenje. Kako objašnjava primarijus Opačić, debelo crijevo oduzima vodu i elektrolite iz tekućeg sadržaja koji dolazi iz tankog crijeva, stvara formiranu stolicu i privremeno je zadržava. U debelom crijevu živi nekoliko stotina vrsta bakterija koje fermentacijom razgrađuju neke neprobavljene tvari. Rak debelog crijeva obično započinje kao polip, dobroćudni tumor sluznice debelog crijeva koji kroz mjesece i godine polagano raste. U određenom trenutku dobroćudni polip može se pretvoriti u jednom svom dijelu u zloćudni, postupno urastati u stijenku debelog crijeva, probiti je te se limfnim i krvnim žilama proširiti u druge udaljene organe – kaže primarijus Opačić. Bolest u ranoj fazi ne izaziva simptome, no kasnije se mogu javiti: krv u stolici, promjena u ritmu pražnjenja crijeva, učestali proljevi ili zatvor, smanjenje promjera stolice, nelagoda i bolovi u trbuhu, nadutost i grčevi, neobjašnjiv gubitak na težini, neobjašnjiva slabokrvnost. Kao faktore koji povećavaju rizik za nastanak raka debelog crijeva, primarijus Opačić navodi: višu životnu dob, pojavu te bolesti u obitelji, prekomjernu tjelesnu težinu i nedostatak tjelesne aktivnosti, konzumaciju puno crvenog mesa, pušenje i neka rijetka genetski uvjetovana stanja. Primarijus Opačić ističe da preventivni pregledi osiguravaju rano otkrivanje bolesti i preporučuju se svima starijima od pedeset godina: pregled na krv u stolici svake godine i kolonoskopija svakih pet godina. Oni koji su imali rak debelog crijeva u obitelji te nasljedne genetske bolesti na pregled trebaju i ranije. – Kolonoskopija je optimalna pretraga jer omogućuje kvalitetan prikaz sluznice debelog crijeva cijelom dužinom te uklanjanje polipa već tijekom pregleda – kaže prof. dr. sc. Milorad Opačić.  >>Do primjene T-stanica u liječenju tumora krvi još dalek put Načini liječenja bolesnika s novootkrivenim rakom debelog crijeva ovise o proširenosti bolesti. Ako je bolest lokalizirana na crijevo, obično je dostatno kirurško uklanjanje i spajanje zdravih dijelova crijeva, pri čemu se odstranjuju i lokalni limfni čvorovi. U bolesnika u kojih se dokaže progresija bolesti na limfne čvorove i okolne strukture nakon operacije provodi se kemoterapija. U nekih bolesnika s lokalno uznapredovalom bolesti kemoterapija prethodi kirurškom liječenju, da bi se smanjila veličina tumora i omogućilo kirurško liječenje. Odluku o načinu liječenja uznapredovale bolesti i odabiru kemoterapijskih protokola donosi onkološki tim. U neizlječivih bolesnika primjenjuju se simptomatske mjere koje olakšavaju život u terminalnoj fazi bolesti, objašnjava primarijus Opačić.