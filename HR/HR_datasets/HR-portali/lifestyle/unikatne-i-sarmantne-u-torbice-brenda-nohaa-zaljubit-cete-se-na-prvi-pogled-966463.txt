Foto: Instagram  POSEBNE, unikatne, kvalitetne, moderne i jako, jako lijepe -  riječi su kojima se najbolje mogu opisati neodoljive Nohaa torbice, za kojima luduju Hrvatice različitih profila, uzrasta i stilova.   Iza modnog brenda Nohaa kriju se dvije dugogodišnje prijateljice - Ivica Nola i Rijana Hadžić Radoš. Njihovo prijateljstvo seže još od srednjoškolskih klupa, no tek dolaskom u Zagreb na studij grafičkog dizajna, otkrile su da dijele iste snove i strast prema modi.   Tada počinje njihova modna priča, koja se od 2009. pa sve do danas neprestano razvija. Od prvog sudjelovanja na jednom nagradnom natječaju (gdje su i odmah odnijele pobjedu) do pojavljivanja na raznim modnim manifestacijama, "Nohice" su polako počele osvajati domaću modnu scenu.  No odjeća i modni dodaci, kojima se također bave, pali su u drugi plan jer su svi poludjeli za njihovim torbicama. Za svaki njihov model danas postoji lista čekanja, no to nije bez razloga. "Sve torbice su ručne izrade i radimo ih isključivo mi," pohvalile su se mlade dizajnerice kojima je kvaliteta njihovih proizvoda uvijek na prvom mjestu.   Torbe izrađuju po narudžbama, prema već postojećim modelima, koje možete pogledati na njihovom službenom Facebooku i Instagram profilu.  Prilikom izrade torbi trude se da svaka bude unikatna, posebna, ali i ono najvažnije – nosiva. Iako priznaju kako je njihov proces stvaranja dosta neuredan i kaotičan, rezultati su uvijek savršeni.   Za izradu jedne torbice u prosjeku im treba dan, no proces stvaranja za svaku je drugačiji, pa tako za neke treba i duže, odnosno kraće, a o uloženom trudu ovisi i cijena svakog modela.  Nohaa torbice dolaze u različitim veličinama, oblicima, stilovima, pa će svatko lako pronaći nešto za sebe.  "Želimo da curama koje ih nose upotpune styling, da se osjećaju lijepo, ali i da budu primijećene," kažu dizajnerice. Baš zato su i njihovi kupci žene različitih profila. Iako su to većinom mlade djevojke koje prate modu i žele imati jedan poseban i dizajnerski komad po prihvatljivoj cijeni, često im se javljaju i poslovne i starije gospođe koje cijene kvalitetu i eleganciju njihovih torbi.  Nohaa torbicama nisu odoljele ni poznate Hrvatice među kojima su i Marijana Batinić, Andrea Andrassy, Olja Vori, Nataša Janjić te mnoge druge. A s obzirom na to da je sav asortiman dostupan na društvenim mrežama, često im se javljaju i kupci izvan Hrvatske koji su zainteresirani za njihove proizvode.   Nohaa torbe trenutno se mogu kupiti samo online, a narudžbe se obavljaju putem njihovog Facebooka i Instagrama.