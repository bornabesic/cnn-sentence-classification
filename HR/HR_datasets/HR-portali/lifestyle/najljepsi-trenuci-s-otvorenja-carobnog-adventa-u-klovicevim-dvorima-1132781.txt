Spektakularnim koncertom grupe Vatra na prepunom platou Gradec u četvrtak, 01. prosinca, otvoren je Advent u Klovićevim dvorima. Na najljepšoj gradskoj pozornici zasjale su sinoć lampice za početak prekrasne blagdanske čarolije na Gornjem Gradu. Advent u Klovićevim dvorima prilikom otvorenja posjetio je i gradonačelnik Milan Bandić koji je iskoristio priliku i za fotografiranje s pogledom na Zagrebačku katedralu i dobio najljepšu adventsku fotografiju. Na idilično uređenom platou Gradec, koji je sinoć odjekivao u ritmu poznatih hitova Vatre sinoć je rasplesana publika na najljepši način doživjela čaroliju blagdana u Klovićevim dvorima, a večeras se očekuje nastavak u istom ritmu uz nastup grupe Ljetno kino. U atriju Klovićevih dvora otvoreno i dugoočekivano klizalište, koje je već prvog dana razveselilo najmlađe posjetitelje. Obilježeno posebnom pričom, jer je riječ o prvom klizalištu od sintetičkog leda, posebno je i jer se nalazi na mjestu gdje je 1870. bilo postavljeno prvo klizalište u Zagrebu. Za sve one koji više od sporta vole dobru zabavu, na platou Gradec nudi se veliki izbor gastronomskih specijaliteta koji će zadovoljiti i najzahtjevnije ukuse. U ponudi su vrhunski proizvodi malih domaćih proizvođača, te veliki raspon zimskih specijaliteta kao što su vrući kokteli idealni za zagrijavanje. Svakog će tjedna na pozornici na Gradecu posjetitelje tijekom Adventa zabavljati nastupi poznatih izvođača, a Advent u Klovićevim dvorima nastavlja se nastupom Ljetnog kina i Songkillersa. Slijede Detour, Nola, Marko Tolja, Dino Dvornik tribute band, Sara Renar, Gretta i mnogi drugi. Još jedna adventska atrakcija oduševila je posjetitelje već provg dana i postala pravi hit na društvenim mrežama. Riječ je o najljepšoj adventskoj fotografiji s pogledom na Zagrebačku katedralu posebnoj po magičnom trenutku snijega koji pada samo za posebne foto trenutke. Advent u Klovićevim dvorima do 31. prosinca pobrinut će se za najzabavnije trenutke i za istinsku čaroliju blagdana koja se po prvi put može doživjeti i na adventu na Gornjem Gradu. Program Adventa u Klovićevim dvorima.