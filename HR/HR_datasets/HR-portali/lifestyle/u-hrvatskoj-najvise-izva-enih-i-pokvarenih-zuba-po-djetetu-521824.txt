Dostupni podaci govore da je Hrvatska, uz Rumunjsku i Bugarsku, zemlja čiji je KEP indeks, tj. zbroj zubi s karijesom, izvađenih zubi i onih s plombom, najveći. KEP indeks u Hrvatskoj je 4,18, a u Danskoj, primjerice, 0,8. Stanje je, dakle, vrlo ozbiljno, upozorava dr. med. dent. Kaja Gmaz. To znači da je u Hrvatskoj najviše pokvarenih, izvađenih i plombiranih zubi po djetetu, nastavlja naša sugovornica. Zato je iznimno važna prevencija i edukacija roditelja kako ispravno održavati higijenu dječje usne šupljine. Tako će mališani stvoriti naviku za daljnji život i spriječiti veće, skuplje i bolnije probleme kao posljedicu nepranja zubi. Valja upamtiti da su čisti zubi - zdravi zubi. - Nicanjem prvog mliječnog zuba treba ih početi čistiti običnom gazom namočenom u vodu i njome istrljati površinu zuba. S navršenih godinu dana djeci se može uvesti zubna pasta kod pranja zubi. Neka to bude pasta s fluorom prilagođena toj životnoj dobi. Bebama koje nemaju zube nije potrebno provoditi oralnu higijenu - kaže dr. Gmaz. Najveći uzročnik karijesa kod djece su zaslađeni napici koji im se daju navečer prije spavanja za utjehu i lakši san. Najčešće su to zaslađeni čajevi, sokovi, topli kakao ili duda varalica umočena u nešto slatko. To će vjerojatno smiriti dijete, ali će mu dugoročno prouzročiti brojne probleme. Dobra opcija je nezaslađeni čaj od kamilice, a daleko najbolje je djetetu dati samo mlaku vodu. - Posljedice ranoga karijesa su bezbroj neprospavanih noći, i djece i roditelja, puno popijenih lijekova protiv boli i, naravno, antibiotika koji su potrebni u slučajevima jakih upala. No ne zaboravite, lijekovi nisu bomboni i oni pretjeranom primjenom ostavljaju znatne posljedice - upozorava Gmaz. Važno je dijete odvesti stomatologu do navršene druge godine života kako bi se upoznalo s prostorom i osobljem te se osjećalo ugodno i sigurno. Dobra ideja je nabaviti dvije četkice za zube. Jednu kojom ćete djetetu svakodnevno oprati zube i jednu koja će mu služiti kao igračka, kako bi se što bolje upoznalo s njom. - Vlakna četkice moraju biti gusta i mekana, a najbolje je kad su jednake dužine kako bismo mogli učinkovito oprati sve površine zubi - zaključuje dr. Gmaz. Teško da bi dijete izdržalo pranje od pet minuta, ali neka ono ne bude kraće od dvije minute. Naime, svi mislimo da peremo zube dulje nego to zaista činimo. Pomozite si pjesmom i perite zube dok ona ne završi. To će biti u prosjeku tri minute. Perite prije spavanja Što god dijete jede tijekom dana, ako mu temeljito oprete zube prije spavanja, ono neće imati karijes. U slučaju da jede isključivo “zdravu” hranu, a ne pere zube, karijes će se pojaviti. Ni jedan saniran zub neće biti dugo zdrav u prljavim ustima, upozorava dr. Gmaz. Dostupnost je pri korak prema poboljšanju Pažnju bi trebalo usmjeriti na dosutpnost preventivnih i kurativnih mjera svoj djeci u Hrvatskoj. Neki žive daleko od ambulante, a vjerujte, nekima je trošak četkica i pasta, smatra stomatologinja Kaja Gmaz. Cilj do 2020. je manje karijesa u djece Hrvatska je zbog visokoga KEP indeksa (4,18) daleko od cilja koji je Svjetska zdravstvena organizacija postavila - KEP indeks kod dvanaestogodišnjaka u prosjeku veći od 1,5 i najmanje 80 posto šestogodišnjaka bez karijesa. Kontrole svaka tri mjeseca do navršene 12. godine Posjet stomatologu treba obaviti do navršene druge godine života. Dijete treba upoznati s prostorom, osobljem i opremom, a prvi pregled prije nastanka problema sa zubima. Danas su rijetka djeca koja imaju zdrave mliječne zube. Kontrole bi trebale biti svaka tri mjeseca do navršenih 12 godina a kasnije svakih šest mjeseci. Sisanje palca ne poećava broj zubi s karijesom Dude varalice i sisanje palca neće povećati broj zubi s karijesom, ali mogu ostaviti anomaliju kao što je otvoreni zagriz, pa će dijete u tom slučaju sigurno dobiti aparatić, što iziskuje dodatne troškove, naglašava dr. Gmaz. Zubna putovnica kao uvjet za upis u osnovnu školu Pilot projekt Zubna putovnica pokrenut je u rujnu prošle godine u šestim razredima osnovnih škola. Ideja je povećati znanje i svijest o važnosti oralne higijene te na taj način unaprijediti oralno zdravlje. 