Foto: Getty, W Magazine, Giphy  2004. je bila godina kada su se zaljubili.  Govorimo o jednom od najpoznatijih i najljepših glumačkih parova ikad, Angelini Jolie i Bradu Pittu, koji su prošle godine obznanili kako je njihovoj ljubavi došao kraj, na iznenađenje svih.  Iako razvod nije bio nimalo lijep i prijateljski, mi smo ih odlučili pamtiti po njihovim počecima, koji su bili kao iz nekog ljubavnog romana, koje volite potajno čitati. Duo se upoznao i zaljubio na setu filma "Mr. and Mrs. Smith", koji i nije bio neko veliko filmsko ostvarenje, no svi su ga pogledali zbog njegovih glavnih protagonista. Mladi, lijepi i poznati, s odličnom kemijom - bio je to čarobni satojak za uspjeh filma na kino blagajnama. No, rijetko tko je tada znao da se kemija na velikom platnu odavno već preselila i u stvarni život, a to je bilo zato što je Brad u to vrijeme bio u braku s holivudskom miljenicom Jennifer Aniston.  Brad i Jennifer vjenčali su se 2000. godine u Malibuu, nakon 2 godine veze, a često su smatrani savršenim parom, sve dok se Brad nije zaljubio u fatalnu Angelinu, koja je godinu dana prije finalizirala razvod od glumca Billyja Boba Thorntona.  Na Angelinu je odmah pokrenut "medijski linč", kao razaračice brakova, a opasno se i šuškalo kako je njezina veza s Bradom konzumirana i prije nego je on službeno prekinuo s Jennifer 2005. godine, iako glasine nikada nisu potvrđene. Jennifer je u jednom intervjuu tada kratko prokomentirala razvod vrlo damski. "Nitko nije ništa krivo napravio. Stvari se ponekad samo dogode." Oštro je opovrgnula i glasine kako je razlog razvoda bila činjenica kako ne želi djecu.  Zaljubljeni duo čak se držao vrlo rezervirano tijekom premijere filma, u ožujku 2005. godine, iako su Brad i Jennifer prekinuli iste godine u siječnju. Tjedan dana nakon premijere, Jennifer je i službeno zatražila razvod.  Par je iste godine još mjesecima šutio u vezi, čak i kada su uhvaćeni na odmoru u Keniji, zajedno s tada jedinim sinom slavne glumice, Maddoxom. Uslijedio je obiteljski editorijal za poznati časopis W, koji je i danas jedan od najpoznatijih ikad snimljenih, a glumica je ubrzo posvojila i kćerkicu Zaharu iz Etiopije. Brad je tada pokrenuo sudski postupak za posvajanje.  U siječnju 2006. godine, Angelina je potvrdila glasine kako je trudna sa svojim prvim biološkim djetetom, preslatkom Shiloh. Iste godine u prosincu, par je prvi put prošetao zajedno crvenim tepihom kao par.  2007. godine posvojili su još jedno dijete, malenog Paxa, a u svibnju 2008. godine par je potvrdio kako očekuje blizance, kada su se zajedno prošetali crvenim tepihom u Cannesu, a tajnu je otkrio Angelinin veliki trbuh. Život sa šestero djece, Angelina je tada prokomentirala "kao veliki kaos, u kojem uživaju i ona i Brad".  U prosincu 2009. godine, javile su se prve ružne glasine o tome kako im ne cvjetaju ruže, a to je otkriveno u knjizi Iana Halperina, koji je tvrdio kako Brad nije vjeran svojoj boljoj polovici. No, Angelinin intervju za časopis Parade, 2010. godine, oštro je opovrgnuo takve glasine. "Brad i ja volimo biti zajedno i nikada nismo odvojeni više od tri dana. Uvijek pronađemo vrijeme za sebe, iako rijetko kada izlazimo van. Više volimo biti kod kuće u pidžamama i s našom djecom."  U travnju 2012. godine, Angelina je svijetu potvrdila zaruke sa zgodnim glumcem, kada je pokazala milijun dolara vrijedan zaručnički prsten, a 2014. godine, par se napokon vjenčao, na intimnoj ceremoniji u jednom francuskom dvorcu. Jedini uzvanici bili su njihova djeca, koja su i oslikala Angelininu vrlo jednostavnu vjenčanicu. Iako je Brad priznao kako su djeca vršila pritisak na njih da se vjenčaju, Angelina je rekla kako je to bilo sve kako bi si još jednom pokazali da žele posvetiti cijeli život jedno drugome. No, za mnoge najgora 2016. godina, i za ovaj se par pokazala kao kobna. U rujnu, TMZ je eksluzivno prenio vijest kako je Angelina podnijela zahtjev za razvod te zatražila skrbništvo nad djecom. Šuškalo se kako ju je Brad varao, psihički zlostavljao, pio te bio nasilan prema njihovoj djeci pa je njihov prekid tjednima bio glavna tema svih naslovnica.  Na žutim stranicama počelo se ponovno razvlačiti i ime Jennifer Aniston, koja je sreću pronašla u drugom braku, s glumcem Justinom Therouxom. Ponovno, zvijezda serije "Prijatelji" ostala je dama, iako smo sigurni kako je jedan dio nje vrištao "to je karma".  Čini se kako se doista sve vraća i sve plaća, a na paru je tek da pronađe dogovor oko svega. Hoće li pritom misliti na svoju nekada veliku ljubav ili će se koristiti niskim udarcima, ostaje nam tek saznati.