Javnozdravstvena kampanja „Sačuvajmo zdrave dojke“ započela je ovoga vikenda na Trgu bana Jelačića u organizaciji udruge P.I.N.K. life – Pogled iz novog kuta i časopisa Story, uz potporu Hrvatske lige protiv raka te pod pokroviteljstvom Predsjednice Republike Hrvatske Kolinde Grabar Kitarović, Hrvatskog sabora, Ministarstva zdravlja, Gradske skupštine Grada Zagreba te gradonačelnika Grada Zagreba Milana Bandića. Cilj kampanje informirati je javnost o važnosti potrebe redovitog pregleda i samopregleda dojki. Javnozdravstvena kampanja nastavit će se kroz narednih mjesec dana raznim akcijama mnogih partnera kampanje. Kampanja je najavljena već početkom tjedna osvjetljavanjem fontana u Ulici Hrvatske Bratske Zajednice u ružičastu boju, te posebnom Story Pink naslovnicom koju krasi Ivana Popović. Sama kampanja „Sačuvajmo zdrave dojke“ započela je ovoga vikenda događanjem na Trgu bana Jelačića, gdje su posebnu modnu reviju hrvatskih dizajnera nosile oboljele i liječene žene od karcinoma dojke te žene iz javnog života. Deset žena, Katarina Vukalović, Marija Begić, Nevenka Živković, Mira Blažinović, Ana Toplak, Maja Jak, Slavica Major Santaca, Ivanka Milas, Biserka Blažeka i Ljerka Jazbec hrabro su prošetale ružičastom pistom na Trgu bana Jelačića te svojom energijom i ljepotom očarale sve prisutne. Pridružile su im se i Ivana Vrdoljak Vanna, Diana Pleština, Ana Mišćević, Sementa Rajhard, Korana Gvozdić i Ivana Delač Đolo, Tena Jeić Gajski i Matea Elezović. Povorka visokih dužnosnika iz politike, udruge P.I.N.K. Life, predstavnika časopisa Story i Adria Media Zagreb i osoba iz javnog života nakon održane revije krenula je s Trga bana Jelačića preko Praške, Tesline sve do Trga Petra Preradovića (Cvjetni trg), gdje su uzvanici sudjelovali u promotivnim aktivnostima i edukaciji i gdje je nastavljena javno zdravstvena manifestacija uz prigodnu prodaju i podjelu letaka o redovnom pregledu i samopregledu dojke. >>Intraoperativni linerani akcelerator: Nova metoda zračenja raka dojke