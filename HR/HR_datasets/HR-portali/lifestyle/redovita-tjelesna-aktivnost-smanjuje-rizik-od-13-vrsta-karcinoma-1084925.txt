Redovita tjelesna aktivnost, između umjerene i jače, smanjuje rizik od 13 vrsta karcinoma, kaže američka studija objavljena u ponedjeljak. Ocjenjuje se da se 51 posto odraslih u SAD-u i 31 posto u svijetu ne bavi tjelesnom aktivnošću u onoj mjeri koliko bi trebalo da ostanu dobrog zdravlja, kažu znanstvenici s Američkog nacionalnog instituta za rak, čija je studija objavljena u Journal of the American Medical Association, Internal Medicine. Radi se o hodanju, trčanju, plivanju ili vožnji bicikla, umjerenim ili jačim tempom, 150 minuta tjedno. Već ranije bilo je utvrđeno da tjelesna aktivnost smanjuje opasnost od raka debelog crijeva, dojke i endometrija, ali za druge tipove raka rezultati nisu bili dovoljno jasni zbog premalog broja sudionika studija.  Ovo je istraživanje provedeno na 1,44 milijuna osoba u dobi između 19 i 98 godina u SAD-u i Europi. Sudionici su praćeni prosječno 11 godina, tijekom kojih je zabilježeno 187.000 novih slučajeva raka. Studija ne samo da potvrđuje vezu koja je već dokazana u vezi s tri vrste raka, nego uspostavlja i vezu s još deset. Rizik se najviše smanjuje za rak jednjaka (-42 posto), jetre (-27 posto), pluća (-26 posto), bubrega (-23 posto) i želuca (-22 posto). U većini slučajeva veza između tjelesne aktivnosti i snižavanja rizika od raka postoji bez obzira na tjelesnu težinu sudionika studije ili na njihov pušački status. >>Polip se ne mora razviti u rak, ponekad je dovoljna operacija bez kemoterapije