Prvu večer BIPA FASHION.HR-a Cruise Collection obilježila je revija miljenika publike, modnog dvojca ELFS, te revija mladih dizajnerskih nada koji se natječu za titulu najboljeg. Plato Gradec Galerije Klovićevi dvori i čarobni ambijent Gornjeg grada bio je savršena pozornica za još jednu nezaboravnu modnu priču. Arhitektura i ljepota Klovićevih dvora, jedinstven pogled koji seže do najudaljenijih zagrebačkih krovova, zvjezdano nebo i rapsodija tisuća cvjetova koji su krasili pistu, bila je savršena pozornica za ovu modnu čaroliju. Najznačajniji modni događaj ljeta okupio je brojne poznate i ljubitelje mode koji su došli vidjeti mlade snage modne scene i cruise kolekciju popularnog dvojca ELFS. Među njima su bili: Nikolina Ristović, Lejla Filipović, Borna Rajić, Doris Pinčić, Renata Sopek, Ecija Ivušić, Nina Mia Čikeš, Petra Kurtela, Tihana Harapin Zalepugin, Anđela Ramljak, Edvin Liverić, Mirjana Mikulec i mnogi drugi. Uzbuđenja na pisti nije nedostajalo, a kako provesti nadolazeće ljeto ELFSI su pokazali u svojoj cruise kolekciji za koju su inspiraciju potražili u zabavi i odmoru. Za ležeran i opušten dojam kolekcije dizajneri su se poslužili laganim materijalima kao što je šifon, a i ovo će ljeto obilježiti jake boje i printevi. Kako svaka ELFS kolekcija ima hit komad, ovog ljeta to će biti mini i maxi haljine s njihovim prepoznatljivim printom kojima razigranost daju motivi ruževa za usne, lakova za nokte i parfema. Za nezaboravno ljeto dizajneri su pripremili i luksuzne kaftane, negližee, kombinezone te retro kupaće kostime. Prva večer BIPA FASHION.HR-a Cruise Collection bila je posebna za deset natjecatelja koji su ušli u polufinale natječaja Portanova Fashion Incubator. Pred prepunim gledalištem prvi su put mladi dizajneri predstavili svoje radove, a žiri nije imao lagan zadatak izabrati najbolje. U utrci za prestižnu titulu Najbolji mladi dizajner by Perwoll ostalo je pet kandidata koji su osvojili glasove žirija: Mona Lacko, Ivana Janjić, Nives Bošnjak, Marija Nakir i Anđela Markušić. Oni će svoje kolekcije predstaviti u Osijeku 1. listopada, a Najbolji mladi dizajner by Perwoll uz vrijednu nagradu, dobit će i pozivnicu za nastup na BIPA FASHION.HR-u. Svježe ideje mladih dizajnera i razigranost ELFS cruise kolekcije obilježili su prvi dan, a drugog dana BIPA FASHION.HR-a Cruise Collection na rasporedu su revije BiteMyStyle by Zoran Aragović, Martina Felja, Krie design, Ines Atelier i Robert Sever. >>Prvi smo vidjeli nove kolekcije vodećih domaćih dizajnera Krie Design, R. severa i Z. Aragovića >>BIPA FASHION.HR Cruise Collection priprema modno iznenađenje na Gornjem gradu