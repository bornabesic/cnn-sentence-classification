Joga pomaže kod tjeskobe, a tu je i njezin detoksikacijski učinak koji olakšava mršavljenje, kaže Sandra Đidara Bianco, certificirana učiteljica joge i pranayame te voditeljica GaiaYoga škole za učitelje.  - Zdravlje se temelji na uravnoteženom endokrinom sustavu i probavi. Glavobolja, prekomjerna težina, zadržavanje tekućina u tijelu i celulit često  su povezani s probavnim sustavom koji ne funkcionira najbolje pa se u tijelu zadržavaju toksini koji narušavaju zdravlje - kaže Sandra Đidara Bianco te dodaje da je proljeće idealno za čišćenje, otpuštanje toksina i stare energije koja stagnira.  Osim gladovanjem (postom), detoks dijetama, sokovima i čajevima, tijelo možete pročistiti i obnoviti mu životnu energiju jednostavnim joga položajima.  - Zahvaljujući specifičnim položajima tijela i dubokom staloženom dahu, otvaraju se energetski kanali kroz koje energija počinje nesmetano teći. Položaji poput zaokreta i pretklona pospješuju protok energije i tjelesnih tekućina - iz kralježnice se istiskuju zaostali toksini, a dovodi se svježa krv i vitalnost. Ako je kralježnica vitalna, čitavo tijelo bit će zdravije i u boljoj formi - zaključuje Đidara Bianco. Između svake pozicije izvedite položaj planine (tadasana), centrirajte se i umirite dah. Udišite kad otvarate ruke prema nebu i izdužujete kralježnicu, a izdišite kad ga zatvarate. Dišite polagano.