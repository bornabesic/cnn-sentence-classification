Turistički radnici prema gostima su ljubazni i pristojni, ali još je dosta prilike za napredak, pokazalo je istraživanje predstavljeno u utorak na 13. Mystery shopping danu u rovinjskom hotelu Lone. Riječ je o tradicionalnom skupu koji okuplja turističke djelatnike, predstavnike hotelsko-turističkih kompanija i turističkih zajednica i koji je posvećen kvaliteti usluge te posebnu pozornost posvećuje njezinu unapređenju. Na skupu su prezentirani rezultati istraživanja "Tajni gost" s ciljem mjerenja kvalitete usluge u turizmu provedenog od lipnja do rujna prošle godine. Tajni gosti posjetili su 1655 lokacija na Jadranu i kontinentu i ustanovili da 86,4 posto turističkih djelatnika pozdravlja gosta na dolasku, 64,1 posto mu se osmjehuje pri dolasku, 82 posto pozdravlja na odlasku, 64,4 posto zahvaljuje gostu, a samo 24,5 posto poziva ga na ponovni dolazak.  "Ukupno gledajući, rezultati su bolji nego 2015. godine, no sigurni smo da možemo bolje", rekla je voditeljica projekta Željka Bakmaz.  U sklopu 13. Mystery shopping dana održana su predavanja hotelijera, sveučilišnih profesora i turističkih stručnjaka, na kojima je bilo govora  o novim metodama poslovanja. Govorilo se o iskustvima unapređenja kvalitete usluge u kontinentalnom dijelu Hrvatske, na manifestacijama i u hotelijerstvu. Godišnja nagrada za posvećenost kvaliteti usluge u turizmu za 2016. godinu pripala je turističkoj kompaniji Aminess hotels & campsites (bivša Laguna Novigrad) za kontinuirano ulaganje i posvećenost unapređenju kvalitete usluge. >>Norveškoj svaki pet kupljeni automobil - električni >>Suosnivač Pirate Baya govorit će i o digitalnoj moći