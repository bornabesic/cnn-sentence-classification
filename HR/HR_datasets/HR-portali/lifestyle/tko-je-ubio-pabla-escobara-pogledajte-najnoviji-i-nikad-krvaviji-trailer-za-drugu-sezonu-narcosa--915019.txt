Foto: Screenshot Youtube, Press Foto, Giphy  PABLO Escobar uskoro se vraća na male ekrane, u još krvavijem izdanju.  Popularna Netflixova serija "Narcos" uskoro kreće s drugom sezonom, a to je svakako jedna od najiščekivanijih serija godine.  Kada smo se u prvoj sezoni opraštali od Pabla, on friško bježi izvođenju pred lice pravde, a sudeći prema najnovijem traileru, tu se priča i nastavlja.  No, ovaj put je sve osobno, jer baš svatko želi komadić Pabla Escobara, a novi trailer pokazuje još više krvi i nasilja, nego u prvoj sezoni.  "Tko je ubio Pabla?", glavno je pitanje oko kojeg se vrti nova sezona.   Tu je već dobro poznata DEA i njezini agenti Murphy i Pena, točnije glumci Boyd Holbrook i zvijezda serije "Igre prijestolja" Pedro Pascal, ali i Cali kartel, s kojim se Pablo bori za utjecaj te kriminalna skupina Los Pepes i Search Bloc, nekorumpirano krilo kolumbijske policije, koje mu je također za petama.    Sve odgovore saznat ćemo 2. rujna, za kada je zakazana premijera nove sezone. Jedva čekamo!  Pssst! A ako se još niste navukli na ovu zaraznu seriju, evo o čemu se radi. Serija je zapravo polu-dokumentarna te prati život jednog od najvećih narkobosova svih vremena, Pabla Escobara, od samih početaka. Na vrhuncu svoje moći, kartel Medellin je pokrivao 80 posto svjetskog tržišta trgovine kokainom. Priču o Pablovom životu i događajima u Kolumbiji u tom vremenu, prepričava agent Steve Murphy, kojeg je utjelovio Boyd i koji s kolegom Javierom Penom, kojeg glumi Pascal, pokušava naći nekoga tko nije korumpiran, za pomoć u lovu na opasnog i inteligentnog Escobara.