Kod uganuća led stavljajte lokalno, držite ruku ili nogu na povišenom, mirujte i po potrebi potražite liječničku pomoć, savjetuje dr. med. Tanja Pekez Pavliško. RICE metoda primjenjuje se kod ozljeda poput uganuća, nagnječenja i svježih podljeva. Čine je odmor (Rest), hlađenje (Ice), kompresija ili pritisak (Compression) i podizanje ozlijeđenog ekstremiteta u povišen položaj u odnosu na trup (Elevation). - Odmah nakon ozljede prestanite s fizičkom aktivnošću da se ne biste još više ozlijedili. Led stavite odmah, ali ne dulje od 15-ak minuta. Led smanjuje bolove i upalu te ograničava stvaranje otoka, no uvijek ga primjenjujte preko sloja suhe tkanine (gaze, ili ručnika) jer ako stavite led direktno na kožu, možete izazvati oštećenje kože - upozorava dr. Pekez Pavliško. Nakon hlađenja omotajte ozlijeđeno mjesto elastičnim zavojem jer ćete tako smanjiti otok i ubrzati oporavak. Ozlijeđeni ekstremitet stavite barem na nekoliko sati u povišeni položaj jer će to također pridonijeti smanjenju otekline. - Mazanje kremama koje hlade i obloge možete primjenjivati nakon što ste primijenili RICE. Kod većih, izrazito bolnih otoka, zatražite liječničku pomoć jer se možda radi o puknutoj kosti - kaže Pekez Pavliško. Manje porezotine isperite fiziološkom otopinom, stavite sterilnu gazu i zavoj te vazelinsku gazu jer se ne lijepi na ranu. Plitke rane očistite i previjte, a kod dubljih liječnik mora odlučiti o šivanju. - Nemojte se ‘smrznuti’ ili vrištati i juriti kroz kuću ako se nesretni slučaj rezanja prsta dogodi vama ili nekome iz vašeg okruženja dok, primjerice, reže povrće nožem. Ne brinite se o amputiranom dijelu dok krvarenje ne bude pod kontrolom i unesrećeni ne bude smiren. Ako je dio prsta amputiran, prioritet je pobrinuti se za unesrećenog. Posjednite ga, smirite i tkaninom izravno pritisnite ranu te podignite ruku iznad razine srca - kaže dr. Pekez Pavliško. Prst zamotajte u tkaninu, stavite u plastičnu vrećicu i na vrećicu s ledom. Led ne smije doći izravno u kontakt s amputiranim dijelom jer će uzrokovati ozebline. U kućanstvu biste trebali imati toplomjer, lijekove protiv bolova i za snižavanje temperature, fiziološku otopinu za ispiranje rana, vazelinsku gazu za površne ozljede, sterilne komprese, flastere, zavoje, antiseptičku tekućinu i EpiPen ako ste alergični. Iščašenja zglobova i lomovi kostiju stanja su čija je klinička slika vrlo slična, pa se često ne može znati što je prije nego što se obavi rendgensko snimanje. Možete ih prepoznati po boli, netečenosti, podljevu ili deformitetu tog područja. Dođe li do izrazitoga krvarenja, stavite ozlijeđenog u sjedeći ili ležeći položaj i komadom gaze čvrsto pritisnite mjesto krvarenja. Čvrsto omotajte gazu zavojem, a ako krv procuri kroz to, dodajte ponovno na to gazu i zavoj te niti slučajno ne skidajte do dolaska liječnika. Ako je rana na ruci ili nozi, podignite ozlijeđeni ud i zadržite ga u povišenom položaju. Ako zarežete prst, a još je djelomično pričvršćen s dovodom krvi, pažljivo zavijte ozlijeđeni dio, ne prečvrsto. Podignite ruku te nazovite Hitnu pomoć.  Ako su prsti zgnječeni i povrijeđeni, ali nema amputacije, isperite ranu vodom, stavite tkaninu, najbolje sterilnu gazu, vrećicu s ledom, previjte i odvezite unesrećenog na hitan kirurški prijam u bolnicu. A nemojte zaboraviti ni amputiran prst. Ako mislite da zbog panike niste u stanju voziti, probajte se ipak smiriti i sami odvesti unesrećenog do bolnice, kaže dr. Pekez Pavliško. Stavljanje sirova odreska na masnicu na oku način je da oko zarazite E. coli i drugim bakterijama prisutnima u mesu. Led splašnjava otekline, pa je od sirova mesa pametnije upotrijebiti vrećicu leda omotanu tkaninom. Led se nikad ne nanosi izravno na oteklinu. Stavlja se u ručnik ili neku drugu čistu tkaninu.