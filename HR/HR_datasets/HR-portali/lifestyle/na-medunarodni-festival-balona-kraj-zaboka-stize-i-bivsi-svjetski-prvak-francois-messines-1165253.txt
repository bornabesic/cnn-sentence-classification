Croatia Hot Air Balloon Rally, u organizaciji Balon kluba Zagreb, najdugovječnije je balonaško događanje u ovom dijelu Europe. Ove godine na Krapinsko-zagorskom aerodromu kraj Zaboka ugostiti će 15 ekipa iz cijelog svijeta i uz nezaboravne prizore balona i balonaških utrka priprema i bogat program za sve posjetitelje. Uz vrhunske ekipe iz Velike Britanije, Švicarske, Njemačke, Slovenije, Slovačke i naravno Hrvatske, na Rallyju će nastupiti i bivši svjetski prvak, Francuski pilot Francois Messines te reprezentativac Sjedinjenih Američkih Država Harold Cliver. Uz to, bit će tu i hrvatska reprezentativka u letenju balonima na vrući zrak i prva žena pilot solarnog balona, Marija Petrić Mikloušić koja će letjeti balonom Turističke zajednice Krapinsko-zagorske županije, popularnim “Zagorcem”. To je balon u kojem je ekipa Balon kluba Zagreb početkom mjeseca uz 88 balonaških posada iz cijele Europe sudjelovala najbrojnijem preletu balonima preko La Manchea i obaranju Guinessovog rekorda. Balonaši će u četiri dana Rallyja okušati svoje vještine letenja iznad zagorskih brega, a sve posjetitelje čekaju očaravajući prizori masovnih uzlijetanja, uzbudljivih balonaškh natjecanja , noćnih čarolija i umjetničkih performancea uz balone kakve još niste vidjeli. Uz to, tu je cjelodnevni program male škole balonaštva u kojoj ćete uz volontere Balon kluba Zagreb moći prošetati kupolom balona, ući u košaru balona i okušati se u balonaškom natjecanju. Popodnevna uzlijetanja, natjecanja, noćne čarolije i performanse s balonima pratit će glazbeni program i gastro sadržaji. Jutarnji letovi kreću već u 07:00h, a popodnevni program kreće u 16:30h uz malu školu balonaštva i šetnje kroz balon, muzički program i gastro ponudu. Uzlijetanja balona i uzbudljiva natjecanja kreću u 17:00h, a u subotu i nedjelju u 20:00 kreće i spektakl noćne iluminacije uz glazbenu podlogu i performance Traumatic Arts akrobatske skupine. Ponesite dekice i piknik košare. 