Curenje iz nosa, svrab i suzenje očiju, osip i različite mrlje na koži, nadutost, svrab, bolovi u trbuhu, glavobolje, pretilost, stalan umor..., sve to mogu biti simptomi prikrivene alergije na neku hranu, kaže dr. Mehmet Oz. Prije nego što pojurite na test intolerancije na hranu, koji ne obuhvaća sve namirnice, a i može biti jako skup, isprobajte eliminacijsku dijetu u tri koraka. Počnite s dvodnevnim režimom kojim ćete pripremiti tijelo za novi način prehrane, savjetuje autor dijete i Ozov stalni suradnik dr. Mark Hyman. Za prva dva dana (prva faza) preporučuje čišćenje tijekom kojeg izbacite kavu i pijte zeleni čaj koji ima mnogo manje kofeina te pijte od šest do osam čaša filtrirane vode na dan. Također izbacite industrijski prerađenu hranu i zamijenite je svježom hranom, a fast food voćem. Prvo što savjetuju dr. Oz i Hyman jest da se sastavi popis za kupnju i kupe namirnice koje će sljedećih pet dana biti osnova prehrane. Na popisu su pileća prsa koja se mogu jesti dva puta na dan, za ručak i za večeru po 170 grama. U košarici bi se trebale naći ribe, a najpoželjnije su srdele i skuša, koje se također mogu jesti za ručak i za večeru po 170 grama po obroku. Temelj prehrane čini svježe povrće, poput brokule, kelja, poriluka, špinata, rikole i celera, koje je izvrsno za čišćenje organizma. Kod voća izbjegavajte citruse i nabavite bobičasto voće koje izvan sezone možete koristiti i zamrznuto. Za grickanje svakako kupite bademe, orahe, makadamijske orahe, pekane i bučine sjemenke, a od začina ružmarin, korijander, đumbir, češnjak, kurkumu i morsku sol. U pet dana morate naći vremena za pet obroka - i to je drugi korak vaše dijete. Za zajutrak, između sedam i devet sati, treba popiti šalicu zelenog čaja, pojesti zdjelicu rižinih pahuljica sa žlicom badema, bučinih sjemenki i šalicom bobičastog voća. Idući je doručak, između 10 i 11, za koji je poželjno pojesti šačicu badema ili jabuku. Ručati treba između 12 i 13, i to 170 grama kuhanih pilećih prsa, 2 šalice zelenog povrća kuhanog na pari sa žlicom maslinova ulja i pola šalice kuhane smeđe riže. Za užinu, između 14 i 15 sati, popijte šalicu zelenog čaja ili povrtnu juhu te pojedite šaku badema i šalicu malina. A za večeru, između 17 i 19 sati, pojedite šalicu povrtne juhe i 170 grama poširane skuše s istom količinom povrća i riže kao i za ručak. Treći korak je ponovno uvođenje isključenih namirnica: soje, tofua, citrusa, mlijeka i mliječnih proizvoda, jaja, kukuruza, rajčica, patlidžana, pšenice i glutena.  Svaku od tih namirnica treba vratiti tako da se uključi u svaki obrok tijekom dva dana. Ako ne izaziva tegobe, možete je nastaviti jesti. Druga dva dana “testirajte” drugu namirnicu i tako dok ne vratite u prehranu sve osjetljive namirnice i otkrijete kako reagirate na njih. Ta faza ponovnog uvođenja može potrajati do tri mjeseca, ali je onda pred vama život bez sputavajućih tegoba. Najteže je razdoblje dijete, ističe dr. Hyman, drugi korak, petodnevna faza čišćenja organizma. Tada će tijelo vjerojatno žudjeti za nekim namirnicama na koje je naviklo, ali uz malo strpljenja to će brzo prestati i nastupit će osjećaj zadovoljstva u svojoj koži. Mnogima već u ovoj fazi prestanu neugodni simptomi, poput umora, osipa, glavobolje ili nadutosti. Sastavite popis tegoba koje vas muče i promatrajte ih tijekom dijete. Zapisujte kako se osjećate nakon isključivanja i ponovna uključivanja pojedine namirnice. Alkohol izbacite zbog detoksikacijskih razloga, ali i zato što sadrži šećere koji pomažu gljivicama i štetnim bakterijama da se razvijaju. Kad se u trećoj fazi počnu ponovno uvoditi namirnice koje su tijekom dijete isključene, uvodite jednu po jednu jer ćete u suprotnom teško ustanoviti koja vam ne odgovara. Dva dana uvodite novu namirnicu uz svaki obrok (kukuruz za doručak u obliku pahuljica, za užinu kukuruzni kruh, uz ručak klip kukuruza, za večeru salata s kukuruzom).  