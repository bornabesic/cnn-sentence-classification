Nakon što je u proteklih godinu dana temeljito obnovljen i nadopunjen novim atraktivnim sadržajima, jedan od najmodernijih istarskih auto-kampova, baljanski "Mon Perin" već je tijekom proteklih uskrsnih praznika ostvario odlične poslovne rezultate.  - Premda je ove godine Uskrs bio dva tjedna kasnije, ukupno smo imali 50 posto više noćenja nego lani. Jako smo zadovoljni rezultatima, a gosti iz Hrvatske, Slovenije, Austrije i Njemačke ugodno su iznenađeni novim, modernim izgledom našeg kampa, ističe Massimo Piutti, direktor kampa "Mon Perin".   Kamp je smješten pet kilometara od malenog istarskog gradića Bale, između Pule i Rovinja, okružen netaknutom prirodom i svojom devet kilometara dugom šljunčano-kamenitom plažom.  Samim kampom već deset godina upravlja istoimena tvrtka "Mon Perin", jedinstvena po modelu upravljanja po principu socijalnog poduzetništva - tvrtka ima više od 900 udjeličara, stanovnika i prijatelja Bala. I dok je prije desetak godina kamp imao oko 2,5 milijuna kuna prihoda od oko 50.000 noćenja, razvitkom i uvođenjem novih sadržaja poslovne brojke svake godine rastu po značajnim stopama. - Proteklu 2016. godinu smo zaključili s prihodima od 29 milijuna kuna i 216.000 noćenja. Ove godine očekujemo još bolje rezultate, na temelju bookinga već imamo odlične prognoze za rast prihoda i noćenja 15-20 posto. Konačni cilj nam je doći do brojke od 300.000 noćenja u kampu te 100.000 noćenja u Balama, objašnjava mladi direktor tvrtke, 28- godišnji Massimo Piutti. Premda Hrvati nisu tipični kamperi, kombinacija slobode i boravka u netaknutoj prirodi ukorijenjena je u svijesti stranih turista, pa u hrvatske auto-kampove svake godine dolaze na desetine tisuća Slovenaca, Austrijanaca, Nijemaca i Talijana. Strani turisti čak su Hrvatsku proglasili "europskom kamping destinacijom broj jedan", a mnogi u Hrvatskoj nisu ni svjesni zanimljivog podatka da se čak 25 posto svih turističkih noćenja u Hrvatskoj ostvaruje upravo - u kampovima. A kampovi poput baljanskog "Mon Perina" posebno su traženi zbog izvanredne kombinacije netaknute prirode, modernih usluga i - kamping luksuza. Tako "Mon Perin" nakon obnove ima čak 900 smještajnih jedinica, a osim 750 parcela za kampere, kamp-kućice i šatore, zainteresiranim gostima nudi i smještaj u 150 mobilnih kućica. Riječ je o iznimno kvalitetnim montažnim objektima koji, osim natkrivene terase, imaju od 24 do čak 50 m 2 i smještene su u prvim redovima do mora. Luksuzne kućice od 40 i 50m 2 sastoje se od nekoliko spavaćih soba, potpuno opremljene kuhinje i blagovaonice te su svojim izgledom i funkcionalnošću gotovo u rangu skupljeg hotelskog apartmana.  Da bi se gosti doista osjećali potpuno ugodno, kamp "Mon Perin" pruža niz dodatnih usluga, od besplatnog Wi-Fi- ja, preko turističkog vlakića koji cijeli dan povezuje kamp i gradić Bale do jedinstvene mogućnosti za goste - korištenje tzv. Fresh marketa. Riječ je o ogromnom vrtu sa zasađenim povrćem i voćem, a koji je potpuno besplatan za sve goste kampa - drugim riječima, tijekom boravka u kampu svaki gost može svakodnevno ubrati što god poželi i pripremiti si ukusan, svjež i zdrav obrok. Za one kojima odmor podrazumijeva i adrenalinske aktivnosti, kamp nudi i školu jahanja, jedrenja i ronjenja, kao i niz sportskih aktivnosti. Baljanski kamp "Mon Perin" jedinstven je i po još jednoj stvari: na sredini glavne plaže nalazi se značajno nalazište okamenjenih kostiju dinosaurusa, stare oko 200 milijuna godina.  Pronađene su, odnosno izronjene s dna mora 1992. godine i jedino su nalazište fosila u Istri, kao i jedino nalazište u Europi koje je na morskom dnu, odnosno ispod razine mora. Gosti "Mon Perina" tako mogu plivati i roniti pored samog nalazišta Histriasaurusa boscarollija, a njegove preparirane ostatke kostiju i pogledati u Muzeju dinosaurusa u Balama.  