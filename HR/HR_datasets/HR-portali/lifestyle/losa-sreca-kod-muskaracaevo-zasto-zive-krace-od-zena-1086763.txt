Muškarci se smatraju jačim spolom, ali životne partnerice će ih, u većini slučajeva, nadživjeti.  Zašto muškarci žive kraće? Sada znanstvenici imaju odgovor na to pitanje, a razlog su pronašli u - Y kromosomu.  Upravo je taj kromosom "kriv" za kraći životni vijek muškaraca, točnije, gubitak kromosoma. Ovaj "muški" kromosom kod nekih muškaraca počinje nestajati kako osoba stari. Ranija istraživanja pokazala su da će te osobe vjerojatnije umrijeti mlađe te imaju znatno veći rizik od obolijevanja od neke vrste karcinoma. Novo istraživanje dokazuje još jednu negativnu poveznicu gubitka Y kromosma i zdravlja u muškaraca, a to je i poveznica s Alzheimerovom bolešću.  Istraživači sa Sveučilišta Uppsala u Švedskoj, do ovih su zaključaka došli nakon proučavanja više od 3.200 muškaraca u dobi između 37 i 96 godina. Analize su pokazale da Y kromosom nestaje iz bijelih krvnih stanica kod jednog od pet muškaraca, a kod starijih muškaraca i učestalije, a imaju i tri puta veći rizik od obolijevanja od Alzheimerove bolesti.  Razlog se može naći u slabijem djelovanju bijelih krvnih stanica, koje su sastavni dio imunološkog sustava, što tijela muškaraca koji gube Y kromosom čini ranjivijima i podložnijima bolestima, uključujući i karcinome.  Europsko društvo za humanu genetiku izložilo je ova saznanja na godišnjoj konferenciji u Barceloni. >>Evo gdje najduže žive žene, a gdje muškarci >>Tri 'jutarnja' pića koja će vam osigurati dulji život 