Foto: Rey, Christie's  VJEROJATNO ste već do sada čuli da se više isplati uložiti u Birkinicu nego u zlato.  Do toga saznanja prošle su godine došli na stranici Baghunter, online "tržnici" za kupovinu i prodaju torbi, gdje su otkrili da je cijena Hermes Birkin torbe u posljednjih 35 godina premašila cijenu zlata. Taj vremenski period odabran je jer je ujedno i "životni vijek" ove torbe, koja je prvi put svijetu predstavljena 1981. godine i nazvana po glumici Jane Birkin.   A izgleda i da su bili u pravu. Prema posljednjim informacijama američke novinske agencije Associated Press, na licitaciji u aukcijskoj kući Christie's u Hong Kongu, rijetka Birkinica prodana je za nevjerojatnih 380,000 dolara, što je i svjetski rekord u cijeni jedne torbe.  No, tu se nije radilo o običnoj Birkinici, već o jako rijetkoj Himalaya Birkin torbi, izrađenoj od matirane krokodilske kože i ručno obojenoj u nijansama Tibetanskog planinskog lanca, zbog čega je i dobila ovo ime.  A zbog toga što je jako teško obojiti krokodilsku kožu, godišnje se proizvodu samo dvije ovakve torbe. Dodajte tome još i činjenicu da je ovaj rekordni primjerak imao kopče od 18-karatnog zlata, optočene dijamantima i definitivno nije nešto što ćete vidjeti čak ni u Hermesovom butiku.  "Dobitnik" ove skupocjene torbe odlučio je ostati anoniman.