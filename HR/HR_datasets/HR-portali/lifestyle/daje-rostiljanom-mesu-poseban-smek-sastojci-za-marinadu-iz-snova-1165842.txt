Što je potrebno za meso iz snova? Neki će reći kako je tajna u kvaliteti mesa, drugi se kunu o jačini vatre, ugljenu, začinima. Istina je samo jedna - dobra marinada svako će meso učiniti božanskim jelom, pa slijedi pitanje: Što je savršeno za marinadu koja će zadovoljiti baš svatko nepce? Što su marinade? Marinade su mješavina vrste masnoće i kiseline uz dodatak začina, s ciljem da djelomično omekšaju meso i začine ga. Meso se zato stavlja u marinadu do otprilike tri sata prije nego će ići na roštilj, možemo ga držati i duže, do dva dana, ali u tom slučaju izbjegavajte dodati u marinadu veću količinu soli jer sol ima tendenciju izvlačenja vlage iz mesa. To bi kod pečenja moglo rezultirati suhim, ‘drvenastim’ mesom. Najprije, nekoliko savjeta! 1. Koristite li češnjak i luk, češnjak protisnite, a luk osolite i ostavite da odstoji 2. U marinadu dodajte samo sok od luka ili i njega jako dobro usitnite, gotovo do kaše. 3. Možete koristiti i začine u prahu, jer je izuzetno bitno da vam na mesu ne ostanu komadi luka i češnjaka. 4. Izbjegavajte marinade koje sadrže šećer! Pri dužem pečenju, šećer će se topiti, karamelizirati i na kraju zagorjeti, a vi ćete umjesto hrskave dobiti pougljenu koricu.   1. Osnovna marinada 100 ml suncokretova ulja 100 ml jabučnog octa ½ čajna žličice soli svježe krupno mljeveni papar 3-4 češnja protisnutog češnjaka Protisnuti češnjak stavite u mužar, dodajte sol i papar, pa uz žlicu ulja i octa dobro izmiješajte. Kad dobijete emulziju dodajte i preostalu količinu ulja i octa, pa time dobro natrljajte meso sa svih strana. Ova marindada pogodna je za sve vrste mesa, pa i za ribu. 2. Mediteranske marinade sa začinskim biljem Sastojci (za 6 verzija marinade): suncokretovo ulje, začinsko bilje, limun i ljuta papričica suncokretovo ulje i peršin suncokretovo ulje i začinsko bilje suncokret. ulje, začinsko bilje i limun maslinovo ulje i začinsko bilje maslinovo ulje, začinsko bilje i limun Ako osnovnoj marinadi dodate začinsko bilje po ukusu (peršin, bosiljak, timijan, origano), po želji ljute papričice, suncokretovo ulje zamijenite maslinovim, umjesto jabučnog dodate vinski ocat, aceto balsamico ili sok i koru limuna, bijelo ili crno vino, dobili ste 5-6 novih mediteranskih kombinacija i okusa. Slaže se s većinom vrsti mesa! 3. Kontinentalne marinade Sastojci: korijander, senf, crveni papar vino i luk Osnovna marinada kojoj ste pridružili dobro usitnjen luk, tucanu ljutu papriku, chilli papriku ili kajenski papar, ocat zamijenili bijelim vinom, dodali usitnjenog peršina, lovora ili ružmarina. Odgovarat će svinjetini, junetini, piletini. 4. Marinada s jogurtom Sastojci: 200 ml jogurta 2 žlice suncokretova ulja korica i sok jedne naranče manji luk i 2 češnja češnjaka korijander i ½ žličice cimeta žličica svježe naribanog đumbira ½ žličice soli, mljeveni papar Volite li istočnjačke okuse ovo je marinada po vašem ukusu. U mužaru usitnite suhe sastojke uz dodatak ulja, pa sve pomiješajte s jogurtom i sokom i koricom naranče. 5. Azijska marinada Sastojci: 200 ml suncokretova ulja 2 žlice soja sosa žlica smeđeg šećera 2 češnja protisnutog češnjaka naribani đumbir 50 ml višnjevače ili cherryja Koristite na manjim komadima mesa i mesu koje se kraće termički obrađuje, jer marinada sadrži šećer, poput svinjetine i piletine.   Teksaška marinada Sastojci: 200 ml pasirane rajčice 3 žlice suncokretova ulja chilli ili neka ljuta papričica 2-3 češnja protisnutog češnjaka Worcester, Tabasco ili chili umak Ne zaboravite, sirovu marinadu, nakon što ste izvadili meso, ne smijete koristiti na drugim jelima, a da je prije toga ne skuhate, jer bi u sebi mogla sadržavati mikrobe koji su u nju prešli sa sirovog mesa koje je u njoj ležalo.   