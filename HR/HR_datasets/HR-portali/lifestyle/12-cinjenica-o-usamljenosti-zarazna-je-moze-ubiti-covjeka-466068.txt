Usamljenost može biti vrlo štetna za psihičko i fizičko zdravlje, pokazuju istraživanja. Ona uzrokuje srčane probleme, depresiju itd. Dokazano je kako kvalitetni odnosi s prijateljima i obitelji pomažu u smanjivanju stresa, jačaju imunitet i životu daju smisao. Ljudi koji nisu usamljeni duže žive. Ovo su neke činjenice o osjećaju usamljenosti:  1. Usamljenost je zarazna Moguće je biti usamljen u grupi ljudi, a taj osjećaj se ponekad može proširiti na druge. Istraživanja pokazuju da ako se netko osjeća usamljeno, njegovi bliski prijatelji i obitelj imaju 52 posto veću šansu da se i onu počnu osjećati tako.  2. Signalizira da je netko "gladan" društvenih odnosa Samoća nije osjećaj kojeg se treba sramiti. To je način na koji tijelo pokazuje kako su mu je potrebno više društvenih odnosa da bi radilo kako treba.  3. Neki su usamljeni iako su okruženi velikim brojem ljudi Stručnjaci kažu kako se to događa zato što se neki ne osjećaju dovoljno blisko s ljudima kojima su okruženi. Zato je bolje imati nekoliko ljudi s kojima se može podijeliti i dobro i zlo, nego s veliki broj površnih odnosa.  4. Osjećaj usamljenosti intenzivniji je što smo stariji Postoje određene životne faze kao što su školovanje, odlazak na posao, roditeljstvo itd. u kojima je lakše pronaći prijatelje i zbližiti se s njima. Međutim, stariji ljudi teže pronalaze nova prijateljstva, posebno nakon odlaska u mirovinu. Imaju sve manje energije i manje su pokretni pa više vremena provode kod kuće. 5. Ponekad određen tip prijatelja ublažava usamljenost Ako se netko osjeća usamljeno među mnoštvom prijatelja koje ima, to može značiti i da mu u tom trenutku treba određeni tip prijatelja. Netko tko možda ima sličnu situaciju u životu ili jednake interese - npr. bolestan je, postao je roditelj, želi putovati itd. - i s kim se može otvoreno porazgovarati, dobiti kvalitetan savjet, proživjeti neke lijepe trenutke. Treba imati na umu to da različiti prijatelji zadovoljavaju različite potrebe. 6. Sve veći broj ljudi je usamljen To je nažalost tako. Način života je ubrzan, ljudi češće bulje u ekrane nego što promatraju jedni druge. U vrijeme dok nije bilo interneta, mobitela, a na TV-u su bila samo dva programa, ljudi su se više družili.  7. Prijateljstva štite od izoliranosti Pravi prijatelji potiču na druženje i razne aktivnosti, šire pozitivnu energiju i često su zaslužni za to da se izađe iz kuće te doživi nešto novo. Najgore je kad je čovjek sam i prepušten svojim mislima. Tad mu problemi mogu izgledati veći nego što zaista jesu.  8. Usamljenost je štetna za mentalno i fizičko zdravlje Kronična usamljenost negativno utječe na raspoloženje, a time i na mentalno te fizičko zdravlje. Može voditi srčanim bolestima, depresiji, pretilosti, štetnim navikama kao što je npr. pušenje ili alkohol itd.  9. Usamljenost može čovjeka doslovno ubiti Nedostatak osjećaja povezanosti skraćuje životni vijek, pokazuju neka istraživanja. Po jednoj studiji ljudi s bliskim krugom prijatelja i obitelji žive duže od usamljenih. Drugo istraživanje pokazalo je kako osjećaj usamljenosti povećava rizik od smrti za 26 posto, dok društvena izolacija i samački život povećava taj postotak na 32.  10. Puno Facebook prijatelja ne znači da netko nije usamljen Popularnost na društvenim medijima ne štiti od samoće. Zapravo, ne postoji povezanost između korištenja, recimo, Facebooka i ostvarivanja pozitivnih, bliskih prijateljstava. Ljudi koji stalno "vise" na društvenim mrežama često su usamljeni iako to ne žele priznati. Ekran ne može zamijeniti stvaran razgovor, druženje, smijeh, tople zagrljaje itd. " 11. Ipak, internet ponekad pomaže pronaći društvo Dobar je za pronalaženje ljudi sličnih interesa, mjesta na kojima se sastaju i slično. Primjerice, na internetu se mogu pronaći planinarska društva i izleti koje organiziraju pa tako čovjek izađe iz kuće i upozna nove istomišljenike dok, recimo, hoda šumom. Ili, netko voli praviti kolače pa će na webu lako vidjeti gdje je organizirana kakva radionica itd.  12. Tehnologija jača postojeća prijateljstva Dobra stvar za ostajanje u kontaktu sa starim prijateljima ili članovima obitelji, koji su možda odselili u inozemstvo, je upravo moderna tehnologija. Ona povezuje ljude i omogućava im da ostanu bliski te se osjećaju manje izoliranima. Na primjer, Skype aplikacija je odlična za to jer omogućava da se razgovara s nekim i u isto vrijeme gledaju izrazi njegovog lica na ekranu, piše Country Living. 