Foto: Instagram  ONA je ono na što mislimo pod pojmom Bridezilla. Ako ćete se uskoro naći u ulozi mladenke, ova priča vam može poslužiti kao odlična inspiracija kako se ne ponašati prema svojim djeverušama, koje su važan dio svakog vjenčanja. Iako je to vaš dan te bi vam one trebale biti na usluzi, to nipošto ne znači da biste se prema njima trebale odnositi bez trunke poštovanja. A baš se tako ponašala jedna nepoznata mladenka, čije je ponašanje jedna djeveruša odlučila raskrinkati na popularnom blogu Gawker, i koje se može usporediti s onim diktatorskim.  Naime, na spomenutom blogu, osvanulo je mladenkino pismo, nakon kojeg će vam biti jasnije zašto je dobila epitet "Bridezilla", kojim se izjednačava s Godzillom, japanskim čudovištem iz istoimenog filma. "Danas je točno 6 mjeseci do mog vjenčanja pa želim da prijeđemo nekoliko osnovnih pravila. 1. Vaganje ćemo početi za 3 tjedna. 2. Nitko ne može biti mršaviji od mladenke. To znači da će Kelly i Lizzie biti na proteinskoj dijeti do svibnja. Angažirat ću nutricionista, koji će vam se javiti s točnim planom prehrane. 3. Morate se pridržavati točno određenog vremena za odlazak u krevet, jer ne želim da imate podočnjake, ali znam da razumijete. 4. Želim da sve imate iste bikinije, s kristalima na stražnjici, koji ispisuju riječ djeveruša i da bikiniji nemaju naramenice, jer ne želim da imate grozne linije od sunčanja. 5. Kreme sa zaštitnim faktorom su obavezne, jer ne želimo da izgledate poput reptila, pogotovo Pack, već da izgledate predivno.  6. Ako planirate držati zdravicu, tekst mora biti poslan 4 tjedna prije vjenčanja, kako bi se odobrio, jer svi znamo što se dogodilo na Taylorinom vjenčanju.  7. Planirate li bojiti kosu ili mijenjati frizuru, molim vas da me prethodno obavijestite o tome. 8. Strogo je obavezno da budete prisutne na svim događanjima, ali učinit ću iznimke za pojedinačne slučajeve. 9. Nove tetovaže vam zabranjujem do 5. lipnja. Za sve one koje već imaju vidljive tetovaže, kontaktirat ćemo vas privatno za uklanjanje istih. Svi se trebate držati ovih pravila te sam sigurna kako ćemo imati vikend za pamćenje. Samo se šalim, tj. dijelom. Volim vas!" Čini se kako vjenčanje nekim ženama doista pomuti zdravu pamet!