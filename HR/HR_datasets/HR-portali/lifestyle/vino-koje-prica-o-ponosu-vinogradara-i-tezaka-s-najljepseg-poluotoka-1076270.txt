O malo čemu će Istrijani s toliko emocija pričati kao o teranu. Sorti koju smatraju svojim identitetom i baštinom. Nažalost, slijedom okolnosti našim vinarima skoro pa je zabranjeno nazivati svoje vino ponosa teranom. Traže od njih da pronađu novo ime za sortu koja se u Istri uzgaja više od 600 godina. U vremena kad Istra nije bila ni hrvatska ni slovenska, a teran se darivalo carskim veleposlanicima. Sorta koja je, prema zapisima, 1880. bila zastupljena u 90 posto istarskih vinograda. Da apsurd bude veći, Slovenci su zaštitili ime teran za vino koje se proizvodi od sorte refošk. I da, istina je, teran nije refošk, a genetski su to dokazali znanstvenici Agronomskog fakulteta u Zagrebu u suradnji s istarskim vinarima i enolozima. Iz iste su oni obitelji, ali nisu ista sorta. Krajem 19. stoljeća neki autori su ga opisivali kao pretjerano oštro, kiselo i neskladno vino. To je pridonijelo da se potakne stručan rad na pokusnim nasadima u Poreču i Pazinu. Rezultat toga bio je vidljiv već 1902. na međunarodnoj izložbi u Torinu kada je teran svrstan među najbolja vina. Danas je teran izuzetno cijenjeno vino. Bujan, srednje otporan i rodan, voli škrtije i toplije položaje. Karakterizira ga izrazita kiselost i umjerena trpkost, koje zbog visokog ekstrakta i punoće ne dominiraju, već se ugodno poigrava našim osjetilima. Aroma je prepuna bobičastog voća, vrlo ugodna. Često se njeguje u drvenim bačvama, a dužim dozrijevanjem vina postaju mekanija i pitkija. U kupažama ponekad, iako malo zastupljen, teran voli dominirati. Nema previsoke alkohole, što je često kod mediteranskih vina. Naši stari terani su znali biti i lijek za slabokrvnost. Istrijani često za crvena vina kažu crna, što boja terana svakako opravdava. Kad se čaša terana zavrti, na stijenkama je vidljiva lijepa tamnoljubičasta nijansa. Za teran vrijedi ona – da je pravi Istrijan, rukom i mukom zarađeni kruh, kapljica zdravlja i života. On je ljubav koju nitko ne može uzeti. Iako su inspektori u EU skidali boce s polica trgovina, naplaćivali kazne i slali opomene na festivalima, naši vinari će i dalje proizvoditi teran, jednako ponosni na ovo snažno vino, vino kojem se vrijedi prepustiti da vas vodi kroz ljepotu zelenog poluotoka, crljenicu i kamen.  >>Vrijeme je za piknik, pretvorite ga u gozbu >>Ekološka vina više dimenzije opuštaju i lako se piju