Foto: W Magazine  ŽLICE u ruke, dragi naši. Uz ovaj užurbani tempo, kojim živimo i radimo, kronična iscrpljenost i umor nisu ništa čudno. Dapače, oni su bolest modernog doba, a vjerujemo kako sami sebe često nađete u takvom rasulu. Problem je u tome što se naše tijelo s vremenom navikava na takvu situaciju pa ni vi više niste sigurni jeste li umorni ili ste kronično neispavani. No, srećom, postoji jedan vrlo jednostavni trik sa žlicom, koji će vam otkriti odgovor na ovo pitanje. Osim žlice, trebat će vam i lonac, koji ćete staviti na noćni ormarić.  Sve što trebate napraviti jest uzeti poslijepodnevnu stanku, leći u krevet, uzeti žlicu u ruku te ju držati točno iznad lonca. Zapišite vrijeme, kada ste to učinili, a zatim zatvorite oči i pokušajte zaspati. Kada zaspete, mišići će se opustiti, a logično, žlica će vam ispasti iz ruke na lonac, što će proizvesti prilično glasnu buku i probuditi vas. Znamo kako to zvuči, no sjetite se da je ove informacije važno znati, jer se radi o vašem zdravlju. Ako ste se probudili u roku od 5 minuta, to se zove kronična neispavanost. 10 minuta otkriva kako situacija nije jako loša, no uvijek bi mogla biti bolja, dok je 15 plus minuta znak da spavate sasvim dovoljno. I naravno, naspavajte se večeras, jer sutra je novi radni tjedan.