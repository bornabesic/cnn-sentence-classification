Foto: Instagram, Promo  NIJE uzalud jedna od najpoznatijih izreka na svijetu upravo ona koja kaže da ljubav boli. Na početku veze ta bol je slatka jer smo nesigurni, ali, kada dođe do prekida, ona se pretvara u pravu noćnu moru konfuzije. No, sve je to dio života koji, da bismo ga živjeli u potpunosti, moramo upravo tako i prihvatiti – u potpunosti. Kada vam netko, nakon vašeg ljubavnog brodoloma, kaže da će sve to brzo proći sigurno biste mu zavrnuli vratom. Ali period ranjivosti je, istovremeno, period otvorenosti i može biti prava prilika za rast. Ljubav je emocija stara koliko i ljudski rod i literatura o njoj je neiscrpna. Za vas smo izabrali nekoliko stvarno korisnih i mudrih naslova koji će vam pomoći da kroz prekid prođete sa što manje patnje i sumnje u sebe te da na kraju izađete kao jača, iskusnija i kompletnija osoba. 1. Osjeti strah, a ipak to učini – Susan Jeffers Ova knjiga razvija: hrabrost i samopouzdanje Strah je često emocija zbog koje ostajemo u lošim vezama, a zbog straha ponekad i ulazimo u vezu nespremni. Nakon prekida, koji je uvijek traumatičan, strah se pojavljuje kao jedna od dominantnih emocija. Susan Jeffers nam u svojoj genijalnoj knjizi pruža uvid u korijene straha te nam daje oruđa koja nam omogućuju da izađemo nakraj s bilo kojom situacijom. A prekid ljubavne veze je itekako situacija! Ovaj poticajan suvremeni klasik sadržava ključ pretvaranja gnjeva u ljubav, neodlučnosti u djelovanje – i stvaranja života koji ima smisla.  2. Muškarci su s Marsa, žene su s Venere – Dr. John Gray Ova knjiga razvija: razumijevanje razlika među spolovima Bestseler dr. Johna Graya se i nakon dva desetljeća potvrđuje kao klasik razumijevanja muško-ženskih razlika. Muškarci govore potpuno drukčijim jezikom nego žene, iako toga nisu svjesni. Riječi su im iste ali su im značenja različita. Kad bi uza se imali mali frazeološki rječnik razumjeli bi se bez poteškoća i nesuglasica. Ova je knjiga upravo to – rječnik s osnovama gramatike koji će muškarcima-Marsovcima pomoći razumjeti žene-Venerijanke. Ova će vas knjiga osloboditi svih frustracija s kojima ste se ikada susreli u vezama, jer ideje iznesene u njoj imaju smisla, a savjeti daju nadu da se razlike mogu prevladati.   3. Put koji rjeđe se ide – M. Scott Peck Ova knjiga razvija: samopouzdanje i nadu Puno više od knjige koja će vam pomoći da prebrodite prekid veze. Put kojim rjeđe se ide nam omogućuje i pomaže istraživati samu prirodu osjećajnih veza te nas vodi prema novom spokoju i punoći života. Pomaže nam naučiti kako razlikovati ovisnost od ljubavi te kako postati osoba koja uistinu jesmo. Priznajući u čuvenoj uvodnoj rečenici da je život težak, a put duhovnog razvoja dug, doktor Peck nikada ne zastrašuje čitatelje, nego ih blago vodi kroz naporan i cesto bolan postupak promjene prema višoj razini samorazumijevanja. Vrlo pozitivna i duboka knjiga.  4. Kako biti sama – Liz Tuccillo Ova knjiga razvija: samopouzdanje u samačkom životu Jedini roman na našoj listi, ali ovdje je s razlogom. Autorica je bila scenaristica serije Seks i grad i zna dosta o ljubavnim odnosima. Junakinja ovog romana, Julie Jenson ima trideset osam godina, urednica je izdavačkoj kući u New Yorku i solo cura. Nakon jednog katastrofalno lošeg izlaska, Julie shvaća da joj dosta svih razočaranja i poniženja samačkog života, napušta na neko vrijeme posao, uspijeva dobiti skroman ugovor za pisanje knjige i kreće u potragu  za odgovorom kako se sa samoćom nose žene diljem svijeta. Od Pariza, Rima, Brazila, Sydneyja preko Balija, Pekinga i Mumbaija, sve do Reykjavika, Julie otkriva nevjerojatne kulturološke razlike u poimanju partnerstva, seksa, ljubavi i braka u svijetu i pritom se ludo zaljubi.  5. Pet jezika ljubavi – Gary Chapman Ova knjiga razvija: razumijevanje među partnerima Ako vam se čini da vi i partner govorite drugačijim jezikom ovo je idealna knjiga za vas. Doktor Gary Chapman pomaže parovima da identificiraju, razumiju i počnu govoriti materinji jezik ljubavi svoga partnera koji obuhvaća: riječi potvrde, kvalitetno vrijeme, primanje darova, iskaze uslužnosti i fizički dodir. Učeći pet jezika ljubavi, vi i vaš partner naučit ćete jedinstvene jezike i naučiti praktične korake kako istinski voljeti jedno drugo. Na prvi pogled, ovo nije knjiga koja će vam pomoći preboljeti prekid. Ali, kad prekinete vezu, dobro je znati što se dogodilo da iste greške ne učinite i sljedeći put.  6. Umijeće komuniciranja – Thich Nhat Hanh Ova knjiga razvija: prave komunikacijske vještine i otvorenost Koliko bi se veza očuvalo da znamo uspješno komunicirati jedni s drugima? Vjerojatno većina. Dok svi znamo čitati i pisati, mnogi od nas nikad nisu savladali umijeće stvarnog razgovora, kao ni smirivanja našeg uma i otvaranja srca drugim ljudima. Jedan od najcjenjenijih duhovnih učitelja na svijetu, Thich Nhat Hanh, u ovom nas inspirativnom, ali i praktičnom vodiču poučava kako ovladati umijećem komuniciranja, bilo da komuniciramo osobno ili pomoću modernih tehnologija. Beskrajno mudra knjiga.