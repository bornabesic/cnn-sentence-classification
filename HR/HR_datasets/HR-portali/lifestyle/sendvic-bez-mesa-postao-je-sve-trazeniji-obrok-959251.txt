U Zagrebu i okolici zovu ga gablec, u primorju je to marenda, na istoku države jauzna, a standardni je naziv užina. Često je tada na tanjuru i svima omiljeni sendvič, načinjen od jedne ili dviju kriški kruha sa slojevima namirnica koji se jeo još u srednjem vijeku. Brzim načinom života te željom za zdravim hranjenjem počelo se gledati i na to da sendvič mora biti što laganiji i probavljiviji pa je sendvič bez mesa postao sve traženiji obrok. Želeći Zagrepčanima ponuditi drugačije vrste sendviča, svoje je vrata u Gajevoj, Gundulićevoj i Arena Centru otvorila i malena zalogajnica Koykan. Šarolika ponuda – Željeli smo predstaviti koncept zdrave hrane pripremljene brzo sa šarolikom ponudom jela s gotovo svih kontinenata – kazao je vlasnik Koykana Domagoj Klarić. Jela su tako podijelili i prema onome u što gosti žele da im zamotaju glavne sastojke: wrapove, piadine ili lepinje (gyros). Ponudu stalno upotpunjuju putujući svijetom i isprobavajući razne okuse “street fooda”, no Zagrepčanima su se najviše svidjeli falafeli, izvorno egipatsko jelo, okruglice od slanutka, koje obično stave u lepinju s raznim dodacima. Priprema ovog sendviča počinje dan prije nego što ga se poslužuje. – Slanutak, glavni sastojak falafela, mora se staviti močiti dan prije u vodu. Potom ga sljedeći dan kuhamo, a uz začine obavezno u smjesu mora ići i sezam – kaže kuhar Žerard Novak, dok vlasnik Klarić dodaje da falafele izrađuju posebnim alatom koji su naručili na internetu, a stigao im je iz Izraela.Baza za svaki dobar sendvič dobre su namirnice, slažu se Klarić i njegov glavni kuhar Žerard Novak, specijalist za izradu talijanskih piadina. Pogačice bez kvasca iz talijanske regije Emilije-Romagne uvrštene su na listu njihovih tradicionalnih jela, a peku ih na tavama i još tople pune dodacima koji im odgovaraju. Poseban jelovnik – Zanat izrade piadina učio sam u Riminiju. Tamo je gotovo tradicija prodaja piadina u velikim kioscima – kazao je Novak i dodao da je najčešća i najpopulanija piadina buon gusto koja se sastoji od tikvica i patlidžana narezanih na kockice i prepečenih na grillu, mozarelle te bosiljka i rukole. – Obavezno se tostira, a po želji se stavlja i maslinovo ulje – dodaje kuhar Žerard koji za goste priprema i integralne piadine.Ideja je, kaže Klarić, da jednog dana u malenoj zalogajnici bude čim više okusa. Jelovnik im slaže kuhar iz Münchena, u kojem su restorani brze hrane na svakom koraku. Ima ih japanskih, kineskih, talijanskih te raznih specijalizacija, od vegetarijanskih, bezglutenskih, veganskih... U gradu u kojem ima milijun i pol ljudi, dodaje Klarić, restorana je gotovo 50 puta više nego u Zagrebu. – Sinoć smo se vratili s poslovnog puta. Tražeći nove okuse, u jednom smo restoranu pronašli jelo od krokodila, klokana i žablje krakove – opisao je raznolikost Klarić. >>6 ukusnih i zdravih grickalica koje biste trebali imati u torbi >>Kako napraviti tostirani sendvič na putu? Uzmite peglu! >>Zašto raditi sendvič od crnog kruha kada čeznete za francuskom kiflom? Slanutak se moči u vodi 24 sata. Nakon kuhanja se samelje, potom se u smjesu dodaje sol, papar, soda bikarbona, crvena paprika, češnjak, luk i sezam. Smjesa se dodatno usitnjava štapnim mikserom kako bi bila kompaktna. Falafel se oblikuje aparatom za njihovu izradu, a potom se tri minute prži u fritezi u ulju koje mora doseći 180 stupnjeva.Falafeli se stavljaju u lepinju u koju ide i tahini umak (umak od sezama) uz dodatak svježih rajčica i rukole. U posebno pečeni kruščić bez kvasca (piadinu) stavljaju se tikvice i patlidžani prepečeni na roštilju. Uz njih dodaju se i mozzarella, naribani sir i prilozi po želji. Ako želite da to bude prava, tradicionalna piadina, iz pokrajine Romagne, tada se uz tikvice, mozzarellu i patlidžan stavljaju samo bosiljak i rukola te maslinovo ulje po želji. U tortilju se stavljaju rukola, zelena salata, rajčica, bijelo i crveno zelje, umak od jogurta, ljući ili blaži. Umak se može napraviti od 1 jogurta, 1 žlice maslinovog ulja, 1 žličice usitnjenog kima, 1 žličice čilija, 1 režnja češnjaka, 1 tanko narezanog luka, 1 narezanog feferona i soli. Uza sve to u ovitak se stavlja i feta sir. Zamota se tako da se krajevi uguraju prema unutra kako sastojci ne bi ispadali van. 