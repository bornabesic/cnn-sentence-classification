India pale ale već je dugo najpopularniji svjetski stil u neovisnom pivarstvu. I ima dobru priču. India u imenu doista znači nekadašnju britansku koloniju kamo se odvozilo pivo za vojnike. No, kako je put bio dug, dodavalo mu se dosta hmelja da izdrži, a ispao je – odličan novi pivski stil. S vremenom su ga istisnuli novi stilovi i druge okolnosti, no šarm mu bude američke neovisne pivovare svojom interpretacijom. A ona je jakog naglaska na hmelju, izraženih njegovih aroma i okusa te sa snažnom gorčinom. Ono što očekujemo kod američkog india pale alea jesu kompleksne arome – biljne, travnate, cvjetne, citrusne, pa grožđice, bobice, tropsko voće. Ako je riječ o engleskom india pale aleu, onda se traže biljne, travnate i voćne arome kakve daju engleski hmeljevi. No kod engleskih je IPA gorčina balansiranija s okusima i aromama, a osjetit će se i utjecaj sladova u obliku krušnih, biskvitnih i karamelnih nota. Šarm je crafta da varira Za ovo smo testiranje uspjeli prikupiti deset india pale aleova, s uvjetom da budu široko dostupni. Piva smo probali u poznatom zagrebačkom pivskom lokalu Craft Room. U pomoć smo ponovno pozvali dr. Srđana Lisca iz Centra za kulturu prehrane gdje se na pivskim tečajevima može još naučiti o stilovima. Dr. Lisac, koji je i jedini naš pivski sommelier po the Beer Academy, nas je odmah upozorio na jednu stvar. – Kod india pale aleova uvijek je dobro da su što svježiji. S vremenom hmelj gubi svoja svojstva pa piva neće imati te arome i okuse kakve imaju kada su sasvim svježa. To podrazumijeva i pravilno skladištenje i punjenje, kod india pale aleova to još dobiva na pozornosti zbog njihove kompleksnosti. Stoga smo i mi nastojali da degustirana piva budu što svježija i dobro skladištena. Normalno, šarm je crafta da varira, neka sljedeća šarža isprobanih piva može biti i značajno drugačija, bolja. Evo što smo zaključili. Fakin IPA Pivovare Medvedgrad ponudilo je iznad srednje debele pjene doista jake i bogate arome – prije svega citrusi, cvjetne, biljne arome, začini, grožđice, ali i voća, a za njima i sladne arome poput kruha, žitarica, lješnjaka, karamele. Doista izuzetan doživljaj. Okusi su se gotovo savršeno poklopili s aromama, bili su vrlo izraženi, ali su se i vrlo elegantno pomicali prema jakoj gorčini. Tijelo je puno, ukupan je dojam kako se radi o uzbudljivom i osvježavajućem pivu. U ovoj su šarži dečki iz Medvedgrada obavili doista dobar posao. (IBU 70) Nova runda C4 s razlogom je jedno od najpopularnijih piva u nas. Kada se debela pjena iznad mutnijeg tijela makne, dočekat će vas arome koje su praktički etalonske i po kompleksnosti i po intenzitetu. Cvjetne, biljne, citrusne, začinske s dozom voća, a u pratnji sladnih aroma kruha, žitarica, lješnjaka, karamele. Balans je prema gorkom, sveukupno doista odlično. Okusi se također gotovo savršeno poklapaju, kasnije dolazi gorčina, dugog je, ali ne predugog završetka, tek s nešto trpkosti na kraju. Osvježavajuće je, dobro napravljeno, s malo punijim tijelom bilo bi korak do etalonske IPA-e. (IBU 70) The Garden Brewery IPA ispao je ‘dark horse’. Debela uporna pjena! Sve tražene arome su ovdje, no nisu toliko jake. Okusi se poklapaju s aromama, osjeti se da će u pivu biti gorčine, sve to daje jedan vrlo solidan dojam. Tanjeg je tijela, no vrlo pitko, osvježavajuće, zanimljivo je da se gorčina lagano provlači kroz cijelo vrijeme ispijanja, ali ima i malo trpkosti na kraju gutljaja. (IBU 60) The Garden Brewery Citrus IPA zanimljivo je pivo. Bistro, s dobrom pjenom, pruža doista jake arome u kojima snažno nastupaju one citrusne, zajedno s biljnima, cvjetnima, začinskima i grožđicama dopunjenima sa žitaricama i karamelom. Sve je jako dobro. Ta citrusna nota nastavlja se u okusima, gorčina je također ovdje, dugi završetak, intenzitet, osvježenje, sve doista dobro za smještaj pri vrhu. No primijetit ćete kako je ta citrusna nota nešto drugačija. S razlogom, popularna CIPA napravljena je s narančom. Domišljato, no kako je IPA ‘proslava hmelja’, ipak je van konkurencije. (IBU 65) E sad, sve je to u redu, no da bi bilo i vrhunski, ovaj Gardenov pale ale morao bi biti i malo ambiciozniji. Razlog je vjerojatno široka paleta ove pivovare gdje postoji još i Citrus IPA. Crafter’s Escape english IPA jedino je ovakvo domaće pivo. Mutna jantarna boja sa slabom pjenom ne brani put jakim cvjetnim, biljnim, citrusnim aromama, grožđicama, ali i voću gdje se jasno ističe jabuka, kako i treba biti kod ovog stila. Tu su i sladne arome kruha, žitarica i karamele. Vidi se da će u pivu biti i gorčine što se ispostavilo i kod ispijanja. Tu je i mala promjena, Escape je u okusima više na sladniju stranu, osjetit će se u odnosu na arome još i tost te toffee, slatkoća koja neće zasmetati gorčini. Završetak nije onakav kao kod američkih IPA, blaži je, no i dalje je pivo osvježavajuće i sveukupno dobro, stilski otprilike ono što se i očekuje. (IBU 44) Zmajsko Pozoj IPA vrijedi za ponajbolje naše pivo, za što ima puno razloga. Opet mutna jantarna boja s podebelom pjenom iznad koje dolaze jake arome koje nagovještaju pivo s ambicijom gorčine. Pozoj je intenzivan, doista gorak, punog tijela, ostaje doista dugo u ustima. Prisutne su sladne arome žitarica, kruha, lješnjaka, karamele, toffeeja. Hmeljevi su dali biljne, citrusne i začinske arome, ali i vrlo, vrlo jaku zemljanu aromu zbog jedne male promjene u sastojcima. U okusu se to ne osjeća, pivo je balansirano kako treba, lagano odlazi do jake gorčine gdje će se osjetiti malo trpkosti. Kada su arome balansiranije, ovo je doista sjajno pivo, no ne sumnjamo da je ovo izuzetak u jednoj od brojnih šarži Pozoja. (IBU 70) Popularno pivo iz Poreča Bura Brew Torpedo IPA proizvod je sve popularnije pivovare iz Poreča. Njihova interpretacija india pale alea donijela je pivo mutnije bakrene boje s debelom čvrstom pjenom. Arome jesu jake, no sladne su bolje naglašene nego hmeljne, vidi se da pivo ne aspirira na gorčinu. To se osjetilo i na okusu, no za to se odgovornost može pripisati datumu punjenja koji je možda kriv i za nešto neugodniju gorčinu i teži okus. Svježi Torpedo vjerojatno bi ostavio daleko bolji dojam. (IBU 45) Peti element Imperial IPA prvo je ovakvo pivo iz linije Peti element Pivovare Daruvar i jedini ‘imperijalac’ u ovom pregledu. Bistre je bakrene boje i slabije pjene pa se odmah osjete jake arome gdje se vidi da je ambicija dati dosta gorčine. No hmeljnih aroma ipak nedostaje i u aromi i u okusu. Gorčina jest jaka, tijelo puno, pivo intenzivno, završetak dug s nešto trpkosti na kraju, ali nedostaje osvježenja. No boca je odležala nekih mjesec dana, dojam je kako ima prostora za poboljšanje. (IBU 75) Visibaba Janis Hoplin etiketa je koja se kuha u pivovari Kabinet kod Novog Sada pa je stoga izvan konkurencije. Upada u oči bistrina jantarnog piva, no i vrlo malo pjene. Kada se o aromama radi, dojam je povoljan, cvjetne, citrusne arome, grožđice pa onda sladne arome kruha, karamele, ali sveukupno više na slađu stranu. Okusi dopunjuju arome, a sve je zajedno prilično umjereno što se nastavlja i kada se radi o punoći. Slobodno može biti ambicioznije. (IBU 51) Varionica Into The Rye ovdje je posebno pivo. Naglasak je ovdje na raži što se i vidi po aromama iz vrlo bistrog piva podebele pjene. Uz raž osjetit ćete i tražene hmeljne arome među kojima će se pojaviti i voće, sve vrlo ugodno. U okusu je ta raž i izraženija, osjetit ćete dosta začine, a onda i prema gorčini koja traje do malo trpkijeg kraja. Nešto lakše tijelo u odnosu na ostala degustirana piva, nudi dovoljno svježine. Vidi se zašto je ovo pivo dobilo popularnost, elegantno je i lako se pije. (IBU 63)