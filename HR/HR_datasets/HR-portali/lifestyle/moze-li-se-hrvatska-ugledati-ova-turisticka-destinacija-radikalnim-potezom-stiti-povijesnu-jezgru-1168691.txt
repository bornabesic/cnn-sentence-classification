Gradsko vijeće Venecije zabranilo je otvaranje novih fast-food restorana, piše Local. - Moramo se hitno početi boriti protiv degradacije kulture u gradu jer smo mi ipak na UNESCO-ovom popisu svjetske baštine - kazala je vijećnica koja je predložila mjeru Francesca Da Villa. - Turisti jedu gdje god hoće i vlada dojam da se premalo brinemo za grad. S vremena na vrijeme pojavljuju se fotografije vrećica od hrane po ulicama - dodala je.  Nepoželjne kebabdžinice Nepoželjnima u gradu takve kulturne baštine proglašene su kebabdžinice, fast-food restorani i kiosci koji prodaju pizzu na komade, dok su slastičarnice ostale pošteđene. Uredba se odnosi samo na otvaranje novih mjesta s fast-food hranom, a oni koji već rade moći će nastaviti prodavati, no Da Villa najavljuje da će se i njihov rad morati promijeniti.  Prije nekoliko dana Venecija je uvela i nekoliko mjera s ciljem smanjenja broja turista u prenatrpanom gradu. Gradonačelnik Luigi Brugnaro je kao prioritet nakon izbora 2015. stavio "obuzdavanje" masovnog turizma, a navodno ga podržavaju i stanovnici Venecije. Koliko je njihov bunt prema turistima otišao daleko dovoljno govori i činjenica da su se prošle godine gradom širili leci s porukom: "Turisti, odite kući. Uništavate ovo područje".  Lokalno stanovništvo se često i u Hrvatskoj žali na prevelike gužve u gradovima, što se posebno odnosi na Dubrovnik koji je također, kao i Venecija, ne popisu UNESCO-ove svjetske baštine, kao i na nekulturu turista koji im uništavaju normalan život. Možda je primjer Venecije nešto što treba slijediti kako bi se zaštitila bogata kulturna baština koju smo naslijedili od naših predaka kako bi je očuvanu predali onima koji dolaze iza nas.   