Osobe koje putem online stranica upoznavaju osobe za druženje i traže eventualnog partnera, bolje će proći ako čitaju - knjige! Pokazalo je to istraživanje provedeno među korisnicima jednog takvog portala, eHarmony. Ako ste među osobama koje čitaju više od prosjeka, veća je vjerojatnost da ćete imati više sreće u pronalasku partnera, navodi se.  Muškarci koji su na svom profilu imaju navedeno da vole čitati, dobivaju 19 posto više poruka u svoj sandučić u odnosu na ostale korisnike, dok žene primaju tri posto više poruka. Ali i koju literaturu biraju čini veliku razliku.  Tako će žene koje čitaju ili navedu da im je jedna od omiljenih knjiga Igre gladi, primjerice, biti među popularnijim korisnicama, dok muškarci postižu veći uspjeh ako su ljubitelji knjiga Richarda Bransona. "Djevojka s tetovažom zmaja" popularna je kod oba spola.  Istraživači tvrde da osobe koje vole puno čitati ostavljaju dojam da su inteligentniji, otvoreniji i znatiželjniji od onih koji ne čitaju, a samim time i lakše uspostavljaju odnose i povezuju se s drugim ljudima.  Prošle godine, tvorci aplikacija za upoznavanje partnera My Bae, objavili su slične zaključke da su osobe koje vole čitati knjige uspješnije u pronalasku partnera.