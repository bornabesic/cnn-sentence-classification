Jedno od najboljih hrvatskih (crnih) vina dolazi s otoka, ali ovoga puta ne onih s juga, nego s – Paga. Poznati tamošnji vinar Boris Šuljić Boškinac iznad Novaljskog polja, blizu Stare Novalje podigao je vinariju, uz nju elitni hotel i restorane – pod starim obiteljskim nadimkom Boškinac, kako se jednostavno zove i to vino. Kupaža je caberneta sauvignona i merlota iz 2013., te su se sorte na tom terenu pokazale izvrsnim. U okolici svog objekta na unajmljenom zemljištu podigao je vinograde; ima 20.000 trsova i još novih 17.000 u Posedarju, a u Nadinu i Posedarju ima i kooperante. Nakon zimske stanke, 17. ožujka objekt je otvoren, pa je u povodu toga u restoranu promovirao svoja nova tri menua – od 5 i 7 sljedova i sedam sljedova od janjetine. – Doktorirali smo na janjetini, čuvenoj paškoj, nema što ne znamo o njoj, ponosan je. Doista, teško je reći što za stolom pruža veće užitke – jela iz njegove kuhinje (chef Matija Bregeš) ili vina iz podruma; najbolje je sljubiti ih, kako je i učinjeno ovom prigodom. Držimo se tradicije, ali u modernoj izvedbi, reći će Šuljić, i to samo s lokalnim, paškim biljem. Boškincu međutim pripada i velika zasluga što je sačuvao od izumiranja i napravio sjajna vina od domorodne paške bijele sorte - gegića. Trebalo je i hrabrosti i truda i znanja upustiti se u tržišnu utakmicu s jednim takvim „autsajderom“. Da je uspio dokazuje i bocom raritetnog gegića iz 2009. koju je prodao za nevjerojatnih 6000 kuna! Uvod u druženje bio je Boškinčev novi, prvi pjenušac imena Viaz (što u lokalnom dijalektu znači otprilike ugodno putovanje). Napravljen je od sorte ugni blanc. U podrumu su posude od inoxa i hrastove bačve. Boškinčić '15 je nježnija, laganija varijanta Boškinca. Prava je poslastica macerirani gegić neobična naziva – Ocu! Posveta je to mom ocu, veli Šuljić, i općenito Boškincima. Kušali smo još mlad, iz bačve od 500 litara. Upečatljiv je i bijeli cuvée, mješavina gegića, chardonnaya i sauvignona. Prva Boškinčeva berba u podrumu je bila iz 2001. Do 2003. otvorio je i hotel, a sada priprema njegovo kompletno renoviranje. Uzgaja i masline, na otoku oko 300 stabala, a više od 1300 u Nadinu. Član je prestižne udruge Jeunes Restaurateurs d’Europe, koja je ovih dana u Švicarskoj imala svoj tradicionalni godišnji skup, na kojem je dakako sudjelovao sa suprugom. A koliki je ugled ovog posjeda uvjerili smo se i za našeg posjeta – u gostima mu je bila ekipa iz Francuske, na čelu s jednim od najvećih individualnih privatnih proizvođača šampanjca Bernardom Launoisom, sa 49 hektara vinograda na posebno cijenjenim pozicijama Mesnil dur l’Oger!