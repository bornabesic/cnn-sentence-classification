Umjetnica sa Aljaske Cynthia Gibson polako i strpljivo je nizala male kralješke Chinook lososa sve dok nije dobila predivnu, pomalo retro haljinu. Da bi završila svoju kreaciju bilo joj je potrebno oko 20.000 komada kostiju. Svaki kralježak je pažljivo brusila sve dok nije postao gladak pa ih je nizala jedan za drugim. - Oduvijek sam bila fascinirana prirodnim svijetom - rekla je ova umjetnica koja je još kao dijete proučavala svaki detalj u prirodi. Upravo u prirodi je otkrila strast za umjetnošću i inspiraciju za svoja djela. Kada se doselila u grad Sitku, losos je postao njezina muza. Jednog dana šetala je plažom i gledala čega sve ima na njoj. Bilo je tu zanimljivih kamenčića, ljuski, školjki... Naišla je i na gomilu lososovih kralješaka i oduševila se. Tako se rodila ideja da od njih napravi haljinu. Odlučila je spojiti svoju strast prema prirodnim elementima i svoje zanimanje za nosivu umjetnost i modu.  - Lososi nas sve povezuju. Oni su u našim vodama, na plaži, u našim šumama, u našim zamrzivačima. Lososi su dio onoga tko smo - rekla je Cynthia. Počela je po plaži skupljati kralješke i maštati sve dok se u njezinoj glavi nije iskristalizirala slika haljine kakvu je od njih željela napraviti - željela ju je ukrasiti, kako ona to kaže, aljaškim divljim perlicama. Znala je da neće biti lako sakupiti tisuće i tisuće malih kostiju, ali bila je upozna. Brzo joj je postalo jasno da šetnje plažom neće biti dovoljne da sakupi toliki broj lososovih kralješaka. Nazvala je tvrtku Sitka Sound Seafoods koja se bavi preradom ribe da joj pomognu i ubrzo su joj darovali ogromnu količinu kostiju. Jako su smrdjele jer su ostaci mesa trunuli na njima pa ih je sve stavila u mrežu i ubacila u more pored obale. Nakon nekog vremena sitna morska stvorenja odradila su sav posao.   Kosti je izbjeljivala i obrađivala u svojoj obiteljskoj kući. Potom ih je nizala kao perlice. Cijeli proces, od nastanka ideje do završetka haljine, trajao je četiri godine, otkriva portal juneauempire.com.  Više fotografija haljine i detalja kako je ova haljina nastala pogledajte OVDJE.