P: Imam 19 godina i završio sam srednjoškolsko obrazovanje. Trenutačno sam nezaposlen već sedam mjeseci. Problem je u tome što sam dosta često nervozan i bezvoljan zbog toga. Dosta često razmišljam kako sam mogao ovo i ono, nisam trebao tako i uglavnom slične nebitne situacije, čak nekad i ne mogu zaspati zbog pretjeranog razmišljanja. Kako da nekad jednostavno prestanem pretjerano razmišljati? O: Vjerujem da nije lako biti mlada osoba bez posla. S obzirom na situaciju u kojoj se nalazite, nervoza i bezvoljnost koju osjećate nisu neobični. Bilo bi dobro da vrijeme ispunite aktivnostima u kojima uživate. Ispunjenjem slobodnog vremena i promjenom fokusa trebalo bi splasnuti i pretjerano razmišljanje. Ako primjećujete da se vaše raspoloženje ne mijenja ili da postaje gore, potražite stručnu pomoć. P: Dijete od sedam godina stalno ima kožne probleme. Prvo su počele velike bradavice po leđima koje smo ledili kako bismo ih odstranili da bi nakon par mjeseci po leđima i nogama dobio hrpu sitnih bradavica koje samo pod rukom osjetiš kao veliku hrapavu površinu. Dali su nam Advantan kremu, no nije se povuklo. Sada ima i gljivice na nožnim prstima. Je li to stvar imuniteta i zašto je tako sklon kožnim oboljenjima? O: Navedene promjene prema opisu nemaju prevelike veze jedna s drugom, premda u podlozi može biti oslabljeni imunitet. Mogu zaključiti da su prve promjene bile povezane s virusnom infekcijom, druge su vjerojatno posljedica blagog oblika atopijskog dermatitisa, a treće su klasična gljivična infekcija. Postoje brojni preparati za djecu za jačanje imunosustava. 