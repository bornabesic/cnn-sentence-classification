Kako biste uštedjeli dragocjeno vrijeme, napravite dobar plan koji će vam omogućiti da sve poslove u kuhinji odradite kvalitetno, ali i brzo. Dobrom organizacijom redovite kuhinjske poslove obavit ćete u znatno kraćem roku, što će vaše “radno vrijeme” u kuhinji skratiti za nekoliko sati na dan. Kao nagradu dobit ćete više trenutaka koje možete provesti s obitelji, djecom i prijateljima ili se jednostavno opustiti i uživati u zasluženom odmoru.  Popis namirnica na frižideru sačuvat će vam gomilu živaca. Neka jedan popis budu za namirnice koje trebate kupiti, a drugi za tjedni jelovnik. Čim primijetite da vam nešto nedostaje ili da se zalihe pojedinih namirnica bliže kraju, odmah to pribilježite na prvi popis, a članovima obitelji recite da učine to isto. Ta evidencija poštedjet će vas nervoze kad usred kuhanja shvatite da nemate dovoljno brašna ili passate. Plan jelovnika za tjedan ili idućih par dana će vam znatno olakšati kupovinu i pripremu obroka. Ako vidite da će vam ono što ste danas skuhali ostati i za sutra, jednostavno pomjerite obrok drugog dana za dan iza. Iskoristite sve što vam ostane od ručka, ili za večeru ili kao temelj za sutrašnje jelo (npr. umak). Ono što će vam doista uštedjeti vrijeme su uvijek spremni sastojci. Za to je bitno da dobro organizirate 3 stvari: hladnjak, zamrzivač i smočnicu.  Hladnjak Pobrinite se da namirnica, koje često koristite, kao na primjer jaja ili mliječne proizvode, uvijek imate malo više. Nemojte zajedno držati meso i voće ili povrće, a u vratima hladnjaka držite mlijeko, sokove, umake i začine.  Dobra ideja je ostaviti jednu policu u hladnjaku (polu)praznu kako biste mogli spremiti ostatke od obroka koje ćete još moći jesti ili iskoristiti u drugim jelima. Zamrzivač Ako imate veći zamrzivač, idealno je iskoristiti akcije na meso, gotovu smrznutu hranu ili povrće. Nakon kupnje podijelite namirnice na količinu potrebnu za jedan obrok i zapakirajte u vrećice.  Smočnica Pobrinite se da vam je smočnica uvijek puna namirnica koje su vam potrebne kod pripreme većine obroka, a koje mogu stajati. Tu se ubrajaju: Sve žene mogu obavljati više zadataka istovremno, a to treba iskoristiti i u kuhinji. Prije početka kuhanja pripremite sve sastojke i složite ih u redoslijed kojim ćete ih koristiti. Nakon svakog iskorištenog sastojka, odmah operite tanjur, dasku ili posudu. Isto napravite sa svim pomagalima u kuhinji. Dok, na primjer, dinstate meso, pripremite sve začine za salatu, operite je i stavite u posudu. Čim završite jelo, ako ga ne poslužujete iz posude u kojoj ste ga kuhali, odmah lonac napunite vodom kako se ostaci ne bi previše stvrdnuli. Ako vam ostane malo distanog mesa, pilećih prsa, govedine iz juhe ili sama juha, nemojte ih bacati. Spremite u posudu i u hladnjak. Dobro će poslužiti za obrok "na brzaka". S mesom uvijek možete napraviti hladnu salatu (npr. salata od pilećih prsa, riže i kiselog vrhnja ili salata od govedine s lukom i bučinim ujem). Ovakve salate mogu poslužiti kao jedan obrok, a mogu i stajati u hladnjaku i biti međuobrok. Na drugu stranu, ako unaprijed znate da sutra i prekosutra nećete imati vremena za kuhanje ručka, večer prije pripremite dva jela za iduća dva dana. Odaberite ona jela koja se mogu podgrijavati poput variva ili gulaša i spremite ih u hladnjak. Odjednom napravite veće količine omiljenih osvježavajućih napitaka za vaše ukućane. Limunadu ili ledeni čaj ulijte u velike boce ili vrčeve i stavite ih na stol kako bi se žedni ukućani mogli napiti da ih ne morate stalno mućkati. Sve knjige i bilježnice s receptima koje često koristite neka vam uvijek budu pri ruci. Ne spremajte ih na udaljene police. Kako ne biste gubili vrijeme na traženje,  organizirajte mini gastro-kutak i tu čuvajte svoje omiljene kuharice.