Većini žena prvo skidanje u kupaći kostim predstavlja neugodnost. Teško je zatomiti osjećaj da su svi fizički nedostaci izloženi pogledima. No onaj idealni zapravo ima zadatak da u prvi plan stavi prednosti, a prikrije nedostatke. - Oduvijek sam pobornik kako je kod badića manje zapravo više. Stoga obožavam dvodijelne kupaće kostime - govori Ivica Skoko, koji je u sklopu nove kolekcije predstavljene na Fashion.hr Cruiseu predstavio bikinije u veselim bojama i s razigranim uzorcima koji su ovogodišnji hit na plažama.  - Prevladavao je cvjetni uzorak koji je istodobno upadljiv, ali i elegantan te pristaje svakoj ženi - objašnjava dizajner.  Kad je veličina grudi u pitanju, dobar odabir kupaćeg uistinu čini čuda. Može vizualno povećati grudi, smanjiti ih i pružiti im potporu.  - Najbolji izbor za žene s malim grudima su meni omiljeni dvodijelni kupaći kostimi, posebice koji imaju trokutiće u gornjem dijelu. Još ako je riječ o isklesanom i utegnutom tijelu, s time ne možete pogriješiti. Također, žene s manjim grudima mogu nositi i kostime bez naramenica, a dobrodošle su jarke boje i uzorci - nastavlja Ivica. Omiljeni badić ne mora nužno biti jednak gore i dolje - rasparite grudnjake i gaćice te dajte morskoj kombinaciji osobni pečat. Žene s malim grudima trebale bi birati grudnjake bez naramenica te kupaće kostime jarkih boja i uzoraka, a svakako su dobrodošli i “push up” modeli. Za one s većim grudima najbolji modeli su koji imaju dobro podstavljen gornji dio i deblje naramenice.  Ivica obožava bikinije. upravo takve modele predstavio je na Fashion.hr Cruiseu. ovo je njegova najmultifunkcionalnija kolekcija u kojoj se grudnjaci mogu nositi s obiju strana. Kao što je dizajner istaknuo, birajte modele čiji je gornji dio ukrašen. Neizostavni su i oni čiji su podstavljeni te daju “push up” efekt, kao i banana-modeli. Izbjegavajte jednobojne nepodstavljene trokutiće, kao i tanke trake koje će spljoštiti grudi. - Što se tiče velikih grudi, savjetujem dobro podstavljene kupaće kostime koji će podignuti grudi. Najbitnije je da ne žuljaju i da su udobni, ali ako su lijepe i čvrste grudi u pitanju, najbolje je birati toples - kroz smijeh pojašnjava Ivica. Žene s većim grudima svakako trebaju izbjegavati volane i nabore, upadljive uzorke, banana-modele, trokute s tankim trakama. Velikim grudima je prije svega potrebna dobra potpora i zato uvijek birajte debele bretelice. Kruškoliki oblik tijela muči brojne žene tijekom odabira kupaćega kostima.  - Idealni su popularni retromodeli. Donji dio u obliku kratkih hlačica prekrit će kritična mjesta i vizualno izdužiti noge, a ujedno ćete dobiti i odličnu ležernu modnu kombinaciju ako na njih odjenete široku majicu ili košulju - ističe. Bez obzira na oblik tijela, najvažnije je odabrati kostim koji je točno vašeg broja i nigdje se ne urezuje. Međutim, kod žena kruškolikog oblika tijela to može biti problematično jer je njima potreban veći donji, a manji gornji dio. Kako biste si olakšali šoping, kupujte zasebno pojedine dijelove. Birajte tamnije gaćice bez ukrasa, uzoraka i boja. No zato si dajte oduška kod grudnjaka. Žene s građom pješčanog sata imaju uzak struk te istaknute obline. Idealan je odabir dvodijelni kupaći kostim - gornji dio u obliku popularnih trokutića, a gaćice s vezicama na bokovima.  Ako su grudi ipak više istaknute, grudnjak bi trebao biti u tamnijim bojama i dodatno učvršćen. Preporuka su svakako jednodijelni kupaći. Retromodeli izvrsno stoje ženama s oblinama jer prikrivaju nedostatke, a vizualno izdužuju noge. Osim malih grudi, mršavice često imaju i neistaknuti struk. Za njih su najbolji odabir jednodijelni kupaći kostimi koji su visoko rezani u struku te imaju otvore sa strane koji će istaknuti bokove i struk učiniti užim. Na kraju, pri odabiru savršenoga kupaćega kostima budite prije svega praktični. Volite li vrijeme provoditi na suncu, birajte one kojima se skidaju naramenice. Izbjegavajte kostime koji su preuski (pa se urezuju u kožu) ili su prelabavi. Također, pripazite i od kojeg su materijala. Modeli s prišivenim platnenim ili pletenim dodacima izgledaju chic, no nisu najpraktičniji odabir ako želite cijeli dan provesti na plaži. Najbolji odabir za žene koje imaju ovaj oblik tijela sigurno su jednodijelni kupaći kostimi koji su visoko rezani u struku te imaju otvore sa strane koji će istaknuti bokove i struk učiniti užim.  Kruškolikom obliku tijela pristaju popularni dvodijelni retromodeli. Pješčani sat najbolje izgleda u klasičnom bikiniju - trokutići plus gaćice na vezanje sa strane. Ako je uz to poprsje raskošnije, grudnjak neka bude tamniji i dodatno podstavljen. Nakon što ste doznali koji modeli odgovaraju vašem obliku tijela, u šoping idite s točnom vizijom. Prodavačici odmah recite koji su vam modeli potrebni kako ne biste gubili vrijeme na isprobavanje onih badića koji vam ne stoje. To će vas samo dodatno frustrirati. Nije problem naći idealan badić, samo je potrebno prije kupnje znati što odgovara našem tijelu. Punijim ženama najviše odgovaraju jednodijelni kupaći kostimi jer najbolje prikrivaju problematična područja, a ističu njihove prednosti. Birajte one koji imaju ugrađenu potporu u predjelu grudnjaka, a izbjegavajte kostime s vodoravnim prugama jer vizualno proširuju. U tamnijima ćete izgledati vitkije. Ako ste obožavateljica dvodijelnog bikinija, pazite da ne birate visoko rezane donje dijelove želite li prikriti jače kukove i bedra. Pritom opet izbjegavajte vodoravne linije.  Imate li izraženiji trbuh i velike grudi, najbolje vam pristaju donji dijelovi s visokim strukom koji će skriti trbuh, a gornji dio neka bude u obliku topa. Želite li prikriti trbuh, svakako izbjegavajte kupaće s naborima na trbuhu te svijetle i sjajne tkanine. Radije birajte okomite linije koje će vas vizualno izdužiti ili tamnije boje i uzorke.  Imate li bujne grudi, birajte gornje dijelove sa žicom i debljim trakama jer će vam pružiti najbolju potporu, a grudi će izgledati čvrsto i skladno. Najbolji izbor svakako su gornji dijelovi četvrtastoga kroja. No ako nemate definiran struk, tada izbjegavajte četvrtasti kroj i, naravno, vodoravne linije. Radije birajte V izrez te svijetle uzorke i tkanine. Ako su vam sve obline jednako izražene, izbjegavajte jednobojne svjetlije kostime i uzorke.  Najbolje će vam pristajati retrouzorci, odnosno oni s visokim gaćicama i zatvorenijim grudnjakom. Najpoznatija plus size manekenka u australskom Cosmopolitanu ponosno je istaknula obline, a dizajnirala je i liniju kostima. Više trendi badića pogledajte na portalu Budi.IN. 