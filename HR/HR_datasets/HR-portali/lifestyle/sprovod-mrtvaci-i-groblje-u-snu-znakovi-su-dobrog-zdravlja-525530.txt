Iako u noći tijekom REM faza “prođemo” od četiri do šest epizoda snova, većine se ne sjećamo. Od 28 do 42 sna, koliko ih odsanjamo u tjednu, sjećamo se samo dva, tri sna, a ostatak je izbrisan.  To nije zato što smo kronično zaboravni kad je riječ o snovima, nego zato što se sna možemo sjetiti samo ako se probudimo dok sanjamo, dakle usred “priče”, tvrde znanstvenici. Ako “film završi” i vi nastavite spavati, taj ćete san zaboraviti. Pretpostavlja se da se žene mnogo više sjećaju snova nego muškarci upravo stoga što imaju lakši san te se češće bude. Sanjate li više nego obično, to može biti i posljedica kroničnih bolova, skidanja s antidepresiva ili toga što vam je u sobi prevruće ili prehladno. Sve to ometa san i uzrokuje češće buđenje tijekom REM faze, zbog čega se sjećate više snova te vjerujete da sanjate više nego obično.   - Nemojte se začuditi ni ako nakon nekoliko neprospavanih noći budete ‘nagrađeni’ obiljem živopisnih snova. Ako nedovoljno spavate, primjerice od četiri do šest sati, mozak ostaje uskraćen za uobičajenu dozu REM faze. Taj dug dolazi na naplatu u prvoj mirnoj noći u kojoj se konačno možete normalno naspavati. To je noć REM oporavka u kojoj se ta faza produljuje - objašnjava dr. Oscroft. Stručnjaci smatraju kako su stresni snovi itekako korisni jer na površinu izbacuju potisnute probleme koji nas muče te nam pomažu da shvatimo svoje osjećaje. Općenito gledano, svi su takvi snovi poruka da je vrijeme da usporite. - Za razliku od stresnih snova i noćnih mora, seksualni snovi nisu pretkazatelj bolesti, nego pokazatelj povećane kreativnosti. Iako se oni javljaju u svim životnim razdobljima, njihov broj raste kako starimo te postaju posebno česti nakon šezdesete - kaže psiholog Ian Wallace. No “vrući” snovi ne simboliziraju ništa vezano uz seksualni život, nego su povezani s povećanom kreativnošću, stoga ih najčešće sanjaju 60-godišnjaci i 70-godišnjaci, koji nakon umirovljenja otkrivaju nove hobije koji im potiču kreativnost. Većina snova se zaboravi ili iščezne tijekom dana, ali to nije slučaj i sa snovima o letenju. Njih se obično naziva lucidnim snovima jer ih ljudi doživljavaju toliko snažno i stvarno da imaju osjećaj da su polubudni. Obično su i svjesni u snu da je u stvarnosti nemoguće sanjati i da uživaju u snu. Takvi snovi najčešće su vrlo zabavni i živo ih se sjećamo još nekoliko tjedana. Sanjate li da letite slobodno, visoko ili nisko, koristeći ruke ili noge za upravljanje, nerijetko sa sposobnošću manevriranja u zraku, najvjerojatnije se osjećate vrlo dobro trenutačno u životu. Velika je vjerojatnost da ste ponosni na svoje uspjehe na poslu ili kod kuće, ali i da ste zadovoljni sa svojim zdravljem te da vas očekuje dug i uspješan život.