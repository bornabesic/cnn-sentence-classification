PROŠLOG tjedna Chanel je u Parizu predstavio svoju resort kolekciju za 2018. godinu, inspiriranu antikom.    Pistom su prošetale kreacije u stilu grčkih božica, no ono što je mnogima zapelo za oko bile su sandale, točnije njihova potpetica. Za štiklu u obliku antičkog stupa, Lagerfeld je inspiraciju, očito, potražio kod jedne druge, također poznate dizajnerske kuće, a internet je to primijetio. Instagram profil Who Did It First, kojemu je cilj pokazati da dizajneri često jedni od drugih kradu ideje, objavio je usporednu fotografiju Chanelovih novih sandala i modela modne kuće D&G iz 2014., na kojoj je očito čiju je ideju Karl posudio. A da sve bude još zanimljivije, fotografiju je na svom profilu podijelio i Stefano Gabbana, koji je inače u modnim krugovima poznat kao osoba bez dlake na jeziku.    Gabbana se na neizravan način obračunao s Lagerfeldom, koji mu je, očito, ukrao ideju, a listajući po profilu Who Did It First primijetio je i kako se njegova dizajnerska kuća jednom našla u istoj situaciji kao sada Chanel. Naime, dizajner je naletio na fotografiju na kojoj je očito da je D&G 2003. pokrao dizajn ogrlice Vivienne Westwood iz 1989. godina, pa je odlučio i prokomentirati tu objavu.    "Ok, istina je!! Bili smo glupi i neznalice kada smo uradili to!!!", napisao je Gabbana." Ispričavamo se genijalnoj Vivienne Westwood, čiji rad budno pratimo."