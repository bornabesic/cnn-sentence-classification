Foto: Instagram, Twitter  MORAMO priznati kako nam ga je po prvi puta istinski žao. Možete ga voljeti ili mrziti, no Justin Bieber zvijezda je A-liste, koju po ulici slijede vojske obožavatelja. I on sam je često u intervjuima isticao kako ima puno problema s njihovom opsjednutošću i posesivnošću, a često je znao puniti i novinske stupce bahatošću prema istima.   "Ponekad se osjećam kao atrakcija u Zoološkom vrtu te mislim kako me ljudi uopće ne doživljavaju kao ljudsko biće. To je takva frustracija i loša energija", jednom je prilikom rekao, a nedavno je i jednoj obožavateljici poručio kako mu se gadi, jer se željela slikati s njim. Ne zaboravimo i kako je već nekoliko puta prekinuo koncert i otišao s pozornice, jer publika nije prestajala vrištati, što srećom za njegove obožavatelje, nije učinio u studenom u zagrebačkoj Areni, jer očito nisu dovoljno vrištali.   Iako će dušebrižnici reći "kako je sam to htio", možda će se bar malo smekšati kada vide posljednju fotografiju mladog pjevača, koja u posljednje vrijeme kruži Twitterom, a snimljena je prošlog petka u Sydneyju.   Na njoj Justin ruča s nekolicinom prijatelja, okružen obožavateljima, koji ga doslovno gledaju dok jede, pod nadzorom lokalnog policajca. Da stvar bude još gora, ubrzo je procurio i video na kojem ga horda obožavatelja progoni po ulici nakon istog tog ručka.  Tko je rekao da je lako biti slavan?