Na temelju zaključaka osmislila je volumetrics dijetu koja se temelji na namirnicama niske energetske gustoće (niskokalorične) uz koje se lakše kontrolira osjećaj gladi pa je zato, prema analizi američkog Udruženja nutricionista, u kategoriji dijeta za mršavljenje odnijela drugo mjesto, a u kategoriji zdrav plan prehrane četvrto.  Cjelokupni jelovnik vrvi namirnicama bogatima vodom, odnosno voću i povrću (siromašnom škrobom) te prehrambenim vlaknima, odnosno cjelovitim žitaricama, te nemasnome mesu, mesu peradi, ribi, nemasnome mlijeku i fermentiranim mliječnim proizvodima te kombinacijama ovih namirnica u juhama i salatama. U njima se može uživati bez grižnje savjesti. S druge strane, namirnice visoke energetske gustoće (visokokalorične), poput ulja, orašastih plodova, sireva, masnog mesa, krekera, čipsa i drugih grickalica, zatim slastica, keksa i čokolade nisu zabranjene, no u njima je poželjno uživati povremeno i u malim količinama. Slično vrijedi i za alkohol te kofeinske napitke. U knjigama “The Volumetrics weight – control plan” i “The Volumetrics eating plan” Rolls objašnjava da ljudi vole jesti te će, ako mogu birati između manjeg i obilnijeg obroka, u pravilu odabrati obilniji, što je i razlog zašto mnoge dijete koje u osnovi imaju uskraćivanje hrane - ne uspijevaju. Za razliku od dijeta koje zahtijevaju odricanje, uz ovu je moguće pronaći hranu u kojoj se uživa ne fokusirajući se toliko na količinu.  - Volumetrics dijeta je više usredotočena na promjenu prehrambenih navika, a manje na nagli gubitak kila. Kako je krajnji cilj ostati sit, tj. napuniti što veći volumen želuca, a da se pri tome ne unosi puno energije, u ovoj dijeti daje se prednost namirnicama visoke nutritivne gustoće te manje energetske, s dosta tekućine. U prosjeku se unosi oko 1600 kcal na dan, što je deficitarno za 500 kcal od prepreka opće populacije te se može kontrolirano gubiti od 0,5 do 1,5 kilograma na tjedan - objašnjava nutricionistica Ana Ilić iz Hrvatskog akademskog centra primijenjenog nutricionizma. No zapravo je moguće da jedete i više nego što ste navikli, a opet se gube kilogrami. U studiji u kojoj je koautorica bila Barbara Rolls ispitanici koji su jeli glavno jelo (makarone sa sirom), a četvrtinu obroka zamijenili su pireom od povrća, pojeli su 360 kalorija manje. Ne odričite se, ali...  Prženo, slatko i masno nije zabranjeno, no preporučuje se konzumirati u što manjim količinama... S obzirom na to da se u prve dvije skupine namirnica, koje se preporučuje jesti svaki dan, nalazi voće i povrće u kojem je pretežito zastupljena voda, mahunarke, smeđa riža te nemasno meso, kao i nemasno mlijeko i mliječni proizvodi, dugoročno ova dijeta može dovesti do smanjenog unosa masti i vitamina topivih u mastima, poput vitamina A, D, E i K. Iako su prehrambena vlakna dobra za reguliranje probave, naglo povećanje njihova unosa može dovesti do pojave nadutosti, grčeva i plinova. Stoga kad se kreće na volumetrics dijetu potrebno je postupno uvoditi te namirnice te je potrebno osigurati adekvatnu količinu vode kako bi vlakna nesmetano prolazila. Volumetrics dijeta je dobro istražen i logičan pristup mršavljenju. Pravila su jednostavna i fleksibilna, a prehrana raznolika i uravnotežena. Dijeta obiluje svježim nutritivno vrijednim namirnicama, nije restriktivna i ne zahtijeva prevelika odricanja niti gladovanje. Kilogrami se gube postupno, u skladu s nutricionističkim preporukama, a ako se usvoje pravila kao dio životnog stila, velika je vjerojatnost očuvanja postignute linije. U istraživanju iz 2007. grupa žena na malomasnoj prehrani (s puno voća i povrća) izgubila je 6,6 kilograma u godinu dana, dok je druga grupa koja je unosila manje kalorija izgubila pet kilograma.  Fritaja s mozzarellom  Sastojci: luk ili poriluk, 4 jaja, pola tikvice ili četiri veća šampinjona, pola mozzarella sira Priprema: Popirjajte luk ili poriluk pa dodajte tikvice ili šampinjone (možete i oboje). Jaja posebno smućkajte i zdjelici pa prelijte preko povrća. Pred kraj pečenja prekrijte ploškama mozzarelle i pustite da se otopi. Poslužite uz zelenu salatu. Zobene palačinke (4 porcije)  Sastojci: 1 1/4 šalice krupnijih zobenih pahuljica, 1 1/4 šalice obranog mlijeka (zamjena može biti pola mlaćenice i pola mlijeka), 1 veliko jaje, žlica maslinova ulja, šalica cjelovitog pšeničnog brašna, žličica praška za pecivo Priprema: U posudi pomiješajte zob s mlijekom i ostavite stajati pet minuta. Dodajte jaje i ulje, zatim pomiješajte. Dodajte, suhe sastojke i miješajte dok se ne spoji. Izlijte pola šeflje na dobro zagrijanu neprianjajuću tavu, pa oblikujte u okruglu palačinku i pecite dok se ne zapeče s obje strane. Možete dodati 1/2 šalice borovnica na tijesto prije pečenja. Prelijte s jogurtom.   Parfe u čaši (1 porcija) Sastojci: 1/2 šalice cjelovitih žitarica, šalica zamrznutog manga ili nekog drugog voća, šalica malomasnog jogurta Priprema: U staklenu čašu stavite sloj jogurta, pa žitarice i na kraju voće. Ponovite svaki sloj još jednom.   Pureća prsa s mahunama Sastojci: 400 g fileta purećih prsa, dva krumpira, 300 grama mahuna, žlica octa, dvije žlice maslinova ulja, nekoliko listova salate Priprema: Filete ispecite na naglo. Skuhajte krumpir u ljusci, a mahune u drugoj posudi. Kad je kuhano, krumpir narežite te sjedinite i začinite maslinovim i octom. Ohladite. Juha od povrća i šparoga Sastojci: žlica maslinova ulja, 4 režnja češnjaka, 2 šalice pileće juhe, 2 grančice timijana, 1 3/4 šalice svježeg špinata, šalica tanko narezane crvene paprike, 1/2 šalice zamrznutoga graška, šalica svježih šparoga, 1 1/2 šalica kuhane cjelozrnate penne tjestenine Priprema: Zagrijte maslinovo ulje u dubokoj tavi na srednje jakoj vatri. Dodajte češnjak i pirjajte minutu. Zatim dodajte juhu i timijan. Smanjite toplinu i kuhajte 10 minuta. Zatim dodajte špinat, papriku i grašak. Pokrijte i kuhajte pet minuta. Šparoge pirjajte 2-4 minute pa ubacite unutra. Umiješajte tjesteninu i kuhajte još minutu. Salata od slanutka Sastojci: 3 šalice špinata, 1/4 šalice prepečenih gljiva, 1/3 šalice slanutka, 1/2 šalice kriški naranča, 2 žlice feta sira Priprema: Sve sastojke pomiješajte i poslužite uz krišku cjelozrnatog kruha.   Doručak: Zobena kaša s niskomasnim mlijekom i ribanim jabukama, svježe iscijeđeni sok grejpa Međuobrok: Sezonsko voće po želji  Ručak: Pileća juha s povrćem, toplo-hladna salata s kuhanom piletinom, integralnom tjesteninom, zelenom salatom, paprikom, preliveno niskomasnim jogurtom Međuobrok: Štapići celera Večera: Fajita od integralnog brašna punjena tofuom i povrćem prelivena umakom od rajčice. U slučaju gladi jedite voće.