"Oni dani u mjesecu" nisu nijednoj ženi posebna radost. Prije nego nastupi, mnoge žene pate od predmenstrualnog sindroma koji može itekako poremetiti ženinu svakodnevnicu. Osim tog neugodnog simptoma, žene se ponekad zabrinu i zbog nekih promjena koje uoče kad je riječ o njihovoj mjesečnici. "Žene su svjesne onoga što je normalno za njih", kaže ginekologica Jennifer Ashton za Women`s Health.   Tvrdi da je vrijeme za posjet ginekologu onda kada žena uoči da su određene promjene u njenoj mjesečnici prisutne tri ciklusa za redom. Promjena boje menstrualne krvi ili povećano krvarenje tijekom mjesečnice može se dogoditi zbog nekoliko razloga. Evo zašto biste mogli krvariti više nego obično... Kontracepcija Oralna kontracepcija često djeluje tako da utječe na količinu menstrualne krvi, odnosno, smanjuje je. Neki liječnici propisuju kontracepcijske tablete ženama kako bi im olakšali obilna krvarenja. Nakon prekida korištenja hormonalnih tableta može doći do obilnijeg krvarenja. Perimenopauza Iako mnoge mlađe žene ne razmišljaju da im može zaprijetiti perimenopauza, vrijeme u kojem žensko tijelo čini svoju prirodnu tranziciju ka trajnoj neplodnosti, neke žene i u tridesetima mogu primijetiti određene nepravilnosti kad je riječ o menstrualnom krvarenju.  Miom maternice Fibroidi (miomi maternice) mogu zvučati zastrašujuće, no česti su slučajevi kod žena. Jedna studija provedena u bolnici u Birminghamu otkrila je da će 70 posto žena imati najmanje jedan miom prije nego 50. rođendana, a jedan od glavnih simptoma fibroida maternice je upravo obilno krvarenje, ponekad praćeno krvnim ugrušcima ili krvarenjem između mjesečnica.