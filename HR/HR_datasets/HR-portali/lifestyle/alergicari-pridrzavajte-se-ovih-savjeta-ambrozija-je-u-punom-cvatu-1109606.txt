Najagresivniji peludni alergen ambrozija u punom je cvatu u posljednjem tjednu kolovoza. Zato osobe koje pate od alergije na ambroziju moraju biti posebno oprezne, upozorava prof. dr. Asja Stipić Marković, predsjednica Hrvatskog društva za alergologiju i kliničku imunologiju. U Hrvatskoj svaka deseta osoba pati od alergije na ambroziju. Najviše su joj izloženi stanovnici kontinentalne Hrvatske, naročito Slavonije i Baranje, ali je, nažalost, sve učestalija i u Primorju i Dalmaciji. Ambrozija se brzo širi, a suzbija se čupanjem prije cvatnje, zbog čega je Hrvatsko društvo za alergologiju i kliničku imunologiju u suradnji s hrvatskom farmaceutskom tvrtkom JGL razvilo mobilnu aplikaciju Alergični, kako bi se mapiranjem staništa ambrozije pomoglo njezino suzbijanje. Osobe alergične na ambroziju tijekom sezone cvatnje tog iznimno raširenog korova trebaju se pridržavati svoje antialergijske terapije i izbjegavati njezina staništa, kaže prof. Stipić Marković.  „Za početak, ako imate tu mogućnost, ne izlazite puno na otvoreno gdje možete doći u kontakt s peludi ambrozije. Potkraj kolovoza, kad je ambrozija u punom cvatu, planirajte izlaske iz kuće nakon kiše, kad je manja koncentracija peludi u zraku. Uzimajte svoj lijek koji smanjuje simptome alergije na ambroziju kako biste izbjegli kihanje, suzenje očiju i svrbež na licu, vlasištu i prsima. Ukoliko ste vozač, klimatizacijski uređaj u automobilu namjestite tako da u automobilu cirkulira zrak, bez ulaska vanjskog. ako vas lijek za alergiju čini pospanima i usporenima, nemojte voziti i zamijenite ga lijekom novije generacije bez tih nuspojava. Ako imate dijete alergično na ambroziju, ograničite mu igru u prirodi na minimum. Budete li imali ozbiljnijih poteškoća zbog ambrozije, bez ustručavanja se javite u svoju najbližu alergološku ambulantu“, savjetuje profesorica Stipić Marković. Hrvatsko društvo za alergologiju i kliničku imunologiju poziva osobe koje ne pate od alergije na ambroziju da se tijekom cvatnje nastave koristiti aplikacijom Alergični, s pomoću koje je u tek dva mjeseca otkriveno više od 350 staništa tog opasnog korova, kako bi olakšali njezino uklanjanje. Korisnici pametnih telefona na Android i iOS platformama aplikaciju mogu besplatno skinuti i instalirati na svoje uređaje. Korištenje je iznimno jednostavno – dovoljno je da korisnik fotografira područje pod ambrozijom, a aplikacija će fotografiju s točnom geolokacijom ucrtati na kartu.  Svaki korisnik aplikacije „Alergični“ koji prijavi deset lokacija dobiva poklon-paket sponzora akcije, tvrtke JGL, s proizvodima Aqua Maris 4Allergy, Vizol S Allergy i Pantexol Repair. >>Mobilna aplikacija 'Alergični na alergije', novi alat za borbu protiv ambrozije 