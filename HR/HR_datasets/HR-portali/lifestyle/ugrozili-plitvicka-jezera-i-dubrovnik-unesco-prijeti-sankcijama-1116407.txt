Za najveće turističke atrakcije kraj sezone uglavnom označava rušenje rekorda posjećenosti i najavu boljih brojeva posjeta u budućnosti. S entuzijazmom rasla je i želja za još više posjetitelja, no najveća turistička središta od turista će se morati braniti. Machu Picchu, Cinque Terre, Island, Butan, Santorini, Galapagos, Sejšeli, neke su od destinacija u kojima postoje restrikcije vezane uz broj turista ili se o njima ozbiljno razmišlja. Treba li ograničiti broj turista na nekim od najpopularnijih lokacija u Hrvatskoj, prvi put počelo se pričati ove godine, nakon još jedne rekordne sezone. Početkom tisućljeća na Plitvička jezera dolazilo je oko 300.000 posjetitelja, danas čak 1,300.000. Dubrovnik je u 2008. zabilježio pola milijuna gostiju, ove će ih godine gotovo sigurno biti više od milijun. Naputak UNESCO-a – Već se neko vrijeme borimo s prekomjernom posjećenošću, a ove smo godine došli do granice te je intervenirao i UNESCO. Jasno su poručili da će park, ako ga ne zaštitimo, biti uklonjen s popisa svjetske prirodne baštine – objašnjava Anđelko Novosel, ravnatelj NP-a Plitvička jezera koji tvrdi da do drastičnih mjera neće doći. Kako kaže, skidanje s UNESCO-va popisa jedinog hrvatskog nacionalnog parka koji se na njemu nalazi nije u interesu Hrvatske, a odmoglo bi i razvoju parka. Prvi je korak izrada akcijskog plana upravljanja. – UNESCO ga je tražio još 1998., no tadašnja ga uprava zbog relativno malog broja posjetitelja nije napravila. Da jest, danas ne bismo imali probleme – ističe Novosel. Naglašava kako za izradu plana treba godina pa bi se mogao početi primjenjivati 2018. Još se ne zna što će točno sadržavati, no ravnatelj ističe kako će sigurno ograničiti broj posjetitelja i to na dnevnoj bazi. Masovni turizam trenutačno očigledno uništava naš najstariji i najposjećeniji nacionalni park u koji na vrhuncu sezone dođe i 15.000 ljudi dnevno iako taj broj ne bi smio biti iznad 8000. – Karte će biti ograničene, kao u kinu ili kazalištu. Kupovat će se na internetu ili na licu mjesta, no u tom slučaju gosti riskiraju. Kada se zadnja karta proda, ulaz u park se za taj dan zatvara – kaže Novosel te ističe kako su manje gužve u interesu posjetitelja, no taj će model svakako dovesti i do poskupljenja ulaznica. Dizanje cijena već od iduće godine najavljuje se i u Dubrovniku. Tako ulaz na zidine neće više stajati 120 nego 150 kuna, a skuplje će se naplaćivati i prilaz gradu za vozila. To su samo neke od mjera koje se uvode kako bi se sačuvala stara jezgra grada. Stradunom se na vrhuncu sezone svakog dana prošeće više od 10.000 posjetitelja, a maksimum je 8000, prema procjeni grada, ali i UNESCO-a koji ne gleda blagonaklono ni na gužvu u gradu koji je na popisu svjetske baštine. Kroz središte je katkada nemoguće proći, no gradonačelnik Andro Vlahušić u gužvama vidi i dobru priliku. – Kad je gužva, možete dizati cijene, a gužve stvaraju interes i privlače još ljudi – rekao je Vlahušić te istaknuo da je Dubrovnik i dalje prejeftina destinacija. Otkrio je i kako će se kroz tri do pet godina realizirati projekt postavljanja semafora na ulazu u grad. U trenutku kada bi u staroj jezgri bilo previše ljudi, palilo bi se crveno svjetlo i moralo bi se čekati. Oštra ograničenja U svijetu je ipak češći od semafora obilazak atrakcija s rezerviranom ulaznicom. Tako je model Machu Picchua najsličniji onome što se očekuje na Plitvicama. Peruanska je vlada, naime, 2011. ograničila broj posjetitelja na 2500 dnevno. Karte se mogu kupiti na internetu ili na licu mjesta. U praksi su ulaznice za dolazak do legendarnog svetog grada Inka razgrabljene mjesecima unaprijed. Unatoč ograničenjima, Machu Picchu početkom godine stavljen je na UNESCO-vu listu ugrožene baštine. Od Hrvatskoj bližih lokacija ističe se talijanski Nacionalni park Cinque Terre. Nakon što je broj posjetitelja mjestašca na ligurskoj obali, poznatog po šarenim kućicama, nadmašio 2,5 milijuna u godini, prema preporuci UNESCO-a srezan je na milijun i pol. Među najstrožim ograničenjima je ono u Kraljevini Butan. U državu na obroncima Himalaje ne može se ući bez posebne vize i dozvole, izuzev ljudi s putovnicom Indije, Maldiva i Bangladeša. Ostali moraju uz dozvolu uplatiti angažman preko jedne od službenih agencija s dozvolom države. Za ulazak u zemlju treba izdvojiti od 200 do 250 dolara po danu pa je Butan ekskluzivna destinacija koju godišnje posjeti tek nešto više od 130.000 posjetitelja. >>HDZ ima rješenja za bolji turizam: Zaposlit će novih 15 tisuća radnika, smanjiti broj sezonaca i ponuditi ugovore za stalno