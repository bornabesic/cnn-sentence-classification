Foto: Instagram, Promo  PROLJEĆE je u punom zamahu, a cvijeće svuda oko nas. Kada govorimo o cvjetnom uzorku, najčešće mislimo na odjeću. No u proljeće sve dobije novu boju pa tako i naslovnice bestselera. Umjesto u cvjećarnicu, ušli smo u knjižaru i probali pronaći naslovnice koje su procvale. Ugodno smo se iznenadili jer ih ima puno, a pokrivaju vrlo različite žanrove: kao i prekrasne biljke koje u sebi, često, sadrže opasne otrove, nekoliko knjiga s ove liste zavarat će vas na prvi pogled. U nastavku vam donosimo neke od najljepših proljetno-cvjetnih naslovnica trenutačno na tržištu. 1. Vrt na mjesečini – Corina Bomann "Vrt na mjesečini puno je više od običnog ljubavnog romana s povijesnom pozadinom. Autorica nam donosi sliku društva na početku XX. st. zadirući u teme poput kolonijalizma i rasnih razlika te trnovitog puta do uspjeha talentiranih umjetnica koje nisu bile pripadnice privilegiranog sloja društva."  2. Obećanja – J. Courtney Sullivan "Četiri priče koje prate put jednog dijamantnog prstena i povezuju se s istinitim životom Frances Gerety, pionirke oglašavanja, žene koja je izmislila slogan "Dijamant je zauvijek", ispitujući međuljudske odnose u prošlosti i sadašnjosti, te propitujući kakva sve obećanja dajemo... i koja uspijevamo održati."  3. Prvi mraz – Sarah Addison Allen Evo jedne naslovnice koja će nas podsjetiti na proteklu zimu… Kao i naslovnica, knjiga je prekrasna i bajkovita. "Dok se temperatura u Bascomu u Sjevernoj Karolini spušta, a lišće počinje padati, žene iz obitelji Waverley postaju nemirne. Prelako se zaljubljuju, pozornost im odvlače neznanci sa srebrnim očima i čine zanimljive pogreške. Kad se pojavi neočekivani gost i dirne u srce njihove obitelji, sve je teže ostati bistre glave."  4. Ljepota je njezina rana – Eka Kurniawan Roman Ljepota je njezina rana, koji neki opisuju kao "Sto godina samoće prebačenih u drugu brzinu" spaja u sebi povijest, satiru, obiteljsku tragediju, legendu, humor i romantiku. Prvi pravi indonezijski bestseler i stvarno odlična knjiga koja u sebi sadrži nevjerojatnu mješavinu različitih žanrova. Jedna od najzanimljivijih knjiga godine.  5. Glad za ljubičicama – Martine Bailey "Ovo je uzbudljiva pripovijest o hrani, opsesiji i tajnama, kojim se predstavlja nova, vrsna, autorica povijesnih romana. Strasnih ljubavnih zapleta kao u najboljem ljubavnom romanu, napete priče i brojnih preokreta kao i u krimiću, ovaj roman Martine Bailey pamtit ćete dugo kao i njezinu neobičnu junakinju koja će se morati snaći u mnogim opasnim i iznenađujućim okolnostima." Njami!  6. Crnooke Suzane – Julia Heaberlin "Šesnaestogodišnja Tessa Cartwright pronađena je na rubu smrti u polju među razbacanim kostima i bez sjećanja na ono što joj se dogodilo. Otada je mediji proganjaju kao jedinu preživjelu "Crnooku Suzanu", što je nadimak ostalih žrtava serijskog ubojice jer je njihov zajednički grob bio prekriven tim intenzivno žutim divljim cvijećem." Nemojte da vas cvijeće na naslovnici zavara – ovo je vrlo jezovit i mračan triler!