Anonimna čitateljica časopisa Elle odlučila je s javnošću podijeliti priču o svom otvorenom braku, kako on funkcionira prema postavljenim pravilima te je kao takav sretan. Prije mjesec dana, uživala sam u nevjerojatnom seksu. Doista fantastičnom seksu, onom zbog kojeg ćete se crveniti ako se krenete prisjećati na poslu. Nisam mogla prestati razmišljati o tome kako me je polako skinuo, satima u kojima smo upoznavali tijelo jedno drugoga, ali i o tome kako to više nećemo ponoviti. Vidite, muškarac s kojim sam spavala nije moj muž. No, ja nisam preljubnica, ili ako ćete me već tako nazvati, ja sam ona vrsta varalice koja to čini tako da njezin muž to zna i podupire. On ima istu tu slobodu, a ponekad čak i razgovaramo o svojim "osvajanjima". Da krenem ispočetka: Moj muž i ja smo uvijek imali snažan libido te smo oboje znali kako nam monogamija predstavlja problem. Također smo znali da je naša povezanost jaka te nismo željeli da nas međusobno varanje rastavi. Nekoliko smo puta pokleknuli - on me prevario s bivšom, a ja sam započela avanturu s muškarcem kojeg sam upoznala na internetu. Shvatili smo da se ne možemo boriti s time kakvi smo (ozbiljno, čak i studije dokazuju da je najmanje 23 posto muškaraca i 19 posto žena redovito nevjerno u brakovima) te da moramo postaviti pravila koja će nama odgovarati. U tome nam je pomogao internet, pa smo odabrali i stranicu za pronalazak ljudi koji su u braku i žele avanturu, a orijentirali smo se samo na one koji su nam udaljeni najmanje 150 kilometara.  Dopušteno nam je samo spavati s ljudima koje upoznamo na toj stranici, a to nam oboma daje osjećaj sigurnosti. Nikad ne razmjenjujemo telefonske brojeve s tim ljudima, prakticiramo siguran seks s obaveznom zaštitom i oboje se testiramo na spolne bolesti dva puta na godinu.  Nakon što ovako nabrojim pravila, ne zvuči baš seksi i spontano - i upravo je u tome poanta. To je životni stil koji smo odabrali te nam dopušta da istražujemo svoju seksualnost, ali i povratak jedan drugom na kraju dana zbog ljubavi koja nas veže. No, to nikad nije lako i nešto je što moramo nadgledati i uvijek voditi računa o tome. Ovaj naš dogovor funkcionira već dvije godine, pa iako smo se s nekim seksualnim partnerima sreli nekoliko puta, niti jedan od nas nije razvio dublje osjećaje prema nekome. Mislim da se to niti neće dogoditi, jer imamo snažne međusobne osjećaje koje tek u manjoj mjeri čini seks. Lagala bih kad bi rekla da povremeno nisam zabrinuta, osobito nakon čitanja njegovih dopisivanja s drugim ženama, no trudim se ne gledati. Imajte na umu da to nije nešto što činimo svaki vikend,  već prije četiri do pet puta na godinu, u prilici u kojoj je jedan od nas na poslovnom putu. Ostatak godine mi smo normalan par koji izlazi s prijateljima, gledamo TV na kauču i razgovaramo o tome što ćemo jesti. Zašto onda radim to? Obožavam zavođenje, uzbuđenje u osvajanju nekoga, osjećaj da sam seksualno poželjna još nekome tko nije moj muž. Osim toga, uzbudljiva mi je pomisao da je i moj muž poželjan atraktivnim ženama, a ja sam jedina s kojom želi nešto više. Mislim da smo nas dvoje dobili najbolje od oba svijeta - užitka prevare i osjećaja ljubavi kad smo zajedno. Za nas je sloboda da možemo spavati s drugim ljudima ono što održava stvari novima i uzbudljivima, a ono što radimo iza zatvorenih vrata je ono što sami želimo te se zapravo ne tiče nikoga. Ako funkcionira za nas, zašto bi to netko osuđivao?