Foto: Promo  KAŽU da su knjige hrana za mozak i dušu. No, knjige su vrlo različite i dolaze u svim okusima. Neke su, pak, ukusnije od drugih. Ovdje ne govorimo o kuharicama, nego o romanima u kojima hrana i obredi konzumiranja obroka imaju centralno mjesto. Jedna je od odlika dobrog pisca dočarati situaciju drukčiju od one u kojoj se čitatelj trenutačno nalazi, a knjige koje vam donosimo u nastavku teksta odlične su u opisivanju magije koju hrana posjeduje, bez obzira na način na koji se unosi.   1. Večera – Herman Koch  Ljetna večer u Amsterdamu, dva se bračna para sastaju u pomodnom restoranu. Između zalogaja hrane i zveckanja pribora za jelo, razgovor ostaje u granicama ugodne pristojnosti — banalnost na poslu, trivijalnost praznika. Ali isprazne riječi prikrivaju strašan sukob, sa svakim usiljenim smiješkom i svakim novim jelom oštre se noževi… Nevjerojatno zanimljiv krimić koji nazivaju „europskom verzijom Nestale“. Uskoro u kina dolazi film snimljen prema predlošku ovog romana. Knjiga obiluje scenama gotovo neizdržive napetosti koja nas je podsjetila na seriju Hannibal. Pročitajte ovu mračnu književnu poslasticu koja je oduševila mnoge.    2. Okus tuge u torti od limuna – Aimee Bender  Često se kaže da ljubav ide preko želuca. A što je s drugim emocionalnim stanjima? Večer prije svog devetog rođendana Rose Edelstein, pomalo povučena i nezainteresirana djevojčica, zagriza u kolač i iznenada otkriva svoj nadnaravni dar: shvaća da može okusiti majčine osjećaje u torti od limuna. Od tog trenutka pa do kraja života, hrana će za nju biti izazov i prijetnja. Spektakularna, ali tiha knjiga koja hranu povezuje s empatijom. Prava poslastica čak i za zahtjevnije ukuse.     3. Sezona borovnica – Mary Simses  Roman se u originalu zove „The Irresistible Blueberry Bakeshop & Café“ i to nam je već bio odličan aperitiv. Smještena na sjevernu obalu američkog kontinenta, radnja ovog romana sliči na najbolje ljubiće Nicholasa Sparksa – začinjene okusom borovnica. Borovnice su savršene i za oko i za nepce. Prekrasna, zemljana, sočna ljubičasta boja iza koje se skriva okus koji obožavamo, čini borovnice voćem koje osvaja na prvu. Dodajte nježnu obiteljsko-ljubavnu priču i dobili ste dobitnu kombinaciju.    4. Čokolada – Joanne Harris  Niste valjda pomislili da ćemo zaobići klasik svih klasika o hrani? Čokolada započinje dolaskom Vianne Rocher u maleno francusko selo u kojem će otvoriti trgovinu čokoladnih slastica. No, selo je pod utjecajem tradicionalnih vrijednosti i Crkva se boji da će fenomenalni čokoladni proizvodi stanovnike navesti na grijeh. Vrlo brzo postaje jasno da su svi strahovi itekako opravdani. Jedna od najsavršenijih priča o hrani i roman koji je za čokoladu, vjerojatno, učinio više od svih proizvođača zajedno. Ako već niste, pogledajte film istog naslova s genijalnom Juliette Binoche u glavnoj ulozi.    5. Večera s vampirom – Abigail Gibbs  Ovaj roman nema nikakve veze s hranom, ali nam se učinilo zanimljivim završiti listu na ovaj način. Ipak, znamo da su vampiri povezani s tjelesnim užitkom (barem u popularnoj kulturi) te da njihova slina ima opojan učinak na žrtvu. Dakle, htjeli mi to ili ne, opet se vrtimo oko nepca i jezika. Iako hrana u njemu nije bitna, ovaj roman svakako preporučujemo ljubiteljima intrigantnih nadnaravnih priča s daškom romantike. Kad malo razmislimo, dobro je da nije bitna – ne želimo si zamišljati što bi bilo na meniju jednog vampira.