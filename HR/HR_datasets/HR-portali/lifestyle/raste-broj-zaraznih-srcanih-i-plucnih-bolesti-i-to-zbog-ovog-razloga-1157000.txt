Globalno zatopljenje pridonosi onečišćenju zraka i promjenama staništa komaraca koji prenose zarazne bolesti te porastu broja oboljelih ljudi, upozorila je skupina američkih medicinskih udruga u izvješću objavljenom ovaj tjedan.  Skupina "Medical Society Consortium on Climate and Health", koja predstavlja više od polovice medicinskog korpusa u Sjedinjenim Državama, navodi da se pogoršava stanje s astmom, učestalija su plućna i srčana oboljenja, a šire se i zarazne bolesti. Cilj je skupine pokrenuti kampanju kojom će potaknuti donositelje odluka da bolje shvate opasnosti klimatskih promjena za javno zdravlje kako bi se s njima suočili.  Neke od mjera su ubrzani prijelaz prema čistim obnovljivim energijama te promjene navika Amerikanaca koje treba poticati da se manje voze automobilom, a više biciklom ili da hodaju. "Liječnici posvuda u zemlji konstatiraju da klimatska promjena čini Amerikance bolesnijima", kaže dr. Mona Sarfaty koja je na čelu konzorcija 11 velikih profesionalnih medicinskih udruga.  "Najpogođenija će biti djeca, ali i starije osobe, siromašni Amerikanci, crnci i osobe koje pate od kroničnih bolesti", rekla je. Izvješće naslovljeno "Medicinska uzbuna! Promjena klime šteti našem zdravlju" bit će podijeljeno članovima Kongresa, u kojem većinu čine republikanci, a upravo je među njima najveći broj klimatoskeptika. U dokumentu se navode opasnosti po zdravlje pluća i srca i upozorava na rast broja požara i  onečišćenja, što je sve povezano s globalnim zatopljenjem. Upozorava se i na pogubne učinke toplotnih udara koji postaju sve češći. Autori citiraju porast zaraza koje se prenose krpeljima, kao što je Lajmska borelioza, zatim na bolesti koje prenose komarci kao što su bolest zapadnog Nila, groznica denga i zika. Zbog klimatskih promjena, meteorološke pojave kao što su uragani i suše postajat će vjerojatno sve češće i sve razornije, što bi moglo nepovoljno utjecati na mentalno zdravlje, upozorava se u izvješću.  >>Znate li da se rak debelog crijeva može ranije otkriti ili čak spriječiti?