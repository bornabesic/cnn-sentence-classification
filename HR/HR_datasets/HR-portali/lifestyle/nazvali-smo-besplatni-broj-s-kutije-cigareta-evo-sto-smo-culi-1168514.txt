Već neko vrijeme pušače "straše" razne fotografije s kutija cigareta, a uz njih je na pakiranjima duhanskih proizvoda tiskan i besplatan broj telefona 0800 7999. Odlučili smo nazvati i provjeriti na koji način možemo dobiti pomoć pri odvikavanju od pušenja. "Dobar dan, dobili ste Bijeli telefon..." Uslijedila je snimljena automatizirana poruka koja pozivatelja vodi kroz izbornik. ...Ako želite razgovarati s agentom, birajte 9.  Upravo taj broj sam odabrala i ja jer sam htjela razgovarati sa stručnom osobom i doznati više informacija. Nakon gotovo devet minuta čekanja, javila se gospođa s druge strane koja me je uputila da sam birala pogrešni broj jer ovaj "kućni" je za otkazivanje narudžbi pregleda u liječničkim ustanovama i sl. Upućuje me da ponovno nazovem početni broj 0800 7999 i za odvikavanje od pušenja biram broj 2. Pokušavam iznova. Slušam izbornik i poslušno stišćem broj 2 u očekivanju da će mi se s druge strane javiti još jedan ugodan glas pun podrške i razumijevanja na mom "klimavom startu odvikavanja od pušenja". Umjesto toga – snimljen glas ženske osobe: Podržavamo vašu odluku da prestanete pušiti! Uslijedio je novi izbornik: Za informacije o štetnosti pušenja pritisnite 1. Za informacije o učincima prestanka pušenja pritisnite 2. Za informacije i savjete o odvikavanju pritisnite 3, a za razgovor s prvim slobodnim djelatnikom birajte 9.  Odlučila sam krenuti po redu i doznati kamo će me ovaj glasovni labirint odvesti. Nakon odslušanih informacija koliko je pušenje štetno, zovem ponovno početni broj jer se veza nakon odslušane poruke koja se krila "iza broja 1" prekinula. Biram opet broj dva i preslušavam informacije i savjete o odvikavanju od pušenja:   – Pojedite voće ili povrće kada imate želju za cigaretom..  – Nagradite se na kraju svakog tjedna nepušenja. – Isprobajte neku od nikotinskih zamjenskih terapija, no ne bez savjetovanja s liječnikom, itd.  Tu su i savjeti kako ne razmišljati o cigaretama i što biste trebali pitati svog liječnika u ovoj borbi s ovisnošću, a nakon toga odlučila sam se motivirati dodatnim informacijama o pozitivnim učincima prestanka pušenja, opet kroz izbornik i ponovno biranje početnog broja jer se veza nakon prethodne odslušane poruke ponovno – prekinula.  Upornost se svakako isplati, nazvati više puta besplatni broj telefona svakako je najmanji mogući trud na početku borbe s ovisnošću. Već nakon 48 sati bez cigarete hrana će imati bolji okus, a dom će mirisati ljepše i svježije. Nakon 5 godina nepušenja imat ćete upola manje šanse od srčanog udara, a nakon 10 godina nepušenja rizik od nastanka raka pluća je i do 50 posto manji u odnosu na pušače.  I više nego dovoljno razloga da već danas bacite cigarete, zar ne?  