Iako je jedna od prvih najava ministra prometa Olega Butkovića, i to još u Vladi Tima Oreškovića, bila da će se u Hrvatskoj uvesti vinjete, nakon “dubinske analize”, odustalo se od tog rješenja jer se time, izračunali su u Vladi, ne bi skupilo dovoljno novca za servisiranje duga cestarskog sektora, koji je ukupno veći od 5,2 milijarde eura. Dakako, vinjete, koje bi bile povoljnije za građane, ne uvode se i zbog socijalnog mira jer bi njihovim uvođenjem znatan broj radnika odmah postao višak, pa su ovakvo rješenje podržali i sindikati, iako je i ovako najavljeno smanjenje broja zaposlenih za 900 radnika do 2020. godine. Umjesto povoljnijih vinjeta, od 4. travnja ćemo tako dobiti još skuplje autoceste kojima upravlja HAC, pet posto izvan turističke sezone i čak 10 posto skuplje od 1. srpnja do 30. rujna. Tako ćemo, primjerice, od Zagreba do Splita plaćati 7 kuna više cestarine, odnosno 181 kunu, a ljeti čak 199 kuna, odnosno 25 kuna više nego do sada. Zbog poskupljenja cestarina aktualizira se i pitanje isplati li se uopće putovati automobilom ili je bolje koristiti neki drugi oblik prijevoza. Od Zagreba do Splita najjeftinije je autobusom. Najjeftinija karta stoji 95 kuna, a put traje 5,5 sati. Automobilom autocestom stiže se za oko 3 sata i 40 minuta, ali prosječni troškovi goriva i cestarine su 468 kuna pa je računica isplativosti pozitivna jedino ako putuje četvero ljudi. Starom cestom ćete potrošiti 223 kune, ali teško se može doći za manje od šest sati. Vlakom se dolazi za šest sati, a cijena karte jest 208 kuna, dok je cijena zrakoplova od 355 kuna (cijena ovisi o popunjenosti, a ovu cijenu samo dobili prošli petak za putovanje u utorak 21. ožujka) vrlo konkurentna, pogotovo ako znamo da let traje samo 45 minuta. Od Zagreba do Osijeka se također najviše isplati autobusom (125 kn), putovanje vlakom (138 kn) traje dulje, ali je i komfornije, dok se automobilom isplati ako ide više ljudi u autu i ako dijele troškove. Zrakoplov je i, uz subvencioniranu cijenu, osjetno skuplji – 453,75 kuna, ali i brži – put traje samo 40 minuta. Do Rijeke je autobus za pojedinačnog putnika najisplativiji, za kartu od 72 kune dolazi se za nešto više od dva sata, dok je vlak zbog trajanja putovanja više od 3,5 sata neisplativ. Automobilom se autocestom dolazi najbrže, a ako putuje četvero ljudi koji dijele troškove i najpovoljnije. Naplata autoceste je u turističkim državama prava tvornica novca, pa tako sve južne ljetne turističke države u Europi, poput Španjolske, Francuske, Portugala, Grčke i Italije nemaju vinjete, već se cestarine plaćaju po dionicama, kao u Hrvatskoj. U tim je državama korištenje autocesta najskuplje, u većini skuplje čak i od Hrvatske nakon novih poskupljenja. U Francuskoj i Italiji je prosječna cijena oko 8 eura za 100 km, u Španjolskoj 9,5 eura, Portugalu oko 6 eura, a u Grčkoj od 4 do 10 eura. U Hrvatskoj ćemo Dalmatinu nakon poskupljenja plaćati 6,3 eura za 100 km, a u skupljim ljetnim mjesecima 6,9 eura na 100 km. Iako, treba objasniti da se sve dionice u pojedinim državama ne naplaćuju isto, primjerice, brdske dionice talijanskih autocesta su oko 30% skuplje od nizinskih, dok mnoge države skupo naplaćuju korištenje tunela. Najskuplja autocesta u Hrvatskoj jest Autocesta Zagreb – Macelj, koju istoimena tvrtka u većinskom vlasništvu austrijskog Strabaga naplaćuje 48 kuna za samo 61 km vožnje, odnosno čak 0,78 kuna po kilometru ili, za usporedbu, to bi bilo 10,5 eura na 100 km. I još im, prema ugovoru koji je sklopila Vlada Ive Sanadera, država mora plaćati naknadu u slučaju pada prihoda zbog smanjenja prometa, što su i učinili 2012. godine. Najskuplje vinjete ima Slovenija, 15 eura za 7 dana, pa mnogi tranzitni turisti koji ostaju tjedan dana kod nas na ljetovanju moraju kupiti dvije vinjete, odnosno u Sloveniji potrošiti 30 eura. Švicarska, pak, ima samo godišnju vinjetu od 40 švicarskih franaka, što je povoljno za onoga koji se vozi cijele godine, ali skupo ako ste na proputovanju. Standardna cijena korištenja autoceste u državama s dobrom infrastrukturom jest oko 10 eura za 7 ili 10 dana. >>Iz cestarskih tvrki do 2020. otići će 900 ljudi >>Ministar Butković objasnio zašto će građani morati plaćati skuplju cestarinu U Europi postoje razni primjeri i modeli kako se naplaćuje korištenje autocesti. No, valja reći, u nekim zemljama to je čak besplatno. Među državama koje ne naplaćuju korištenje autoceste, su, recimo, Nizozemska, Belgija, Litva i Letonija. S druge, pak, strane Njemačka će uskoro imati dva režima na svojim autocestama, za strance i domaće. Tako će za motorizirane putnike iz inozemstva na svojim autocestama uvesti vinjete u jesen ove godine, a domaći će vozači cestarinu istovremeno plaćati kroz godišnji ekološki porez.