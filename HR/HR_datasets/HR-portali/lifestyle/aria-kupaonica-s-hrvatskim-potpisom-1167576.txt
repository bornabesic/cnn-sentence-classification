Na spomen hrvatske čipke obično pomislimo na narodne nošnje, stolnjake, tabletiće, modne dodatke te ostale proizvode inspirirane tradicionalnim dizajnom. Smještamo ih u izložbe, suvenirnice, pa do domova naših djedova i baka. U toj priči neizbježan je zaštićeni svjetski fenomen, paška, hvarska i lepoglavska čipka koje svojim osebujnim motivima osvajaju gdje god se pojave. No, na ovogodišnjem Tjednu dizajna Zagreb u Laubi ovaj čipkasti triptih pojavljuje se u sasvim novom izdanju, u kupaonici «Aria» industrijske dizajnerice Silvije Jonjić. Kupaonica s hrvatskim potpisom priča jedinstvenu priču o našem bogatom kulturnom nasljeđu gdje se prožimaju prošlost i budućnost, otmjeni materijali i toplo-hladna igra motiva hvarske, lepoglavske i paške čipke na keramičkim pločicama i ostalim elementima. Otuda i naziv “Aria”, iz “punto in aria” što označava rani oblik čipke šivane iglom koja se smatra prvom samostalnom čipkom u povijesti. Kako kaže idejna autorica Sivija Jonjić, u ovoj kupaonici očekuje vas bezvremenski prostor koji obećava samo visok estetski doživljaj koji je postignut kontrastnim materijalima kao što su bijeli Getacore, Aston i topli furnir bijeljenog oraha ili maslinovog drveta. Na taj način “obična” kupaonica se transformirala u fancy vintage priču koja povezuje najbolja od oba svijeta, prošlost i sadašnjost, tradicionalan i moderan načina života, luksuz i suptilnost. I poželjet ćete da nikada ne završi. Silvia Jonjić diplomirala je industrijski dizajn na Studiju dizajna Arhitektonskog fakulteta Sveučilišta u Zagrebu. Nakon diplome, bavila se dizajnom ambalaže, interijera i eksterijera ICN nagibnog vlaka, postavom izložbi i namještaja. Inovativna i snažna rješenja donose joj nagradu za dizajn ambalaže kolekcije Mediplast u Milanu. Potpredsjednica je Zajednice za industrijski dizajn (ZZID) pri HGK. 