Važni ljudi u vašem životu u ovom trenutku vrlo vjerojatno su osobe koje ste upoznali u nekom od bivših života, tvrdi vizionarka Lianne Downey, autorica knjige “Ubrzajte svoju evoluciju: Postanite zvijezda kakva ste trebali postati”, koja se bavi i istraživanjem prošlih života. Ona kaže da se neki ljudi vraćaju jedni drugima i po više puta u više života te tako svaki put iznova obnavljamo neke stare veze. Postoji nekoliko načina za prepoznavanje tih veza i pritom uvijek postoji mogućnost da u novom susretu promijenimo odnos, nabolje ili nagore. I što nam je više posla oko međusobnog odnosa ostalo, to su veće šanse da ćemo se ponovno sresti u novom životu te ga razvijati dalje i više. Upravo zbog toga korisno je u trenutačnim odnosima dati najviše što možemo te nastojati osvijestiti neke detalje koji odnosu daju notu posebnosti i svojevrstan znak da je riječ o odnosu koji smo iz nekog razloga ponovili. Postoje neke “sitnice” koje mogu pomoći da ih prepoznamo. Osvijestite ih i nastojte definirati na koji je način prošlost odredila sadašnjost.  Jedan od najlakših načina da prepoznamo poznanika, prijatelja ili ljubavnika kojega smo već sreli su veze u koje ulijećemo kao muha bez glave. To su situacije u kojima imate osjećaj da ste ‘kliknuli’ ili da nekoga tako dobro poznajete da bez problema možete nastaviti razgovor tamo gdje ste stali, iako se možda ne sjećate da ste ikad ranije razgovarali. I sve između vas i partnera teče u atmosferi uzajamnog razumijevanja i poštovanja, nadopunjavate se i imate osjećaj da ste toliko sretni da jedno drugo nikad nećete pustiti. Druga je mogućnost posve suprotna: da ste si na prvi pogled jedno drugom odbojni. Čak i ako imate dojam da biste trebali cijeniti tu osobu zbog njezinih kvaliteta, ponekad postoji nešto zbog čega vam ne paše, a da niste u stanju definirati zašto. Vaš instinkt, ili šesto čulo, jednostavno vam govori da se klonite te osobe, iako se na svjesnoj razini ne možete sjetiti ničega što bi bilo razuman razlog za takav osjećaj. Velika je vjerojatnost da ste u nekome od bivših odnosa s tom osobom bili u vezi u kojoj ste prošli lošije, odnosno na neki način bili prevareni ili iznevjereni, pa podsvjesno imate osjećaj da bi se takva situacija mogla ponoviti, ističe vizionarka. Riječ o duši koju ste sreli u ranijem životu su leptirići u želucu koji se jave kad ste u blizini te osobe. Možda će stvari i krenuti u pravcu toga da započnete ljubavnu vezu u sadašnjosti, no nešto vam neće dati da se u tom odnosu opustite. Bit ćete stalno na rubu, nesvjesno očekujući razvoj događaja u lošem pravcu. Izvana možete izgledati sretno, no osjećaj vam neće dopustiti da se opustite. Ponekad su pored nas ljudi koje poznajemo cijeli život - članovi obitelji ili bliski prijatelji koje ne shvaćamo uvijek na prvi pogled, no dogodi se neka životna situacija u kojoj osjetite snažnu bliskost te se pojavi osjećaj da se poznajete i bolje i dulje nego što je to u stvarnosti. To je onaj osjećaj da vas osoba ‘razumije’ i bez da joj kažete što vas muči ili što vam treba. I osobe s kojima se na neki čudan način poklapamo mogu biti ljudi koje smo već sreli u bivšem životu. Na primjer, kad sretnete nekoga tko je odrastao u vašoj ulici, završio istu školu kao i vi te se bavio istim hobijima, a u međuvremenu ste ostali udovci s dvoje djece istoga spola i dobi, moguće je riječ o nekome koga ste jednostavno morali sresti zbog potrebe da riješite nešto iz vaših dotadašnjih odnosa. Pokušajte preispitati koliko ste kompatibilni, odnosno koliko vam se poklapaju ukusi u različitim područjima, odnosno koliko ste puta u životu možda istodobno napravili iste izbore. To su i oni s kojima nam je uvijek lako, jednostavno i ugodno biti. Ponekad s nekim jednostavno klapate kao dva zupčanika, jedno zna što drugo misli i jedno drugom završavate rečenice. Štoviše, taj se sklad vjerojatno razvio tijekom prakse u više života. Nastojte ga cijeniti i ‘hraniti’ i u ovom životu, bez obzira na to koliko kratko trajalo prijateljstvo ili odnos. Ponekad kod nekoga možete osjetiti neki čudan bijes ili mržnju prema sebi, ta osoba ni s čime što učinite nije zadovoljna i ponaša se kao da joj nešto dugujete, a vi ne znate što je razlog takvog odnosa. Pokušajte odrediti što su okidači za takav način ponašanja, pa ćete možda uspjeti identificirati situaciju iz nekog prošlog života u kojoj neke stvari niste riješili do kraja, što može biti dobar početak za to da se uhvatite ukoštac s time u ovom životu. Druga je mogućnost da nekome pokušavate dati i više nego što možete, kao da vučete neki osjećaj krivnje prema toj osobi. Jednostavno imate osjećaj da joj niste dali dovoljno i stalno nastojite dati još više, bez da itko to od vas traži, tvrdi Lianne.