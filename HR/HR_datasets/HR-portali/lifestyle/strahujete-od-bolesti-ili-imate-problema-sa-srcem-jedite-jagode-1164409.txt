Osim što su izvrsnog okusa, jagode su izuzetno zdrave te mogu spriječiti nastanak raznih bolesti.  U 100 g  sadrže 32 kalorije, pa su odlična namirnica i za one koji žele smršavjeti. Osam jagoda prosječne veličine sadrži više C vitamina od naranče. Jedna šalica jagoda sadrži 51.2mg vitamina C, što je pola preporučene dnevne doze. Zbog vlakana koje sadrže, odlične su za poticanje probave, a djeluju preventivno i spriječit će razvoj brojnih bolesti i zdravstvenih tegoba.  Elaginska kiselina je prisutna u crvenom voću i bobicama, uključujući maline, jagode, kupine i brusnice. Istraživanja su pokazala da konzumacija jagoda može spriječiti nastanak raka dojke, jednjaka, kože, debelog crijeva, prostate i gušterače. Točnije, elaginska kiselina sprječava širenje stanica raka te se može vezati na stanice koje uzrokuju rak i tako spriječiti njihovo negativno djelovanje. Srce Jagode obiluju antioksidansima koji štite tijelo od slobodnih radikala te imaju pozitivan učinak na neurodegenerativne bolesti jer sprječavaju prerano starenje moždanih stanica. Ovo voće poznato je kao supernamirnica i "najbolja hrana za srce".  Jagode poboljšavaju zdravlje krvnih žila, pozitivno utječu na trombocite i lipoproteine, što može smanjiti rizik od nastanka koronarnih srčanih bolesti. Odličan su izvor vitamina C koji poboljšava zdravlje arterija i nadbubrežnih žlijezda, kojima je vitamin C neophodan za pravilan rad.  Oči Antioksidativna svojstva jagoda smanjuju rizik od nastanka katarakte, koja može uzrokovati sljepoću.  Vitamin C  igra važnu ulogu u jačanju rožnice i mrežnice. Iako su neka istraživanja pokazala da visoke doze vitamina C mogu povećati rizik od nastanka katarakte, znanstvenici tvrde da se to odnosi na vitamin C dobiven iz suplemenata, a ne na vitamin C dobiven iz voća i povrća. Bore Jagode sadrže dva snažna borca protiv prijevremenih znakova starenja. Vitamin C je potreban tijelu kako bi proizvodio kolagen, koji poboljšava elastičnost i otpornost kože. S obzirom da se proizvodnja kolagena starenjem smanjuje, konzumiranje hrane koja je bogata vitaminom C je nužna kako bi koža ostala zdrava. Osim vitamina C, elaginska kiselina je također odlična kod sprječavanja prijevremenog nastanka bora.  