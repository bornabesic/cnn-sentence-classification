Izaberite datum za koji znate da će pasti na produženi vikend i organizirajte vjenčanje u petak ili nedjelju. Ako je u pitanju slobodni petak, osjećat ćete se kao da je subota, a uzvanici će imati jedan dodatni dan za odmor. Ako je slobodan ponedjeljak, organizirajte vjenčanje u nedjelju. Ali, zašto? Većina prostora koji se iznajmljuju za vjenčanja nemaju iste cijene za subotu i ostale dane. Često se zna dogoditi da najam prostora za petak ili nedjelju košta i do 20% manje. Ako nemate baš novca na bacanje, a želite da vjenčanje bude kao iz snova, točno određeni prostor ili super-popularni bend, onda je najbolje produžiti zaruke. Bendovi, fotografi i DJ-i mogu biti bukirani više od godinu dana unaprijed, pa je dobro i njih kontaktirati što ranije. Tih godinu, dvije koje zaručnici imaju do vjenčanja je dobro vrijeme za iskušati torte, hranu raznih cateringa, poslušati nove DJ-e ili bendove, pogledati trendove haljina i odjela i dogovoriti sastanke i probe. Također, duge zaruke su dobre kako bi se i uzvanici pripremili na vjenčanje - što prije pošaljete pozivnice, veći broj uzvanika će se odazvati (ipak, imaju vremena za skupiti za poklon i vrlo vjerojatno nemaju još drugih poziva). Seoska gospodarstva, planinski restorani i mali hoteli čestu su značajno jeftiniji od klasičnih hotela i sala za vjenčanja.   Nije loša ideja i nazvati udruge koje imaju svoje prostore i pitati za najam od njih. Ako imate ljetno vjenčanje, razmislite i o najmu šatora.  Nekad je bilo jeftinije iznajmiti vjenčanicu, nego kupiti, ali danas su cijene podjednake. Razmislite o opciji šivanja. Materijali se mogu nabaviti po puno nižim cijenama. Obiđite više dućana jer razlika u cijeni istog materijala može biti znatno drugačija. Ako je sam prostor lijep, nema potrebe pretjerano ga ukrašavati. Razmislite treba li vam doista rasvjeta, navlake za stolice i kakvo i koliko cvijeća će biti dovoljno. Manje je više. Istražite na internetu kako sve možete ukrasiti prostor. naći ćete puno ideja za koje nije potrebno puno novaca. Aranžmani od suhog cvijeća, svijeće ukrašene raznobojnim mašnama ili nešto treće je moguće napraviti i doma. Pozovite prijatelje na radni roštilj i pripremite sve zajedno. Dobro ćete se zabaviti i uštedjeti na ukrasima. A uključivanjem prijatelja u organizaciju vjenčanja će vas rasteretiti i njima dati razloga da se dodatno vesele vašem velikom danu. Svaki mobitel ima fotoaparat, a uz današnje aplikacije sami možete osmisliti i isprintati genijalne pozivnice i/ili zahvalnice. Osim toga, možete zamoliti prijatelje i rodbinu da vas oni fotografiraju i tako puno uštedjeti.  Nakon vjenčanja skupite sve fotografije putem jednog od online servisa za dijeljenje i pohranjivanje podataka, i izaberite najbolje fotografije koje ćete razviti i sami napraviti vjenčani album. Sam album možete naručiti putem interneta po vrlo niskim cijenama ili ga napraviti sami. 