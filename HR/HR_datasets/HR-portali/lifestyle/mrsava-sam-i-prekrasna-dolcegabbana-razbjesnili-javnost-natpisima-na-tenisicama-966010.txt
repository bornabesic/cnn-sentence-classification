Foto: Instagram, Getty  DIZAJNERIMA ponekad zaista nije lako i moraju pripaziti na svaku sitnicu kako ne bi slučajno nekoga uvrijedili. Čak i povoljni high street brendovi često se znaju naći usred kontroverze, poput Zare koja se nedavno našla pod linčem javnosti zbog traper suknjice sa simbolima mržnje. Ovoga puta buru je izazvao jedan od najpoznatijih modni dvojaca na svijetu, Dolce&Gabbana, odnosno njihove nove tenisice.     Bijeli kožni model dio je njihove najnovije kolekcije inspirirane milenijalcima, a sporni su natpisi koji ga krase. Iako prevladavaju bezazlene porukice poput "Volim pizzu", "Sorry, ali ja želim više", ono što je svima zapelo za oko jest kad je Stefano Gabbana podijelio skicu tenisica na Instagramu na kojima je natpis "Mršava sam i prekrasna". Instagram je odmah reagirao, a mnogi su se u komentarima složili da se radi o problematičnom natpisu. Dizajner se našao pod optužbama da promovira mršavost te da mladima nameće iskrivljene standarde ljepote. "Nije li malo neodgovorno odašiljati mladima ovakve poruke", piše u jednom od mnogih komentara u kojima su dizajnera napali kako poistovjećuje mršavost s ljepotom. Gabbana ih je za sad sve izignorirao.  A da sve bude još zanimljivije, oglasili su se i iz američke Nacionalne organizacije za poremećaje u prehrani, gdje tvrde kako su ovi natpisi puno problematičniji nego što javnost to misli. "Iako je sve prožeto elementom humora i otkačenosti, izjednačavanje mršavosti i ljepote, poruka je koja šteti svima", rekla je direktorica organizacije Claire Mysko za Yahoo Style i dodala kako se radi o gorućem problemu modne industrije općenito. "Od billboarda do društvenih medija, živimo u medijski zagađenom okruženju, koje oblikuje našu percepciju svijeta," upozorila je Mysko. "Kad dominiraju poruke poput "mršavo je dobro" ili "prekrasno je dobro", to postaju i prioriteti većine, što posebice može loše utjecati na mlade."