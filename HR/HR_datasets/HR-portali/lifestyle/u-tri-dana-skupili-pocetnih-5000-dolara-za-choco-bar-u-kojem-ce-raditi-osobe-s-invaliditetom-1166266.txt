Ivana, Martina, Natalija, Zdravka, Josip i Miljenko osobe su s invaliditetom, a bave se slatkim poslom – rade u tvornici čokolade Hedona u Križevcima. U tom socijalnom poduzeću, koje je Udruga invalida Križevci osnovala 2013. s ciljem zapošljavanja i lakše integracije svojih članova, dnevno ručno izrade po 1000 pralina i čokolada originalne recepture, koje već prepoznaju sladokusci u cijeloj zemlji. Sad su i pred ostvarenjem novog zadatka: otvorenja Choco bara i zapošljavanja još kolega. Udruga i čokolaterija s građanskom inicijativom Volim Križevce ovoga su tjedna na platformi Indiegogo pokrenule grupnu crowdfunding kampanju prikupljanja novca za opremanje šanka, kupnju pećnice i točionika za vruću čokoladu u lokalu u Razvojnom centru i tehnološkom parku u okviru bivše vojarne. U prva tri dana prikupili su već više od potrebnih početnih 5000 dolara, a kako kampanja traje još 17 dana, cilj je ostvariv pa planiraju i dići iznos za nabavu druge opreme. Choco bar bi se mogao otvoriti već na jesen i zaposliti još pet ljudi. 