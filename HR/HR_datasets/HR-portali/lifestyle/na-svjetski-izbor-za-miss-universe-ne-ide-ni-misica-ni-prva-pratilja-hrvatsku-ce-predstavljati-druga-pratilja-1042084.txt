Alma Fabulić prva je pratilja Miss Universe Hrvatska, no iako joj se "otvorila prilika" da ona bude hrvatska predstavnica na svjetskom izboru u Las Vegasu, na put će ipak krenuti druga pratilja Mirta Kustan. Nakon što je aktualna Miss Universe Hrvatske Barbara Ljiljak slomila ruku i zbog toga ne može putovati u Las Vegas na svjetski izbor, novinari su se "obrušili " na prvu pratilju Almu Fabulić. "Bilo bi lijepo predstavljati svoju zemlju u Las Vegasu, ali trenutačno sam zauzeta gradeći svoju modnu karijeru u dalekoj Aziji." Odgovor je to koji je Fabulić poslala medijskim redakcijama kako bi objasnila zašto ne ide u Las Vegas. "Direkcija Miss Universe Hrvatske javila mi se jutro nakon Barbarine ozljede i uputila me u trenutačnu situaciju. Rekli su mi kako prema pravilima ja trebam ići na izbor, ali da zbog priprema koje će trajati samo dva dana gotovo je nemoguće pričekati moj dolazak iz Kine. Kako sam imala priliku čuti, tu je viza, nacionalni kostim koji missica mora nositi kao i video koji treba snimiti i još mnogo toga je trebalo pripremiti za let u Las Vegas 2. prosinca 2015. Direkcija izbora za Miss Universe Hrvatska odabrala je drugu pratilju Mirtu Kustan. Kako sam ja trenutačno u Kini i radim za jako dobru modnu agenciju naziva Active Model Management te West Model Management, koji ujedno surađuju i s Vogueom, Harper's Bazaarom, Victoria's Secretom, Chanelom, Alexanderom McQueenom, Pradom, Paramountom, Siemensom, Fordom i drugima, te kako mi dobro ide, nisam željela prekidati ugovor koji imam u Aziji zbog dvadeset dana svjetskog izbora. Ipak u životu treba poslagati prioritete. Mislim da me čeka jako puno uspjeha na modnom polju i želim ostati predana tome. Žao mi je što neću moći svoju zemlju predstavljati na izboru ljepote, ali navijam za našu missicu i uz nju sam", napisala je Alma Fabulić.