AKO se nekoga može nazvati ljubiteljem mačaka, onda je to definitivno Karl Lagerfeld.   Ljubimica modnog dizajnera, Choupette, jedna je od najpoznatijih mačaka na svijetu, s vlastitim Instagram profilom, na kojem je prati gotovo 100 tisuća ljudi.    Osim toga, ova četveronožna zvijezda ima čak dvojicu vlastitih batlera i slijedi svog vlasnika gdje god on ide.    No, sada je dizajner odlučio podijeliti s drugima svoju ljubimicu, točnije njenu plišanu verziju. U suradnji s njemačkom tvornicom igračaka Steiff, Lagerfeld je svoju Choupette obesmrtio u obliku čupave igračkice.    No, da ovo nikako nije običan plišanac dokazuje njegova cijena, a za igračku u obliku dizajnerove mačke potrebno je izdvojiti čak 545 američkih dolara, odnosno preko 3700 kuna. A osim plišane životinje, cijena uključuje i magnetnu igračkicu miša, chic kutiju za mačke te potvrdu o autentičnosti. Pomoćno osoblje ipak nije uključeno.  A ako ste pomislili kako nitko nije toliko lud da bi dao ovoliko novca za plišanu mačku, prevarili ste se, jer ova igračka već ima podužu listu čekanja, a Lagerfeld je i na ideju došao upravo zbog upita obožavatelja.