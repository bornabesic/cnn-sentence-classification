Pojačano znojenje (hiperhidroza) pojačana je funkcija žlijezda znojnica, kaže dermatologinja dr. Suzana Levarda Mornar.  - Javlja se kao generalizirani oblik ili kao lokalizirani oblik u vidu pojačanog ili prekomjernog znojenja pojedinih dijelova tijela (pazuh, dlanovi, tabani), što može izazvati i fizičke i psihičke tegobe - napominje dermatologinja Levarda Mornar.  Objašnjava da je pojačano znojenje za toplijih godišnjih doba fiziološka hiperhidroza i štiti od pregrijavanja tijela. I pri pojačanom fizičkom naporu javlja se kao rezultat pojačanog mišićnog rada. U trudnoći, menopauzi te u PMS-u javlja se zbog hormonalnih promjena i nije znak bolesti. Javlja se i u stanjima emocionalnog stresa (strah, uzbuđenje, nemir), često kao lokalizirana hiperhidroza dlanova, ponekad i tabana i pazuha, pa i vlasišta. Pojačano znojenje može biti reakcija na unos alkohola, kofeina, nikotina, nekih kemijskih supstancija i lijekova, poput aspirina, kortikosteroida, penicilina i antidepresiva. - Lokalizirana hiperhidroza liječi se lokalnim nanošenjem na kožu dlanova, tabana i pazuha aluminijeva klorida u koncentraciji od 20 do 25 posto u vidu krema, noću, dva do tri puta tjedno - kaže Levarda Mornar. Savjetuje nošenje pamučne odjeće, smanjenje unosa začinjene i pržene te hrane s aditivima i konzervansima. Izbjegavajte alkoholna i gazirana pića te smanjite unos kofeina. Pronađite vrijeme za opuštanje i smanjenje psihičke i fizičke napetosti. Koristan je i čaj od  kadulje ili gospine trave.  - Najbolji su ‘ljetni odabir’ ugljikohidrati obogaćeni vlaknima poput voća i povrća. Lakoprobavljivi su i sadrže i minerale koje tijelo gubi znojenjem - kaže dipl. ing. nutricionizma Sandra Marić Bulat i dodaje da ljudi često misle kako će pijenjem hladne vode osvježiti tijelo i smanjiti znojenje, no pijenje hladne vode ustvari dodatno potiče znojenje tijekom vrućina.   Ljeti bi trebalo prilagoditi temperaturu vode koju pijete trenutnoj temperaturi tijela pa je najbolji odabir mlaka voda koja ne potiče znojenje. Za osvježenje je dobra i voda s listićima svježe metvice i kriškama limete. Pripremljeni napitak možete čuvati u hladnjaku.  Unatoč vjerovanju kako osvježava, pivo ima dehidracijski i termogeni učinak zbog alkohola. I češnjak potiče termogenezu i dehidraciju, kaže Marić Bulat.    