Prije pet godina, žena samo pod imenom Marci otišla je u zoološki vrt s majkom, bratom i njegovom ženom. Bilo je to ugodno poslijepodne, ali u jednom trenu se pretvorilo u kaos. - Nakon toga, majka me pitala što se događa između mog brata i njegove žene, jer je znala da imaju problema. Rekla sam joj da ne znam, ona me nastavila ispitivati i tako sva frustrirana sa mnom jer nemam odgovor me ošamarila, u dobi od 35 godina - prepričala je Marci tek jedan od "uobičajenih" razgovora sa svojom majkom za portal BroadlyVice. Njima su svoje priče o "razvodima" s majkama otkrile tri kćeri kojima je ovaj portal odlučio zaštititi identitet mijenjanjem imena. Par godina nakon tog incidenta Marci je odlučila drastično promijeniti svoj život i "razvela" se od svoje majke. Presudni trenutak je bio kad je saznala da boluje od multiple skleroze. Smanjujući stres u svojem životu, koji je jedan od glavnih okidača napadaja, shvatila je da joj najviše stresa i problema uzrokuje odnos s majkom.  - Osjećala sam se sjajno, kao da mi je ogromna težina pala s ramena. Gledajući unatrag pogriješila sam što nisam odredila granice u odnosu sa svojom majkom. Često sam komentirala s prijateljima kako je luda, ali to je bilo više u smislu "kako su roditelji bedasti" - prisjeća se Marci. Marcin osjećaj slobode nakon razvoda od majke nije neuobičajena reakcija, ali nije ni jedina. - Otuđenje od članova obitelji može ostaviti ozbiljne posljedice na čovjekovu psihu. To može uključivati anksioznost ili depresiju, ili oboje. Često se javlja i očaj. Osjećaj odbacivanja je snažan i dugotrajan kad se dijete odluči "razvesti" od svojeg roditelja. U ovim slučajevima majke često krive same sebe za "razvod", što ima loš utjecaj na njihovo samopoštovanje - objasnio je Mark Sichel, klinički socijalni radnik. - Jedna moja pacijentica je opisala razvod od svoje majke ovako: 'Nikad se nisam slagala sa svojom majkom. Nekako sam skupila hrabrost da joj kažem da je gotovo među nama. Da sam gotova sa svađama, s provokacijama i stalnim kritikama. Osjećala sam se slobodno, kao što su se robovi osjećali kad su napokon se oslobodili zlih tirana. Sve u svemu, život bez moje majke je pravi gušt' - prepričao je Sichel. Istraživanje provedeno 2014. godine udruge Samostalnost je zaključilo da 68 posto od ukupno 807 ispitanika vjeruje da postoji stigma oko udaljavanja od svoje obitelji i općenito nerazumijevanje okoline prema osobama koje su se na to odlučile. Ta stigma, kao i udarac na samopoštovanje, je razlog zašto žene sve kasnije prekidaju svoje iznimno osobne i jake odnose s majkama. Strah od osuđivanja okoline može držati ženu u kontaktu s majkom mjesecima, ponekad godinama, prije nego što se odluči na potpuni prekid. - Moja majka je uvjerena da mi više ne komuniciramo jer sam se ja naljutila zbog torte. Ja sam zapravo bila na rubu živčanog sloma zbog nebrojeno mnogo problema koje sam s njom imala. Često sam joj pričala o svojim problemima na što bi ona odgovarala da trebam odrasti i da ne gledam samo sebe. U tom zadnjem razgovoru nešto je jednostavno puklo u meni. Shvatila sam da ta osoba koju naziva majkom nema želju da meni bude bolje. A kako bih se sama sredila, morala sam se maknuti od nje - priča tridesetdvogodišnja Amanda. Tridesetdvogodišnja Drew je isto kćer majke koja nije imala obzira prema osjećajima svoje kćeri. Priča da je napokon, prije par godina odlučila prekinuti kontakt sa svojom majkom. Cijeli život majka ju je odbijala i manipulirala s njom, a njoj je trebalo puno da to prizna sama sebi i prihvati činjenicu da njezina majka nikad neće biti majka koju želi. Ali trenutak kad je to shvatila bio je oslobađajući i pao joj je teret sa srca.  Sichel smatra da se žene odlučuju na "razvod" od svojih majki kad postave svoj život na noge, kad više nisu ovisne o njima financijski, najčešće u dvadesetima i tridesetim godinama. - Otuđivanje od obitelji i presijecanje obiteljskih veza obično je posljedica poremećenih odnosa u kojima majke pokušavaju spriječiti normalan razvoj djeteta, njihove prekretnice i osamostaljivanje. S vremenom, "prekršaj" koji uzrokuje potpuni prekid komunikacije između majke i kćeri je odbijanje poslušnosti odraslog djeteta - zaključuje Sichel.