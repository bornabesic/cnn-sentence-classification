I JEDNA Hrvatica plijenila je pozornost u Cannesu. Svjetski poznate ljepotice posljednjih se dana nalaze u francuskom Cannesu, gdje se održava 70. filmski festival. No, među uzvanicima je i jedna zgodna Hrvatica, koja je ujedno i jedna od naših najpoznatijih i najuspješnijih blogerica, a radi se o plavokosoj Isabelli Rakonić.   Zgodna blogerica time se pohvalila na Instagramu, gdje ju prati 151 tisuća sljedbenika, a za hod po crvenom tepihom ispred Festivalske palače u Cannesu, izabrala je midi haljinu od žutog brokata s H&M potpisom, u kojoj nije mogla proći neopaženo.   Haljina se nalazi u H&M Conscious Exclusive liniji, koja uključuje inovativni održivi materijal BIONIC® – reciklirani poliester izrađen od plastičnog obalnog otpada te stoji 2000 kuna.   "Hodati crvenim tepihom 70. izdanja filmskog festivala u Cannesu najbolji je osjećaj", napisala je Isabella ispod slike.