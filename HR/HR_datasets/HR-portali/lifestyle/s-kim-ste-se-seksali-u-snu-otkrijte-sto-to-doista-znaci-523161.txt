Ako sanjate seks sa šefom, nemojte umirati od srama kad ga sljedeći put sretnete. To se događa baš svima, tvrdi britanski psiholog Ian Wallace, autor knjige “Najčešćih 100 snova - snovi koje svi sanjamo i što oni uistinu znače”.   - Proučio sam tijekom karijere više od 100.000 snova i, kad ste goli pred svima u sobi ili na poslu, to uvijek znači da se osjećate zarobljeno i izloženo. Podsvijest vam samo poručuje da morate nešto poduzeti - objašnjava psiholog Wallace, koji 30 godina proučava snove.  - Svatko tko se pojavljuje u seks-snovima, dio je sanjačeve osobnosti - kaže Wallace te nastavlja: - Ljudi s kojima se u snu nađete u krevetu imaju osobinu koju i vi želite. Bila to nježnost, ljubaznost ili ambicioznost... Wallace objašnjava kako podsvijest alarmira sanjača da je za njega bitno da razvija upravo tu vrlinu. No snovi o seksu mogu upućivati i na emotivne praznine. Tako Wallace napominje da snovi o grupnom seksu nisu znak da je sanjač “poludio” od prljave mašte i sirovih strasti. Podsvijest jasno daje na znanje da vam nedostaje nužne potpore partnera, obitelji, kolega...  - U različitim fazama života ženama se ponavljaju snovi u kojima ih netko progoni. To znači da imaju problem koji pokušavaju gurnuti pod tepih. No podsvijest ih poziva da ga osvijeste i riješe - kaže dr. Wallace.  Naći se pod plahtama s bivšim ne znači da patite za njim, nego podsvijest time poručuje da prekinete sa starim obrascima ponašanja kako ne biste ponavljali pogreške iz bivše veze. San o seksu s autoritarnom figurom govori da postajete svjesni vlastite moći, ali i da ste spremni preuzeti odgovornost za sve posljedice svojih životnih izbora.  Seks s prijateljem nije upozorenje da ga gledate drugim očima. Postajete svjesni da ćete morati poraditi na sebi kako biste razvili talente koje on ili ona ima. Seksualni partneri u snovima mogu biti i ljudi koji su vam odbojni u stvarnom životu. No podsvijest, bez grama srama, poručuje da vam je neka osobina ipak privlačna. Još šokantniji heteroseksualcima će se učiniti snovi o homoseksualnosti, otkriva dr. Wallace.   - Ako nemate sklonosti prema istom spolu, a u snu uživate u homoseksualnom odnosu, nema razloga za paniku, ističe i nastavlja:  - Taj san znači da postajete svjesniji vlastita tijela i seksualnosti te da se počinjete nositi sa ženstvenošću ili muževnošću. Ni strastvena noć u zagrljaju suprugova najboljeg prijatelja nije najava mogućeg skandala.  - Takav san otkriva kako želite da suprug ima osobine prijatelja. Možda je taj čovjek dobar u nečemu što vašem partneru ne ide od ruke. Popričajte o tome - kaže dr. Wallace. I san o seksu sa simpatijom može značiti da vam se zaista sviđa, no puno je vjerojatnije kako ste u krevetu završili zbog neke njegove ili njezine osobine koju još niste spremni razviti sami.  No probudite li se u znoju zbog seksa u javnosti, nema razloga za pusto analiziranje. Jednostavno, objašnjava psiholog, čeznete da vašu vezu, dugu ili kratku, odobre i prihvate drugi. Ako sanjate seks s partnerom istog spola, to može biti zbunjujuće. No on znači samo da postajete tolerantniji prema vrsti ponašanja koja vam se prije nije sviđala. San o seksu sa slavnima otkriva vašu čežnju da široka javnost postane upoznata s talentima koje posjedujete i djelima koje činite te da za to dobijete zasluženu pohvalu. Objekt vaših želja posjeduje za vas magnetsku privlačnost koju i sami želite utjeloviti, no možda se osjećate nespremnima za taj izazov, objašnjava Ian Wallace. Stranac simbolizira pokušaj skrivanja talenta zbog kojeg vam je pomalo neugodno pred drugim ljudima, a moguće je da ga ni sami još niste potpuno svjesni. Sanjate li da vam je partner nevjeran, to nije zvono za uzbunu, nego vjerojatno znači da ste nesigurni u vlastitu seksualnost i privlačnost. Riješite se takvih nesigurnosti. San o seksu s vampirom ili izvanzemaljcem poziv je na buđenje vaše kreativnosti. Učinite nešto neuobičajeno jer osobni razvoj je moguć tek kad napustite rutinu. Iako najneugodniji od svih, san o seksu s članom obitelji za dr. Wallacea posve je normalan. Opet, svodi se na to da se divite karakteru te osobe, pojašnjava.  