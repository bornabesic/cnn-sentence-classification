Mekane hobotnice djeluju umirujuće na prerano rođene bebe, kažu na Odjelu neonatologije u bolnici u irskom gradu Antrimu. To je razlog zašto su uputili javni apel u kojemu traže ljude koji su voljni od pamučnih vlakana heklati ili štrikati male hobotnice i darovati ih bolnici. Objasnili su i zašto to moraju biti baš hobotnice, a ne neki drugu likovi. Kažu da krakovi podsjećaju prerano rođene bebe na pupčanu vrpcu, a to ih jako umiruje i opušta, jer imaju dojam da se nalaze unutar majčine utrobe gdje se osjećaju sigurno. Također, to pomaže bebama odvratiti pažnju sa cjevčica koje se nalaze na njihovom tijelu pa ih ne pokušavaju iščupati toliko često. Naime, ručice su im tada zauzete diranjem hobotnice. Ovo je letak u kojemu pozivaju ljude da im doniraju hobotnice: Ovakva inicijativa pokrenuta je i u Curitiba rodilištu u Brazilu. Tamošnje medicinske sestre kažu kako vide poboljšanje kod prerano rođenih beba.  - Krenuli smo s ovom idejom stavljanja pletenih hobotnica u sve naše inkubatore i već smo počeli primjećivati razliku. Bebe se priviju uz hobotnicu kao da su još uvijek u maternici okružene vodom. Krakovi im daju neki oblik fizičkog kontakta koji im vraća ugodna sjećanja - objasnila je koordinatorica neonatalne skrbi Ana Bruno Salles, a otkriva portal newstalk.com.