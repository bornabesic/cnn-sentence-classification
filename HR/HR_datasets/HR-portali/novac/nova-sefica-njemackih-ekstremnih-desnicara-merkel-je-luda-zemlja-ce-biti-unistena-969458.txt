Foto: Getty ALICE Weidel, nova supredsjednica desno-populističke stranke Alternative za Njemačku (AfD), ima vrlo neobičan životopis za radikalnu desničarku. Weidel je naime otvorena lezbijka u civilnom partnerstvu sa ženom i njihovo dvoje djece. Ali Weidel se nimalo ne ustručava izraziti prezir prema svojoj glavnoj suparnici na nadolazećim parlamentarnim izborima, kancelarki Angeli Merkel. Weidel je izabrana u travnju da vodi stranku zajedno s Alexanderom Gaulandom. Doktorirala je međunarodni razvoj, a neko vrijeme živjela je u istočnoj Aziji gdje je naučila kineski, odnosno mandarinski. U intervjuu za Local Germany, liderica desnih populista iznijela je svoje kontroverzne stavove o njemačkoj politici, islamu i seksualnom odgoju, među ostalim. "AfD je jedina stvarna oporbena stranka koja se zalaže za vladavinu prava u Njemačkoj i Europi", tvrdi Weidel i dodaje: "Na razini Europe, izvlačenje Grčke iz dužničke krize prekršilo je Sporazum iz Maastrichta i njegovu stavku o zabrani spašavanja zemalja članica. Prekršena je zabrana kupovanja obveznica od strane Europske središnje banke. Mi smo jedina stranka koja govori o tome - to je, usput, razlog zašto smo osnovani". "AfD je isto tako jedina stranka koja traži referendume, dakle direktnu demokraciju...a tu je i migracijska kriza", napominje. AfD eksplodirala popularnost uslijed izbjegličke krize AfD je zaista osnovan 2013. kao stranka koja se protivi jedinstvenoj europskoj valuti, ali u međuvremenu se fokusirala na protivljenje masovnoj imigraciji. Takvi stavovi donijeli su mu ogroman rast popularnosti uslijed izbjegličke krize 2015. i odluke Merkel da otvori granice izbjeglicama u kolovozu te godine. Posljedica je bila svakodnevni ulazak desetaka tisuća izbjeglica i migranata u zemlju, što je izazvalo izrazitu tjeskobu i negodovanje dijela njemačke javnosti.  Weidel ogorčenost bijes glasača AfD-a prema odluci Merkel: "Jednostavno se ne može dogoditi da zemlja odustane od kontrole svojih granica. To je kršenje njemačkog zakona o azilu. Od rujna 2015. imali smo politiku otvorenih granica bez zakonske osnove. To je izvanredna okolnost koja nije niti dobila odobrenje parlamenta. Samo je provedena. U izvanrednoj situaciji možete to napraviti - nekoliko dana, da apsorbirate šok - ali ne godinu i pol." Weidel: "8 milijuna ljudi je ušlo u zemlju" Njemačka je suspendirala tzv. dublinsku regulativu, prema kojoj se izbjeglice moraju prijaviti za azil u prvoj zemlji EU u koju uđu (što je u konkretnoj situaciji bila Grčka) za izbjeglice iz Sirije. U ožujku ove godine, Njemačka je ponovo počela vraćati tražitelje azila u Grčku. Weidel smatra da je njemačka izbjeglička politika potakla Grčku i Italiju da prestanu štititi svoje granice, odnosno vanjske granice EU te umjesto toga počnu masovno slati izbjeglice u Njemačku. Druga negativna posljedica je povećanje rizika od teroristički napada u Njemačkoj. Umjesto toga, prema njenom mišljenju, Njemačka je trebala "masivno ulagati" u Agenciju za izbjeglice UN-a i u zemlje u susjedstvu Sirije, poput Jordana. Iako je prema službenoj statistici u Njemačku 2015. ušlo 890.000 izbjeglica, Weidel tvrdi da je zajedno s ilegalnim imigrantima i članovima obitelji azilanata koje su im se pridružile ili će se tek pridružiti, pravi broj - 8 milijuna useljenika. "To je ludo. To je 10% njemačke populacije samo u godinu dana", kaže. "Naravno da  islam predstavlja opasnost za Njemačku" Njena prognoza za Njemačku prilično je apokaliptična: "Zemlja će biti uništena kroz imigracijsku politiku. Donald Trump je rekao da je Merkel luda i ja se potpuno slažem s time. Ovdje se provodi potpuno besmislena vrsta politike. Njemačka treba kvalificirane migrante. Ljudi koji su došli ovdje su nepismeni, nemaju nikakvo obrazovanje. Prije ili kasnije morat će se vratiti, ovo se ne može nastaviti." Za Wiedel je poseban problem što su većina imigranata u Njemačku muslimani. "Naravno da  islam predstavlja opasnost za Njemačku. Ovdje je 1200 ljudi koji predstavljaju prijetnju zemlji, koje se ne deportira. Moram biti iskrena, iz mog gledišta ova zemlja je potpuno izgubila kontrolu nad civilnim društvom." Dodatni problem je to što "zemlje poput Saudijske Arabije imaju slobodu da šalju svoje imame u Njemačku sa svojim šerijatskim populizmom iz kamenog doba koji utječu na muslimansku populaciju ovdje". Antisemitski skandal uzdrmao stranku, cilj za izbore je 15% glasova No uz rast islamskog radikalizma posljednjih godina, obavještajne službe bilježe i rast nasilnog desničarskog radikalizma. Weidel tvrdi da AfD snažno osuđuje desničarsko nasilje. Međutim, lider AfD-a za pokrajinu Thuringia, Bjorn Hocke, izazvao je skandal i potopio rejting stranke kad je Memorijalni centar za Holokaust u Berlinu nazvao "spomenikom srama". Weidel tvrdi da i sama radi na izbacivanju Hockea iz stranke zbog njegovih antisemitskih stavova, ali kako "ne vidi desni populizam u našem stranačkom programu", dodajući da se inače ne bi ni uključila u stranku. Iako je u civilnom partnerstvu, budući da Njemačka nije legalizira istospolne brakove, Weidel smatra da legalizacija nije potrebna. Za sebe kaže da je već u braku jer civilno partnerstvo nudi jednaka prava na porezne olakšice, nasljedstvo i posvajanje djece partnera. Usto, oštro se protivi se i seksualnom odgoju ako počinje prije puberteta: "Znate li što žele staviti u školski plan za djecu, sve od dobi od četiri godine? Da trebaju otkriti sebe i igrati se sa sobom. Kažem vam, ako ikakav nastavni autoritet nametne ovaj silabus mojoj djeci, ja to neću dozvoliti. Ne želim nikoga da sa svojim rodnim idiotizmom da dolazi blizu mojoj djeci." Weidel, koja je preuzela stranku nakon što je njena prethodnica Frauke Petry dala ostavku, ima za cilj rezultat od 15% glasova na izborima u rujnu, iako smatra da je realnije da će dobiti 10%, te ući u koaliciju s vladajućima. Ako u tome ne uspije, ima alternativu, kaže: otići će natrag u Kinu.