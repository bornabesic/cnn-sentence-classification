Najveća ruska banka Sberbank čini sve što je moguće kako bi poduprla hrvatski koncern Agrokor, čiji je najveći kreditor, izjavio je u utorak izvršni direktor te ruske državne banke German Gref. "U bliskom smo kontaktu s vlasnicima i upravom kompanije, nastavljamo im davati podršku. Učinit ćemo sve da kompanija ostane 'na nogama' i riješi svoje privremene probleme... Postoji plan za izlazak iz te situacije koji je dogovoren s nama", rekao je Gref, bez iznošenja detalja. Gref je novinarima u Moskvi kazao i da Sberbank ne želi upravljati maloprodajom u istočnoj Europi. Agrokor, najveća hrvatska kompanija u privatnom vlasništvu te najveći prehrambeni proizvođač i maloprodajni lanac na Balkanu, suočen je s pritiscima investitora i hrvatske Vlade da riješi problem svoje zaduženosti, piše agencija Reuters. Inače, iz te banke u ponedjeljak su za Hinu kazali da su se sastali s glavnim bankama – vjerovnicima Agrokor koncerna i dogovorili kao prvi korak, uz pomoć konzultanata, pripremiti plan likvidnosti Agrokora za sljedeća tri mjeseca, a koji bi trebao biti usuglašen do danas. Reuters još navodi i da je Gref u utorak rekao novinarima kako Sberbanka "vrlo aktivno" razmatra opcije za brzi izlazak iz Ukrajine. Naveo je da gubitci po zajmovima u Ukrajini čine otprilike 70 posto potencijalnih bančinih gubitaka. Ukrajinska vlada nedavno je odlučila nametnuti sankcije Sberbanci i ostalim ruskim državnim bankama koje posluju u Ukrajini kako bi se spriječilo povlačenje kapitala iz Ukrajine u korist povezanih osoba. >> Sberbank i Božo Petrov slažu se u jednom: Todorić ne može biti šef >> Gotov sastanak dobavljača: Interes nam je naša i stabilnost koncerna Agrokor 