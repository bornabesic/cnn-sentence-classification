Foto: Index, Pixsell / D. Javorović  ZDRAVKO MAMIĆ na novom ročištu zbog optužbi za težak kriminal u Dinamu jutros je pred sudnicom Županijskog suda u Osijeku poručio da država bespotrebno troši novac poreznih obveznika zbog nepostojećeg slučaja. Okrivio je tužitelje da novac troše i na zaštitu tužitelja i državnog odvjetnika Dinka Cvitana. "Navodno je riječ o ugrozi, no pitam vas gospodo, od koga ih čuvate? Koga sam ja to ugrozio? Dolazim ovdje na svako ročište, komuniciram sa svima. Donio sam u Dinamo i Hrvatsku 300 milijuna eura neto, a oni ovako troše vaš novac", govorio je Mamić pred okupljenim novinarima. "Oni se bave izmišljenim djelima. Trošimo vrijeme sudova, odvjetnika i vas medija. Čemu ovi pravosudni policajci, koga oni čuvaju? Zar je to normalno i potrebno? Eto, vi napišite." "Ovo suđenje je zrak" Osiguranje je tu i zbog Mamićeve sigurnosti, ali on tvrdi da se u Osijeku osjeća sigurno i predivno. "Ovdje sam kao holivudska zvijezda, nisam doživio nijedan krivi pogled, osjećam samo podršku gdje god prođem." Mamić je ponovio ono što tvrdi od početka procesa - da okupljanja u osječkoj sudnici nemaju nikakvog smisla. Slučaj je pojednostavio na tri ključna momenta: "Pitanje je li pozajmica drugi dohodak... Nije, i stoga nema štete državnog proračuna. Drugo i treće - treba ispitati Lovrena, Modrića, revizore i računovođe te utvrditi autentičnost dokumentacije. To je sve, čiča-miča. Sve ostalo što oni tvrde je zrak. Obične akrobacije."