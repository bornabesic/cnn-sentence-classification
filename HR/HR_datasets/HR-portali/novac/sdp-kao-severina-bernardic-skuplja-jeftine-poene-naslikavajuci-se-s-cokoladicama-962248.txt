Foto: Facebook/Instagram NAKON ljigave kampanje Ive Balent i njenih bogatih prijateljica, javnost je ostala frustrirana i zgađena.   >> Ljigava kampanja Ive Balent: Žive na plastičnim labudovima, a slikaju se s uplašenim blagajnicama Stručnjakinja za odnose s javnošću, Aleksandra Kolarić, za Index je komentirala promašeno naslikavanje hrvatskih posvuduša s radnicama Konzuma.   "Korištenje celebova, prijateljica Ive Balent, za poziv građanima da spašavaju Agrokor je nevjerodostojno. Žene s tih fotki spadaju u privilegirani dio društva, koji živi na "plastičnim labudovima", bez kontakta sa stvarnošću i sa životima prosječnih građana. One nemaju nikakvu vjerodostojnost slati poruku o zajedništvu svih građana s Agrokorom. Očito je bilo da će takva kampanja samo izazvati opravdani bijes građana na društvenim mrežama", rekla nam je.  Duboko pogrešno, promašeno i neetično  "Koristiti blagajnice iz Konzuma kao manekene za te selfije, koje su prestrašene gubitkom radnog mjesta i užasnute ovime što se događa, pokazuje nedostatak osnovne ljudske suosjećajnosti. Tim ženama prijeti ostanak bez posla i neplaćeni računi. A dovedene su u situaciju da se njima manipulira u ovoj kampanji", rekla je Kolarić za Index.  Kampanja "Spasimo Agrokor", kako je Kolarić rekla, je "duboko pogrešna, promašena i neetična.   Moguće je razumjeti da se hrvatske starlete solidariziraju s propalim tatom svoje prijateljice jer ipak nemaju "kontakta sa stvarnošću i sa životima prosječnih građana".  Opozicija na plastičnim labudovima  Međutim, kad se lider stranke koja je glasala protiv donošenja Lex Todorića, počne ponašati jednako kao zvijezde s plastičnih labudova, čovjek se zapita tko je posvuduša u cijeloj priči.    Umjesto da predstavlja opoziciju, ili je bar glumi, Davor Bernardić kao Severina, na društvenim mrežama objavljuje fotografije s čokoladicama i skuplja jeftine poene na račun radnika koji najviše pate u cijeloj priči.  Problem nije u kupovanju Kraševih proizvoda. Problem je u prozirnoj samopromociji na račun ljudi koji ne zaslužuju da se političke stranke reklamiraju preko njih.  "Zaštitimo hrvatske proizvođače! Priključite se našoj kampanji i zajedno podržimo naše proizvođače! Kupi naš proizvod, stavi sliku i #kupujmonase. Pokažimo svima koliko smo inovativni i poduzetni!", piše kraj fotografije s Kraševom čokoladicom.  Međutim, kampanja "#kupujmonase" nije, kako Bernardić kaže, "inovativna i poduzetna".   Već smo svjedočili takvoj "inovativnosti i poduzetnosti" sa Severininom "Spasimo Agrokor" kampanjom.  Prostituiranje dobavljača  Princip prostituiranja hrvatskih proizvođača i dobavljača preko kampanje na društvenim mrežama je u dlaku jednak onome što rade prijateljice Ive Balent.   Samo što je takav odnos prema trenutnom stanju u Hrvatskoj mnogo problematičniji u ovom slučaju jer Severina, Iva Balaban i ostatak ekipe ne nastoje voditi državu.