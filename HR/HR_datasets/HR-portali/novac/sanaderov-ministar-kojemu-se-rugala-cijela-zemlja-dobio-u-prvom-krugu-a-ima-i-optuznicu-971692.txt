Foto: Hina IVICA "JUBITO" KIRIN premoćno je pobijedio u prvom krugu lokalnih izbora unatoč činjenici da je protiv njega prije tri godine podignuta optužnica u poznatoj aferi "Fimi media". Kirin će, ako se ne sjećate, ostati upamćen u javnosti zbog niza afera, ali i stoga što je, kao ministar unutarnjih poslova, video servis YouTube nazvao "Jubito".  Jedan je od rijetkih kandidata koji je pobjedu uspio ostvariti već u prvom krugu te je jedan od četiri HDZ-ovca kojima je to uspjelo. Kirin je iza sebe ostavio kandidata koalicije SDP-HSS-HNS Dražena Kurečića, koji je dobio 21,6 posto, i kandidata koalicije Mosta i HSPD-a Sinišu Prpića s 15,40 posto glasova.     To je treći mandat Kirina, koji je gotovo 14 godina, s prekidom u vrijeme dok je obnašao dužnost ministra unutarnjih poslova, na čelu Virovitice. "Građani Virovitice dali su glas kontinuitetu razvoja grada i svim projektima koje smo pokrenuli proteklih godina. U predizbornoj kampanji sam isticao da ovo nisu izbori za fotelje i plaće, nego za one koji žele raditi s velikim timom mladih, vrijednih i kreativnih ljudi", rekao je Kirin.  "Drago mi je da građani Virovitice nisu opterećeni državnom politikom i da su prije svega glasali za ljude i politiku koja će im osigurati bolje sutra. Izbori se ne dobivaju predizbornim kampanjama, već četverogodišnjim radom, a izborna kampanja za sljedeće izbore počinje u ponedjeljak, 22. svibnja", izjavio je Kirin za Hinu.  Prema privremenim rezultatima u izborima za Gradsko vijeće, koalicija HDZ - HSLS - HSP AS imat će 13 mandata (57,1 posto), SDP-HSS-HNS 5 mandata (22,6 posto), a MOST i HSPD 3 mandata (17,9 posto).  Optužnica protiv Kirina  Bivši ministar unutarnjih poslova i aktualni gradonačelnik Virovitice Ivica Kirin optužen je da je za oko 7,5 milijuna kuna oštetio MUP, surađujući s marketinškom agencijom Fimi media.  Kirin je, naime, jedan od čelnika državnih institucija i tvrtki čiji su postupci u najvećoj hrvatskoj korupcijskoj aferi izdvojeni od suđenja bivšem premijeru Ivi Sanaderu, HDZ-u, Barišiću i ostalima.  Tužiteljstvo tvrdi da je Kirin od 2006. do 2008. na traženje bivšeg HDZ-ova rizničara Mladena Barišića poslovao s Fimi medijom, znajući da se na taj način prikuplja novac za financiranje HDZ-a. Njegova odvjetnica Višnja Drenški Lasan, pak, smatra da se optužbe ne mogu dokazati jer je slučaj utemeljen na nezakonitim dokazima. Kirin je odbacio sve optužbe.