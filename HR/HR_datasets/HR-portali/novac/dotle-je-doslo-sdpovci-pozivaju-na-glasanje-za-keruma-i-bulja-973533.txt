Foto: Index/FaH  NAKON što je kandidatkinja SDP-a A⁯ida Batarelo neslavno propala u prvom krugu lokalnih izbora u Splitu, SDP-ovci i (rijetki) simpatizeri te stranke se u drugom krugu moraju odlučiti između dvije neugodne opcije - Keruma i HDZ-ovca Opare odnosno između Mostovca Mire Bulja i HDZ-ovca Blaženka Bobana.  >> Koga će SDP podržati u Splitu? "Mislim da Kerum ima više izgleda"  Podsjetimo, u drugi krug izbora za splitskog gradonačelnika ušli su Željko Kerum s 30,40 posto glasova i HDZ-ov Andro Krstulović Opara s oko 4 posto glasova manje. Što se tiče izbora za župana, u prvom krugu najviše glasova (42,21 posto) osvojio je HDZ-ov Blaženko Boban, a na drugom mjestu je Mostovac Miro Bulj s 22,51 posto glasova.  SDP-ovci i općenito birači ljevice tako su se našli u nezavidnoj poziciji. Pred njima su, naime, tri opcije - mogu podržati HDZ-ove kandidate (što bi bio suicid za SDP i ljevicu), mogu apstinirati od izbora (što bi vjerojatno pomoglo Kerumu), a mogu i podržati protukandidate HDZ-ovcima - Keruma i Bulja.  Maras otvoreno napisao da bi glasao za Keruma  SDP-ovci su se, u skladu s neodlučnom i nejasnom politikom koju vode, odlučili za kombinaciju druge i treće opcije, pri čemu neki od njih pozivaju na "glasanje po savjesti", a drugi više ili manje otvoreno navijaju za protivnike HDZ-a - u ovom slučaju Keruma i Bulja.  Tako je nedavno Gordan Maras, jedan od glasnijih SDP-ovaca, barem na društvenim mrežama, na Facebooku poručio kako bi, da živi u Splitu, u županiji glasao "za promjenu, a u gradu protiv HDZ-ovog kandata".    "Glas za HDZ mi kao opcija ne postoji", napisao je Maras, a nešto vrlo slično Indexu je jučer rekao i Arsen Bauk, koji je ispao u prvom krugu lokalnih izbora za župana splitsko-dalmatinskog.  I SDP-ova kandidatkinja za gradonačelnicu Splita, Aida Batarelo, šalje pomirljive poruke prema Kerumu, a Indexu je rekla kako očekuje njegovu pobjedu u drugom krugu izbora.