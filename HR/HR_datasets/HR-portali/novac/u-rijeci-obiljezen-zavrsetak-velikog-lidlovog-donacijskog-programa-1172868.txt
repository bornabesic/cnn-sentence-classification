Trgovački lanac Lidl Hrvatska četvrtu godinu zaredom provodi donacijski program zaposlenika „Više za zajednicu!“ vrijedan pola milijuna kuna koji obuhvaća cijelu Hrvatsku. Nakon svečanosti u Zagrebu, Osijeku i Splitu, završetak programa sinoć je obilježen u Rijeci. Ovogodišnja tema programa je „Sportski, zdrav i aktivan život“, a Lidl je uručio donacije za ukupno 95 sportskih udruga i klubova, ali i ostalih neprofitnih organizacija koje djeluju u lokalnim zajednicama, a pomoć im je potrebna. Svečanom obilježavanju programa u Hrvatskom kulturnom domu na Sušaku u Rijeci prisustvovali su predstavnici Lidla, predstavnici doniranih udruga i institucija te Lidlovi zaposlenici koji su ih kandidirali. Predstavnici Lidla uručili su donacije za 19 udruga i institucija s područja Like, Kvarnera i Istre, dok su zahvalnice uručene Lidlovim zaposlenicima koji su te udruge predložili. Program je vodila poznata TV novinarka Martina Validžić, dok su sudionici po završetku službenog dijela uživali u zabavnim točkama Taekwondo kluba Gacka iz Otočca i Mažoretkinja grada Opatije. „O uspjehu Lidlovog donacijskog programa „Više za zajednicu!“ govori i činjenica da je ovo već četvrta godina njegova provođenja. Zahvaljujući našim zaposlenicima i njihovim velikim srcima, uspjeli smo doprijeti do svakog kutka Lijepe Naše i s više od 2 milijuna kuna uljepšati svakodnevicu za više od 300 udruga i institucija. Posebno nas veseli to što je ovogodišnja tema programa sportski, zdrav i aktivan život, u sklopu koje smo donirali 95 sportskih udruga i klubova te drugih neprofitnih organizacija“– izjavila je Marina Dijaković, voditeljica Sektora korporativnih komunikacija Lidla Hrvatska. Trgovački lanac Lidl prva je kompanija u Hrvatskoj koja je organizirala ovakvu humanitarnu akciju na razini cijele države, aktivno uključujući sve svoje zaposlenike. Tijekom protekle četiri godine kroz program je donirano više od 2 milijuna kuna, više od 300 različitih udruga, a ove će se godine donirati još pola milijuna kuna za 95 udruga i institucija u Hrvatskoj. Dosad su donirane različite udruge, bolnice, dječji domovi, vrtići i ustanove te udruge i institucije vezane za kulturu i obrazovanje. Zahvaljujući angažmanu svojih zaposlenika, njih oko 2000, Lidl će i ove godine doprijeti gotovo do svakog grada u Hrvatskoj, donirajući ponajviše institucije koje se bave sportom i promiču zdrav život.