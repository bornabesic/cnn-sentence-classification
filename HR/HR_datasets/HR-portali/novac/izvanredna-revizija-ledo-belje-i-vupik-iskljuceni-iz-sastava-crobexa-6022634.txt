Na stranicama Zagrebačke burze danas je objavljeno da je Odbor za indekse donio odluku da se tri dionice u vlasništvu Agrokora isključe iz sastava indeksa CROBEX i CROBEXtr. To su Ledo d.d. (oznaka LEDO-R-A), Belje d.d. Darda (oznaka BLJE-R-A) i Vupik d.d. (oznaka VPIK-R-A). Dodatno, dionice  Leda isključit će se i iz indeksa CROBEX10. Reakcija je to na obavijest izdavatelja o sazivanju izvanredne glavne skupštine na kojoj će se odlučiti o izboru novog revizora te obustavu trgovanja od strane Hrvatske agencije za nadzor financijskih usluga.   Kako stoji u obavijesti, izvanredna revizija indeksa CROBEX, CROBEXtr i CROBEX10 će se provesti nakon završetka trgovine dana 19. svibnja 2017. godine.