Protekli tjedan je redovni dionički promet na Zagrebačkoj burzi iznosio 61,8 milijuna kuna, što je na tjednoj razini, u odnosu na skraćeni prošli tjedan, rast od 55 posto, odnosno za 22 milijuna kuna.Tjedne promjene najlikvidnijih izdanja kretale su se u rasponu od +12,74 posto do -5,26 posto. Među najlikvidnijima pet je izdanja poraslo, sva za više od jedan posto, javlja portal hrportfolio.hr. Indeks Crobex rastao je peti tjedan te se uspio drugi tjedan zadržati iznad 1800 bodova. Tjedni rast Crobexa iznosio je 0,29 posto, na 1.804,47 bodova. Crobex10 u petak je pao ispod 1000 bodova, gdje je bio cijeli tjedan. Pao je za 0,07 posto, na 999,67 bodova. Među sektorskim indeksima rastom se ističe CROBEXturist (+8,40%), dok najveći pad bilježi CROBEXindustrija (-1,24%). Obveznički indeks Crobis rastao je za 0,50 posto, a Crobistr za 0,57 posto. Najlikvidnije izdanje bio je AD Plastik, koji je skupio promet od 19,9 milijuna kuna, od čega se 12,5 milijuna odnosi na blok-transakciju. Cijena AD Plastika u redovnom trgovanju je u tjedan dana pala za 0,62 posto, a zadnja cijena je iznosila 125,32 kuna. Izdanje PBZ-a je s prometom od 14,5 milijuna kuna drugo najlikvidnije izdanje. PBZ-u je cijena uvećana za 1,14 posto. Slijedi povlašteno izdanje Adris Grupe s prometom od 12,1 milijun kuna, od čega je većina, odnosno 9,2 milijuna kuna obavljeno blok-transakcijom. Adrisu je cijena pala za 1,07 posto, na 277 kuna. Dobitnik tjedna je Arenaturist, čija je cijena uvećana za 12,74 posto, uz promet od 1,5 milijuna kuna. Slijedi Valamar Adria Holding, peti najlikvidniji, s rastom od 4,08 posto i prometom od 4,2 milijuna kuna. Zatim slijedi Ledo (+3,03%) s prometom od 2,1 milijun kuna. Rasla je još Podravka za 2,64 posto i već spomenuti PBZ (+1,14%). Više pročitajte ovdje. >>Zagrebačka burza: Dobitnici Arenaturist i Valamar AH 