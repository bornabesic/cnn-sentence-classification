Brodosplit je, prema pouzdanim informacijama, dogovorio gradnju do sada najvećeg broda koji je ikada građen u ovom splitskom brodogradilištu i bilo kojem hrvatskom brodogradilištu. Službene potvrde iz Brodosplita još nema, jer nije potpisan ugovor, međutim, kako se doznaje, taj je posao nakon više od godinu dana pregovaranja dogovoren. Kontaktirani su već razni dobavljači koji bi trebali sudjelovati u gradnji broda, a projektanti rade dan i noć. Radi se o brodu Cruise Vessels za njemačkog naručitelja, dužine 250 metara, sa 12 paluba. Vrijednost ugovaranja takvog procjenjuje se na 340 milijuna eura. Radi se o kruzeru koji može primiti 1200 putnika i 600 članova posade. Takvi brodovi obično se rade u opciji jedan plus jedan, što znači da se ugovara jedna čvrsta i jedna opcijska novogradnja. Ono što je sada izazov jest zatvoriti financijsku konstrukciju jer takav je posao za hrvatske okvire ogroman, odnosno, tako velik posao do sada još nije dobiven. Domaće banke to ne mogu pratiti, a bude li sve u redu, ugovor bi trebao biti potpisan tijekom ljeta. A da je za hrvatsku brodogradnju prigoda upravo gradnja takvih brodova, otkrila nam je prije otprilike pola godine Teuta Duletić, pomoćnica Uprave zadužena za prodaju, ujedno ključna osoba za ugovaranje brodova u Brodosplitu. Duletić je rekla da se za hrvatske brodograditelje otvorila nova tržišna niša te velika perspektiva. Vodeća brodogradilišta i dva ključna igrača u niši putničkih brodova, talijanski Fincantieri i njemački Meyerwerft, imaju potpuno popunjene knjige narudžbi do kraja 2021. godine te ih popunjavaju za 2022., pa čak i 2023. godinu. Zbog povećanog broja narudžbi orijentirana su na gradnje serija ogromnih kruzera, dužih od 350 metara. Ne radi se tu samo o rezanju i sklapanju čeličnih limova, nego su to brodovi koji iziskuju puno opreme. Zahtijevaju se najviši standardi gradnje. To je segment luksuznih brodova u kojem se ostvaruje dodana vrijednost. Tu bi uposlili svu popratnu industriju. Radi se o takvim brodovima koji u sebi imaju ugrađeno mnogo kompozitnih materijala, aluminija i razne dodatne opreme. Sve funkcije u takvim su brodovima impozantnih karakteristika. Najveći brod dosad sagrađen u splitskom brodogradilištu bio je veliki ro pax brod Piana, isporučen francuskoj kompaniji SNC Navale STEF-TFE, koji je zbog složenosti po ugovorenoj cijeni od 150 milijuna eura bio najskuplji brod građen u hrvatskom brodogradilištu. Piana je duga 180 metara i široka 30,5 metara. Na dvanaest paluba može prevesti 750 putnika smještenih u 200 kabina, a na njemu radi 56 članova posade. U garažni prostor stane 200 osobnih i 230 teretnih vozila. Plovi na relaciji od Marseillea do Korzike. U Brodosplitu se priprema porinuće najprije ophodnog broda za Hrvatsku mornaricu koje će se održati 3. lipnja, a potom, tjedna dana kasnije, i najvećeg broda s križnim jedrima na svijetu, ugovoren za kompaniju Star Clippers Ltd. iz Monaca. - U Brodograđevnoj industriji Split ostvarili smo zacrtan plan poslovanja i 2016. zaključili s dobiti. Time smo pokazali održivost poslovanja bez potpore, što je i bio cilj restrukturiranja, pa smo po svim kriterijima zdrava tvrtka. Brodosplit zapošljava više od 2000 radnika, međutim, zbog različitog intenziteta ugovorenih poslova imamo potrebe i za dodatnom radnicima, pa smo na Zavodu i portalima za zapošljavanje to i oglasili. Knjiga narudžbi popunjena je do 2019. i stalno radimo na osnaživanju novih komercijalnih projekata - izjavio je Tomislav Debeljak, predsjednik uprave Brodosplita.