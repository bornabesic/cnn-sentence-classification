Tvrtka Ikea Hrvatska predstavila je u utorak hrvatski katalog za 2017., koji će treću godinu zaredom distribuirati na kućni prag više od 475 tisuća kućanstava u Zagrebu i okolici, a od 1. rujna njena robna kuća u Zagrebu dobiva i novu voditeljicu Dariju Kuljić. Ikea je prvu robnu kuću u Hrvatskoj u Zagrebu otvorila u kolovozu 2014., na području općine Rugvica, a kao i prve dvije godine s distribucijom novog kataloga na kućanstva kreće krajem kolovoza odnosno od 30. kolovoza do 14. rujna. Ove godine Ikea katalog nije predstavljala u svojoj robnoj kući Zagreb nego pred jednim trgovačkim centrom u Novom Zagrebu, s ciljem, kako su kazali, približavanja koncepta građanima. "Katalog za 2017. pun je novih proizvoda i ideja za uređenje doma, a njime želimo i potaknuti ljude da promisle o velikim očekivanjima u svakodnevnom životu, pogotovo u kuhinji i oko nje", naglasila je na predstavljanju nova voditeljica robne kuće Ikea Zagreb Darija Kuljić, koja tu poziciju preuzima od 1. rujna ove godine.  Kuljić je u timu Ikea Hrvatska od 2013., a u prve dvije godina rada robne kuće u Zagrebu bila je zamjenica voditelja te kuće Austrijanca Georga Platzera, koji je, kako su kazali, prihvatio nove izazove razvoja Ikea poslovanja u Aziji. Za katalog je Kuljić kazala i da svake godine ima glavnu temu, što je za 2017. poruka 'dizajn za ljude - odbacite pravila i recepte za sreću, pustite očekivanja i prepustite se sebi', u sklopu čega se poručuje da se obrok ne mora uvijek jesti za stolom nego to može biti i na kauču, pa i na podu, jer nije važno gdje se jede već biti zajedno. "Prvi put Ikein katalog za 2017. i dodatni sadržaj - 13 priča o ljudima i njihovim domovima, čime Ikea pokazuju da se povezuje s različitim ljudima u različitim kulturama i ta saznanja o životu ljudi diljem svijeta pomažu da razumijemo njihove potrebe i snove, ali i unapređujemo postojeće proizvode i rješenja", naglasio je na predstavljanju PR menadžer tvrtke Ikea Hrvatska Igor Štefanac. Ikein katalog za 2017. ima 324 stranice, preveden je na 34 jezika i distribuiran u 48 zemalja u ukupno 211 milijuna primjeraka. O samom poslovanju robne kuće u drugoj godini rada u Hrvatskoj (koja je završila prije desetak dana) iz Ikee tijekom predstavljanja nisu iznosili detalje, uz napomenu da će više o tome reći u listopadu. Naznačili su samo da su zadovoljni trendovima prodaje, koji su na tragu prve dvije godine, kao i da od ukupno 351 zaposlenog 54 posto su žene, čime je hrvatska Ikea u skladu s globalnim Ikeinim trendovima.  >> IKEA s tržišta povlači ovih šest vrsta čokolada, provjerite imate li ih kod kuće