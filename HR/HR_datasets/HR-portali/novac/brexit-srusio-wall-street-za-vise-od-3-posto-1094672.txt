Na Wall Streetu su u petak cijene dionica potonule više od 3 posto, što je njihov najveći dnevni gubitak u 10 mjeseci, jer je odluka Britanaca o napuštanju Europske unije ulagače uhvatila na krivoj nozi. Dow Jones potonuo je 611 bodova ili 3,39 posto, na 17.399 bodova, dok je S&P 500 skliznuo 3,60 posto, na 2.037 bodova, a Nasdaq indeks 4,12 posto, na 4.707 bodova. Oštar pad cijena dionica posljedica je pogrešne procjene ulagača da će Britanija ostati u Europskoj uniji. Zbog toga su danima prije referenduma burzovni indeksi rasli, pa se S&P 500 indeks u četvrtak primaknuo rekordnoj razini na samo 0,8 posto. No, u petak je, nakon što se pokazalo da većina Britanaca želi napustiti Uniju, taj indeks zabilježio najveći dnevni gubitak od kolovoza prošle godine. Na poremećaje na financijskim tržištima ukazuje i pad tečaja funte prema dolaru u jednom trenutku za rekordnih 10 posto, na 1,32 dolara, najnižu razinu od 1985. godine. Strah ulagača da će odluka Britanaca naštetiti investicijama i dovesti do višemjesečne političke i ekonomske nesigurnosti izazvala je jučer oštar pad cijena dionica na svjetskim burzama, pa se procjenjuje da je izbrisano oko 2.000 milijardi dolara tržišne vrijednosti dionica. "Očekujemo slabljenje investicija, a stoga i sporiji gospodarski rast u iduće dvije, tri godine dok traju pregovori o izlasku Britanije iz EU", poručili su analitičari Deutsche banke u bilješci klijentima. Na strahovanja ulagača ukazuje i jučerašnji skok VIX indeksa 'straha' Čikaške burze opcija za 49 posto, na 25,7 bodova, najvišu razinu u četiri mjeseca. To pokazuje da ulagači pojačano osiguravaju svoje portfelje od mogućeg pada cijena dionica. Na povlačenje ulagača s tržišta ukazuje, pak, najveći dnevni obujam od kolovoza 2011. godine. Na američkim su burzama vlasnika jučer zamijenile 15,2 milijarde dionica, dok je prosječni dnevni obujam u posljednjih 20 dana iznosio 6,8 milijardi. Zbog jučerašnjeg oštrog pada, cijene dionica na Wall Streetu zabilježile su gubitke i na tjednoj razini, već treći tjedan zaredom. Dow Jones i S&P 500 izgubili su prošloga tjedna 1,6 posto, dok je Nasdaq indeks potonuo 1,9 posto. Na europskim su burzama jučer zabilježeni još i veći gubici. Londonski FTSE indeks skliznuo je 3,15 posto, na 6.138 bodova, dok je frankfurtski DAX potonuo 6,82 posto, na 9.557 bodova, a pariški CAC 8,04 posto, na 4.106 bodova. 