Turističko vijeće Hrvatske turističke zajednice (HTZ) u ponedjeljak je prihvatilo godišnje izvješće HTZ-a za prošlu godinu koje je podnio direktor Glavnog ureda HTZ-a Ratomir Ivičić, kao i njegovu molbu za razrješenjem s te pozicije, za koju će se u idućih 30 dana raspisati natječaj.   Prihvaćajući Ivičićevu molbu, Vijeće HTZ-a na svojoj je sjednici u ponedjeljak odlučilo da će natječaj za novog direktora objaviti u roku 30 dana, pri čemu će Ivičić ostati na poslu do imenovanja novog direktora, tako da, prema ocjeni ministra turizma i predsjednika HTZ-a Garija Cappellija, neće biti praznog hoda.   "Ova je sezona već pripremljena, sada se samo provodi u djelo kroz određene marketinške akcije, sajmove i druge aktivnosti, tako da ne bi trebao biti nikakvih problema. Naravno da će biti i novosti u radu Glavnog ureda, koje same po sebi donosi svaki novi tim, a koje će opet jednom netko mjeriti je li bilo i koliko dobro", izjavio je Cappelli.   U vezi natječaja za novog direktora, koji će, kao i prijašnjih godina biti javan i otvoren za sve stručne kandidate, istaknuo je da "što se više kvalitetnih kandidata javi, to bolje", odgovarajući time na pitanje novinara tko bi mogao biti novi direktor.   Ivičić sve objasnio moralnom i poslovnom obvezom   Ivičić je izjavio da s obzirom na novu vladu, smatra svojom poslovnom obvezom, moralnim i civilizacijskim činom svoj mandat dati na raspolaganje novom predsjedniku HTZ-a, kao i zahtjev za sporazumnim raskidom radnog odnosa.   Zahvalio se na povjerenju koje mu je ukazano za vođenje Glavnog ureda HTZ-a u zadnje dvije godine, u kojima su, kako je kazao pokrenuti neki važni procesi u radu dosljednom primjenom strateško-marketinškog plana.   "Rezultati su vidljivi i nadmašuju one od prije, a posebice me veseli što smo pokrenuli projekt eVisitor", rekao je Ivičić.   Ministru, članovima Vijeća i nekom novom direktoru ili direktorici Ivičić je poželio puno uspjeha u radu, ističući i da je ovogodišnja sezona marketinški pripremljena te da sve najave i pokazatelji sa gotovo svih tržišta idu u smjeru još jedne sjajne turističke godine, što je potvrdio i ministar Cappelli.   Prema prihvaćenom Ivičićevom izvješću o radu HTZ-a za 2016. s financijskim izvješćem, sve je prošle godine u HTZ-u odrađeno u skladu s programom rada i odlukama Vijeća.   Cappelli najavio promjene   Ministar Cappelli o izvješću za prošlu godinu kazao je "imam svoje mišljenje", dodajući da će inzistirati na promjenama u Glavnom uredu s većom valorizacijom rada HTZ-ovih predstavništava u inozemstvu koja po njegovoj ocjeni nisu dovoljno iskorištena, kao ni svi resursi u Glavnom uredu.   Promjena će biti i u marketinškom pristupu, jer se trendovi na tržištu mijenjaju iz dana u dan, pa tako primjerice Facebook više nije najvažnija društvena mreža nego je to Instagram i na to treba brzo reagirati.   Za to je, kako je rekao, potrebno intenzivnije mjerenje učinkovitosti marketinga, na čemu trebaju raditi Glavni ured HTZ-a, sustav turističkih zajednica, strana predstavništva i marketinške agencije s kojima će se, najavio je, i dalje surađivati na stranim tržištima. No, upozorio je da te agencije ne smiju diktirati što i kako Hrvatska u turizmu želi, nego treba biti obrnuto.   Smatra i da u promociji i marketingu HTZ općenito treba ubaciti u 'višu brzinu' u čemu opet vidi veliku ulogu inozemnih predstavništva HTZ-a i njihovih direktora.   U segmentu marketinga, Vijeće HTZ-a je prihvatilo izvješće Nadzornog odbora prema kojem na stranim tržištima treba angažirati više od jedne marketinške agencije, pa je slijedom toga, a po završenom natječajnom postupku, Vijeće prihvatilo i da se za tržište Nizozemske surađuje s agencijom Aviareps, za Sloveniju s agencijom Publicis, za Italiju s Local Planetom (ProMedia), dok će agencija MediaCom pokrivati ostala tržišta.