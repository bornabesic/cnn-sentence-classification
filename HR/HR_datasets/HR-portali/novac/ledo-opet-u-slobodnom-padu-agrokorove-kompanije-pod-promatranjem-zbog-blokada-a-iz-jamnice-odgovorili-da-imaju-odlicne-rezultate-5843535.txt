Dionice šest kompanija iz sastava Agrokora su zbog blokade njihovih računa danas na Zagrebačkoj burzi stavljene u “segment za promatranje”, što je mjera kojom ZSE skreće pažnju investitorima  da pomnije prate što se zbiva s tom dionicom odnosno izdavateljem, rekla nam je Ivana Gažić, predsjednica Uprave Zagrebačke burze. "Radi se o objašnjenju investitorima da se s tom dionicom nešto događa. Nećemo obustavljati trgovinu tim dionicama", rekla je. U pitanju su dionice Leda, Jamnice, Belja, Zvijezde, Tiska i PIK-a Vinkovci.  Istodobno, dionice Agrokorovih perjanica su, osim Jamnice, nakon relativno optimističnog jutra potonule u intenzivnom trgovanju na ZSE. Dionica Leda je oko 14  sati bila u padu 14,35 posto s prometom od čak 13,7 milijuna kuna, Belja je pala 12,84 posto, a Zvijezde čak 16,37 posto, dok je Jamnica tada bila u plusu. I indeks Crobex držao se prijepodne u plusu, ali je oko 14 sati i on potponuo u minus, a ukupni promet bio je oko 30,7 milijuna kuna. Iz Belja su oko podneva objavili na stranicama ZSE da će se blokada žiro-računa riješiti u "najkraćem roku", da nastavljaju "normalno poslovati te da ispunjavanje budućih obveza nije dovedeno u pitanje." Iz Jamnice su pak odgovorili kako ostvaruju odlične poslovne rezultate, blokadu će riješiti u najkraćem roku te da to neće utjecati na ispunjavanj eostalih obveza. Ledo je objavilo kako je zbog nepodmirenih obveza došlo do blokade, te da rade na "razrješenju te situacije u smislu daljeg nastavka redovnog poslovanja"