Britanski turoperator Monarch Holidays, s oko 850.000 putnika godišnje i vlastitom flotom aviona, samo je jedan od stranih organizatora putovanja kojima je Hrvatska u fokusu više nego ikada. Dulje od desetljaća u suradnji s agencijom Atlas dovode goste u Dubrovnik, a u 2017. na svoj itinerer stavljaju i Zagreb, te Split. O rastu popularnosti Hrvatske, dugoročnim izgledima na britanskom tržištu, povratku Turske, Egipta... razgovaramo s Neilom Garnerom, jednim od Monarchovih menadžera.  Koliko ćete ove godine Britanaca dovesti u Hrvatsku?  - Vrlo smo zadovoljni Dubrovnikom u koji dovodimo goste već 15 godina i to je svakako bio dobar znak za širenje posla. Lani smo u Dubrovnik doveli između šest i sedam tisuća putnika, a u ovoj godini je plan oko 10.000. U Zagreb počinjemo letjeti 1. svibnja, imat ćemo šest letova tjedno, po tri iz Londona i Manchestera, a Split kreće u lipnju s dva leta tjedno. Radimo u low cost sistemu, naši avioni imaju po dvjesto sjedalo, a tek ćemo vidjeti koliko ćemo prodati paket aranžmana i koliko će biti ‘običnih’ putnika.  Većina turoperatora je manje-više orijentirana na hrvatsku obalu, kako se u vašim planovima našao Zagreb?  - Neke tradicionalne destinacije poput Turske i Egipta su već neko vrijeme u problemima i mi intenzivno tragamo za novima. Imamo flotu od 35 aviona, a osim ljetovališnog turizma naša je zona interesa i city break. Ove smo godine u planove tako, osim Zagreba, uvrstili i Lisabon, Madrid, Rim... U Zagrebu vidimo priliku za dobar posao, to je zanimljiv grad, s brojnim znamenitostima, ugodom klimom, dobrim restoranima i vjerujemo da će se Britancima svidjeti.  Kakav imidž hrvatska odredišta imaju među britanskim turistima?  - Mnogi Britanci su već posjetili Hrvatsku i vratili se s vrlo pozitivnim impresijama. Vaša je zemlja na glasu kao sigurna, s raznovrsnom ponudom i dobrom uslugom, lijepom obalom, renoviranim hotelima, odličnom mediteranskom kuhinjom, bogatom kulturom, poviješću, raznolikom ponudom izleta... Nije preskupa, a relativno je blizu, praktički dva sata avionom. Osim toga, mnogi su Britanci već puno puta bili u Španjolskoj, Italiji... i, poput nas turoperatora, također tragaju za novim mjestima.  Koliko osobno poznajete Hrvatsku i kakve su vaše impresije?  - Dubrovnik sam odlično upoznao i privatno i poslovno mogu reći samo sve najljepše. U Splitu, recimo, bio sam prije koji tjedan prvi puta i također mi se jako svidio. Lijepa je i Makarska, otoci su prekrasni...  Nemoguće da je baš sve idealno u hrvatskom turizmu?  - Ograničeni hotelski kapaciteti se pokazuju kao jedan od većih izazova kad je u pitanju Hrvatska. Mimo toga, malo mi se problematičnom čini i promocija hrvatskog turizma. Običnom Britancu ona ponekad izgleda fragmentirano, Hrvatska se ne promovira kao jedinstven identitet već kroz različite regije, pa se promatrač pita gdje se zapravo ta regija nalazi. Ima čak i onih koji, kad vide reklamu za Dubrovnik, pitaju gdje je to... Možda bi se u tom segmentu mogli više ugledati na Španjolsku. Španjolci vrlo snažno promoviraju svoju zemlju, nacionalni brend. Rijetko ističu neke regije, eventualno specijalizirane proizvode, koji mogu zanimati pojedine tržišne niše. Definitivno mi se čine da bi u prodaji putovanja za Hrvatsku puno pomoglo da se više reklamira kao zemlja. Što se tiče primjedbi naših putnika, mogu vam reći da je Hrvatska jedna od destinacija za koju ih čujemo ponajmanje. Trenutno se čak ne mogu sjetiti nijedne...  Kakvi su vam planovi za nadolazeće godine?  - Samo daljnji rast, naročito na obali. Uvjereni smo da će potražnja na britanskom tržištu samo rasti. Zasad kao ograničavajući faktor, kao što sam spomenuo, vidim jedino manjak hotela.    Hrvatska je vrlo zainteresirana širiti turizam u unutrašnjost zemlje, bi li to zanimalo Britance?  - Naš je interes do daljnjeg ljetovališni i gradski turizam. To, naime, najviše zanima naše putnike, tako da kontinentalni dio Hrvatske, nažalost, još neko vrijeme zasigurno neće biti u našem fokusu. No, realno, još niste sasvim puni ni na obali.  Kad će se Turska, Egipat vratiti na europsko turističko tržište?  - Za razliku od Njemačke, Turska je u Britaniji ove godine dobro startala. Odmor u toj zemlji kod nas se zasad prodaje čak i bolje nego smo očekivali. Dijelom zasigurno kao posljedica agresivne cjenovne kampanje. Turski hotelijeri, naime, daju popuste između 40 i 50 posto. Očekivali smo da će i Egiptu bolje krenuti, međutim zasad ide slabije nego smo mislili. U svakom slučaju, povratak u normalne turističke tokove je proces, nitko se ne vrati u jednoj godini. >> Za uskrsne blagdane očekuje se 10 posto više gostiju nego lani >> Sigurni smo za turiste, ali i dalje smo skupi i neposlovni 