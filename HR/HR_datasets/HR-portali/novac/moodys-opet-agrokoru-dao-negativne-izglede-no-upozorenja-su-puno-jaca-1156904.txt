Rejting agencija Moody's u svom najnovijem izvješću ostavila je ocjenu rejtinga za Agrokor na B3, koju joj je dala u siječnju, te negativne izglede koje je iz pozitivnih promijenila još u veljači. No, upozorenja su puno jača, a vezana su za kreditne obveze. Pa tako kažu da bi odnos duga i operativne dobiti već tijekom 2017. mogao skočiti na 6,8 puta dok su u posljednjem raportu iz veljače tu obvezu smještali u sigurnu 2018. godinu. Visina kamata se procjenjuje na 310 milijuna eura, što je posljedica visokih kamata po kojima se hrvatska najveća tvrtka zaduživala do sada. U Moody’su ističu da je operativna dobit jednaka kamatama, odnosno da Todorić sve što zaradi da bankama i ulagačima u obveznice.  Bez obzira na izvješće, ulagači su u petak reagirali vrlo pozitivno na tržištu kapitala. Sve tri obveznice su porasle i do 10 posto, a rasla je i vrijednost dionica kompanija iz koncerna Agrokor na Zagrebačkoj burzi. Moody's u svom izvješću i ponavlja za tržište ohrabrujući podatak – da likvidnost Agrokora u sljedećih 12 mjeseci nije upitna za pokriće dugova. Ponavljaju i zašto je došlo do smanjenja rejtinga u siječnju – zbog ograničenog generiranja keša, slabe kreditne sposobnosti, kompleksne strukture koncerna, netransparetnosti oko financijskih izvješća, činjenicu da je zarada koncentrirana na regiju, ponajprije na Hrvatsku, te rizik refinanciranja pri čemu spominju prije svega PIK obveznicu koja dospjeva na naplatu u lipnju sljedeće godine. Naime, problem je ako Agrokor ne bi bio u stanju riješiti pitanje PIK obveznice u ožujku sljedeće godine, a s bankama je dogovoreno da bi tada na naplatu dospjeli i zajmovi tih banaka. A ako se u ožujku i ne dogodi značajno povećanje duga, onda bi to prema dogovoru značilo promjenu kontrole nad koncernom, a banke i vlasnici obveznica bi tražili isplatu odmah.    >> Agrokor od Sberbanke dobio još 300 milijuna eura kredita >> Agrokor: Državi ne dugujemo ni kune poreza >> Agrokor – 60.000 zaposlenih, 15% hrvatskog gospodarstva, Vlada mora djelovati 