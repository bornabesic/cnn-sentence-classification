Hrvatski ministar poljoprivrede Tomislav Tolušić sastao se u utorak, na marginama sastanka ministara poljoprivrede, s povjerenikom za poljoprivredu Philom Hoganom. "Bio je to nastupni sastanak. Pozvali smo ministra Hogana, koji je rekao da će ubrzo posjetiti Zagreb i Slavoniju. Razgovarali smo o pitanju terana, spekulativnim zalihama šećera te kvotama za mandarine i jabuke", rekao je Tolušić, koji prvi put boravi u Bruxellesu kao ministar poljoprivrede. Ministar je rekao kako očekuje da će se pitanje terana biti riješeno u bliskoj budućnosti, da se na tome radi zajedno s Komisijom te da naši proizvođači imaju pravo proizvoditi vino pod tim imenom. Slovenija je 2000. godine u EU-u zaštitila svoje vino teran, koje se u primorskom dijelu te zemlje radi od grožđa sorte refošk, dok se u hrvatskoj Istri radi od sorte teran. Zbog te zaštite, hrvatski proizvođači ne mogu prodavati vino pod tim imenom. Ministar Tolušić komentirao je i slučaj ptičje gripe u slavonskoj općini Cerna. "Ta gripa nije opasna za ljude, nego samo za životinje. Pronađeno je 10 uginulih labudova na području općine Cerna. Mjere koje sada primjenjujemo zapravo su standardne mjere koje se primjenjuju u slučaju bolesti ptica. U užem području u kojem su pronađene uginule ptice provodi se mjere zatvaranja peradi i ostalih ptica, a u ostalim područjima prepporučuje se držanje peradi u zatvorenim prostorima", rekao je ministar. Tolušić je rekao da je jedna od bitniji tema na sastanku ministara poljoprivrede bilo pitanje nepoštene trgovačke prakse. "Hrvatska se zauzima za to da se to pitanje rješava na europskoj razini, ali s obzirom da je to postupak koji dugo traje, Hrvatska je jedna od država koje će uskoro donijeti svoj zakon o suzbijanju nepoštene trgovačke prakse", rekao je Tolušić. >> Čija je 'zlevanka', hrvatska ili slovenska?