U NAREDNIH mjesec dana očekuju nas vrlo prljave igre na političkoj sceni. Iako predizborna kampanja još službeno nije počela, populistički demagozi iz lijevog i desnog krila Saveza Komunista Hrvatske već su krenuli u odlučujuću bitku, bitku za Vaš novčanik. Prvo je prošloga tjedna u medije izašao predizborni program SDP-a, a nedugo zatim i onaj HDZ-a. Programi su im začudo veoma slični, ali što bismo drugo mogli i očekivati kad su obje stranke temeljene na gotovo istim načelima – populizmu, zaduživanju, demagogiji i uhljebljivanju podobnih. Bez imalo srama tvrde da će, ukoliko dođu na vlast, otvoriti više od stotinu tisuća novih radnih mjesta. HDZ je u ovom obećanju ipak nadjačao Narodnu koaliciju. Obećali su trideset i pet tisuća radnih mjesta više od konkurenata. Uz nova zaposlenja, i jedni i drugi obećavaju povećanje socijalnih davanja, uz istodobno smanjenje poreznog opterećenja. Kako će to izvesti, ostaje nejasno, no to zapravo njima nije ni bitno. Jednom kada netko od njih osvoji vlast, od poduže liste predizbornih obećanja neće ostati baš ništa – eventualno će poslužiti kao toaletni papir uhljebima u sjedištu stranke. Čarobni štapić za stvaranje radnih mjesta Zanimljivo je da nijedna stranka ne priča o poslovima, već stalno koriste termin “radna mjesta”. Posao je nemoguće stvoriti potezom čarobnog štapića, ali je zato uvijek moguće izmisliti novo uhljebničko radno mjesto na kojem pravog posla zapravo nema. Otvaranje novih uhljebničkih ureda, agencija ili ustanova samo će još više ubrzati put Hrvatske prema sve izglednijem bankrotu. Prema podacima Državnog zavoda za statistiku, u 2015. prihodi Republike Hrvatske iznosili su nešto više od 146 milijardi kuna. U ovu brojku ulazi sve ono što je država uzela građanima kroz poreze, parafiskalne namete i doprinose. Iznos rashoda bio je veći za deset milijardi kuna, a razliku smo morali pokriti ponovnim zaduživanjem. Nerealno je očekivati da se u ovakvim uvjetima može smanjiti porezno opterećenje (prihodi) bez velikog rezanja troškova države (rashodovne strane). Protekle godine na plaće zaposlenika, među kojima se kriju mnogobrojni uhljebi, država je izdvojila gotovo četrdeset milijardi kuna. Velik dio ovoga novca nezasluženo je završio u rukama podobnih, na račun onih kojima je novac stvarno potreban kako bi država mogla funkcionirati. Primjerice, naši hrabri vatrogasci, većinom dobrovoljci, svakoga ljeta muku muče s gašenjem požara jer u proračunu nema dovoljno novca za novu opremu, a kamoli za kupnju novih kanadera. Poslije izbora nas čeka povratak u realnost U isto vrijeme direktori u Hrvatskim šumama, postavljeni na pozicije po političkoj liniji, primaju bonuse u milijunskim iznosima. Hrvatske šume ne ostvaruju prihode samo prodajom proizvoda i usluga, već dobar dio novca uprihode prisilom. Poslovnim subjektima bez obzira na vrstu djelatnosti naplaćaju doslovno porez na zrak, odnosno parafiskalni namet punog imena “Naknada za korištenje općekorisnih funkcija šuma”, u što spada i pročišćavanje onečišćenog zraka. Otpuštanje prekobrojnih uhljeba ne spominje niti jedna stranka, kao ni racionalizaciju troškova poslovanja državnih tvrtki i agencija. Uvijek vjerno glasačko tijelo bit će pošteđeno loših vijesti, barem za vrijeme predizborne kampanje. Nažalost, život nije bajka, a javni dug nekontrolirano raste. Sljedeće godine na naplatu nam stiže 26,6 milijardi kuna duga. Realnost možemo ignorirati, ali posljedice tog ignoriranja uskoro više nećemo moći ignorirati. Bez obzira na ove pokazatelje, stranke nastavljaju s istim obećanjima. Smanjenje troškova ne spominje nitko, ali zato svi najavljuju poduže liste lijepih želja za povećanje rashoda – HDZ obećava rast mirovina i povećanje naknade za novorođenu djecu, a SDP povećanje minimalca i naknade za polaznike stručnog osposobljavanja. Budući da poreze navodno misle smanjiti, upitno je na koji način planiraju prikupiti novac potreban za navedene rashode. Možda uopće ne planiraju, možda samo obećavaju po onoj staroj narodnoj – obećanje, ludom radovanje.  *Stranica "Protiv poreza" inicijativa je građana koji se zalažu za smanjenje porezne presije u Hrvatskoj. Ciljevi ove inicijative su: povećanje svijesti građana o štetnosti poreza za gospodarstvo ukidanje nepotrebnih poreza i nameta, smanjenje ovlasti države i stvaranje uvjeta za gospodarski rast. *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala