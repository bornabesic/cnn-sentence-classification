Da bi se živio američki san, nije nužno otići u Ameriku. Može se taj san sasvim lijepo živjeti i u Splitu. Ostati doma u Hrvatskoj, a poslovati na svjetskom tržištu, uspjelo je mladim IT stručnjacima okupljenima u američko-hrvatskom startupu "East Coast Product" (ECP). Zajednički posao pokrenuli su sredinom 2014. godine Chris Swenor u Bostonu i Ivan Blažević u Splitu. Danas ih je ukupno 20 zaposlenih, polovica na splitskoj adresi u Krbavskoj ulici, a drugih 10 u SAD-u. Dobra vijest je i da nadalje zapošljavaju mlade, ambiciozne programere, piše Slobodna Dalmacija. Ivanu je 29 godina, završio je računarstvo na splitskom FESB-u. Prije je radio u dvjema IT tvrtkama, "Manas" i "Ericsson Nikola Tesla", a Chrisa je upoznao za vrijeme rada na jednom projektu. – Radili smo zajedno i po završetku projekta, nakon nekog vremena, došli smo na ideju da krenemo zajedno u posao izrade web i mobilnih aplikacija i probamo stvoriti nešto novo, drukčije – kaže nam Ivan Blažević o svojim počecima, okružen kolegama i kolegicama. Specijalizirali su se za rad u JavaScript tehnologiji. Zaposlenici zaduženi za prodaju, marketing, PR i dizajn su u Bostonu, a programeri u Splitu. Za vrijeme našeg posjeta, u uredu su, uz Ivana koji je u "East Coast Productu" glavni tehnološki direktor (CTO), bili Monika Souček, Ana Prpić, Stipe Kotarac, Nikša Janjić, Leon Petrov, Mateo Karadža i Andro Bubica. S njima rade još Petar Penović i Petar Ivančević. Pitamo je li netko među njima stariji od vlasnika i direktora, kroz smijeh kažu ima jedan-dva. – Prvi ured bio je u podrumu moje zgrade, u 15 kvadrata bilo nas je u početku dvojica, zatim trojica, pa petorica. Nisu bili baš neki uvjeti, ali snalazili smo se i radili tako jednu godinu dana, zatim se preselili u ured od 60-ak kvadrata na Sućidru i na koncu u ovaj prostor od 220 kvadrata koji smo unajmili – prisjeća se Ivan. Atmosfera u uredu je ležerna, rade u prijateljskom ozračju, osjećaju se kao da su kod kuće. Kad su pokretali zajednički biznis, Ivan i Chris vodili su se motom "Sretan zaposlenik najbolji je zaposlenik". U tome su uspjeli, njihovi zaposlenici obavljaju zanimljiv posao i primaju na vrijeme iznadprosječne plaće. – Na posao možemo doći kad nam odgovara, nemamo klasično radno vrijeme od 8 do 16. Neki od nas dolaze rano ujutro, neki kasno popodne. Ne postoji dress code u uredu, a isto tako nismo uvijek za radnim stolovima. Nerijetko se tipka na laptopu na kauču, umotani u dekice i u kućnim papučama – kazuje Monika Souček, zadužena za komunikacije tvrtke. Padne li im koncentracija i zatreba odmor dok su na poslu, mogu se opustiti igrajući pikado, playstation i razne društvene igre. U uredu, osim kauča, imaju i velike vreće za sjedenje, tzv. beanbagove. Zaposlenici mogu koristiti i godišnji odmor koliko god im treba, naravno ako ne trpi posao, odnosno ako ne rade na projektima koji imaju svoje rokove. Iako teže radnom tjednu od 40 sati, produktivnost se mjeri postignućima, a ne radnim satima. Svaki napredak nagrađuje se povišicom i bonusima. Međusobno se druže, imaju i pojedinačne sastanke sa šefovima, zajedničke aktivnosti, izlaske, teambuilding, provode se anonimne ankete o zadovoljstvu zaposlenika, organiziraju višetjedni prekooceanski posjeti na relaciji SAD – Hrvatska. Nikola Vilić / HANZA MEDIA   Kreirali su na tisuće linija koda. Svi klijenti su im s američkog tržišta, tako da praktički nemaju iskustvo kako je to čekati naplatu usluga u hrvatskim prilikama. No, mogli bi govoriti o prevelikim davanjima na plaće, administraciji i propisima po kojima je kod nas sve kompliciranije, počevši od naizgled jednostavne nabave grickalica na račun tvrtke ili kad nekoga želite počastiti poslovnim ručkom. – Svaki klijent i svaki projekt je drukčiji – kaže Ivan Blažević. Među klijentima su neprofitne organizacije, ali i velike korporacije. Radili su, primjerice, aplikaciju za projekt "Innovation Women", društvenu mrežu namijenjenu ženama kako bi se potaknulo njihovo govorništvo, kao i aplikaciju za prijavu na Wi-Fi koju će koristiti više od 1000 hotela. U "East Coast Productu" ponosni su i što zapošljavaju 40 posto žena u Splitu i Bostonu. U većini IT tvrtki, žene u ukupnom broju zaposlenih čine manje od 10 posto. Jednostavno, kod nas je malo žena programera, piše Slobodna. Na kraju razgovora kažu nam da se cijelo postojanje "East Coast Producta" može sažeti u američku izreku: "Work hard, play hard!"