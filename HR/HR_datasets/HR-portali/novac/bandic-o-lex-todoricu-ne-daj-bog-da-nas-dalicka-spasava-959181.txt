IDEJU o Lex Todoriću, zakonu koji je najavila potpredsjednica vlade Martina Dalić, prokomentirao je i zagrebački gradonačelnik Milan Bandić. Podsjetimo, Martina Dalić je jučer na press konferenciji najavila kako vlada priprema novi zakon koji će se moći primijeniti na sve domaće firme koje imaju preko 8000 zaposlenih te koje imaju preko milijardu kuna duga.  Zakon je u javnosti odmah nazvan "Lex Todorić" jer je savršeno jasno da njime vlada pokušava spasiti koncert Ivice Todorića, inače najveću privatnu tvrtku u zemlji.  "Potaknuti ovim zbivanjima i vijestima koje pratimo vezano uz Agrokor, ali ne ograničavajući se ni u kojem slučaju samo na Agrokor, već imajući u vidu da u Hrvatskoj postoji i niz drugih kompanija koje mogu potencijalno uzrokovati rizike za cjelokupni gospodarski sustav, u Vladi intenzivno radimo na pripremi zakonodavnog i institucionalnog okvira čija je svrha zaštititi stabilnost ukupnog hrvatskog gospodarstva, upravo u situacijama i slučajevima kada se s poteškoćama suočavaju sistemski važne kompanije, a nisu u stanju te poteškoće same razriješiti", najavila je jučer Dalić na press konferenciji.   Zakon za spas Todorićevog Agrokora  Naravno, svima je odmah je postalo jasno da u Hrvatskoj postoji samo jedna takva privatna tvrtka - Agrokor Ivice Todorića. Sve ostale tvrtke koje bi ušle u taj kriterij su državne odnosno gradske, kao što su Hrvatska pošta i Zagrebački Holding.  Najavu takvog zakona odmah su osudili u HNS-u, SDP-u i HSS-u, a o njoj se oglasio i zagrebački gradonačelnik Milan Bandić, obzirom da bi se takav zakon mogao primijeniti i na Zagrebački Holding.  "Ne daj bog da nas Dalićka spašava u gradu, jer onda ja ne bih radio svoj posao, uz dužno poštovanje prema potpredsjednici vlade. Kada bi ona počela spašavati Zagrebački Holding, onda bi mi morali kupiti prnje iz grada Zagreba. Dok sam ja na čelu grada Zagreba, to gospođa Dalić neće trebati raditi. A da li će ona spašavati druge za koje je odgovorna - ja joj želim puno sreće na tom putu", komentirao je danas zagrebački gradonačelnik, a prenosi HRT.