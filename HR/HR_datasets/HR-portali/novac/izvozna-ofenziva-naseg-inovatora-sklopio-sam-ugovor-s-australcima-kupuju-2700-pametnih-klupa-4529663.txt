Veliki poslovni uspjeh ovih je dana najavila solinska tvrtka Include mladog poduzetnika Ivana Mrvoša. Kako doznaje Jutarnji list, upravo su potpisali ugovor s australskom tvrtkom MTK Renewable energy investment, vrijedan 40 milijuna kuna, prema kojem će joj u sljedećih pet godina isporučiti oko 2700 pametnih klupa na solarno napajanje, a bit će postavljene diljem Australije. Suradnja se realizirala uz pomoć generalnog konzula Hrvatske u Australiji Dubravka Belavića, koji ih je povezao. - Imali smo jedan Skype sastanak na početku pregovora, na kojem smo predstavili naš proizvod. Oni su informacije prenijeli partnerima, a prije nekoliko dana posjetili su nas u Solinu. Oduševljeni su klupama i planiraju ih postaviti u nekoliko gradova diljem Australije - kaže Mrvoš. U Solinu Australci su rekli da će naručiti najmanje 200 do 250 pametnih klupa, no nakon obilaska proizvodnje bili su oduševljeni te traže još veću količinu. - Mi smo im pokazali da 100 posto toga što reklamiramo s našom novom pametnom klupom stoji. Pretpostavljam da bi kod njih naš proizvod bio jako uspješan jer imaju puno sunca - dodaje Mrvoš. Radi se o novom modelu pametnih klupa Steora, predstavljenom početkom godine, a cijena mu je 1800 eura, te imaju monitore s posebnim sustavom reklamiranja. - Dvije su verzije pametne klupe - standardna i urbana. Obje imaju solarne ploče snage 100 W, baterijski sustav od 100 Ah, dva USB-a za brzo punjenje uređaja, ‘pad’ za bežično punjenje uređaja novije generacije, senzore za temperaturu zraka, vlažnost zraka, senzore za praćenje kvalitete i plinova u zraku. Tu je i sustav hlađenja koji spušta temperaturu sjedala za oko 10 stupnjeva razlike u odnosu na vanjsku temperaturu, noćna LED rasvjeta te najbrži internet dostupan na tržištu - kaže Mrvoš. Urbana verzija ima i ekran na kojem se prikazuju podaci iz okoline i vremenska prognoza, a putem senzora prati broj prolaznika. Do kraja godine za urbanu će se verziju klupe lansirati i sustav oglašavanja DOOH na kojem će se bilo koja tvrtka moći postaviti oglasni materijal ili video. Taj model već je isporučen u SAD, Katar i Švicarsku, međutim, to iznosi samo 60 posto posla koji su upravo sklopili s australskom tvrtkom. Unatoč uspjehu, Mrvoš se, kako tvrdi, ne planira seliti iz Hrvatske. - Za početak čekamo prvu narudžbu, no u budućnosti ne isključujemo mogućnost otvaranja pogona u Australiji ako ispadne da dolje imamo jako puno posla. Međutim, ne razmišljamo o odlasku iz Hrvatske - kaže Mrvoš.