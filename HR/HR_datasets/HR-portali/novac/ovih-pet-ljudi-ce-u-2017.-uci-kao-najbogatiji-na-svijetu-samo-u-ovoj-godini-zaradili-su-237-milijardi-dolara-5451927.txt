Najbogatiji ljudi svijeta krajem 2016. godine u džepu će imati čak 237 milijardi dolara više, pokazuje novi Bloombergov indeks bogataša. Energija, metal i rude bili su najprofitabilniji sektor u 2016, donijevši 80 milijardi dolara prihoda, a slijede tehnologija sa 50 milijardi te prehrambena industrija sa 28 milijardi dolara prihoda. Bogataši iz SAD-a dominirali su listom najvećih dobitnika - njih četvorica od ukupno petorice su Amerikanci. Uz Warrena Buffeta, koji je došao na drugo mjesto najbogatijih ljudi svijeta, izbacivši Amancia Ortegu na treće mjesto, te Billa Gatesa i Jeffa Bezosa, na listi ljudi s najvećim profitom u 2016. našao se i Harold Hamm, američki šef naftaške kompanije Continental Resources, koji je u banku “spremio” 8,4 milijarde dolara. Jedini Europljanin među njima je Bernard Arnault, modni magnat u čijem je vlasništvu LVMH, grupacija luksuznih brendova u kojoj su i Louis Vuitton te Christian Dior. Arnault je 2016. zaradio 7,1 milijardu dolara, čime je svoje bogatstvo povećao na 38,9 milijardi dolara. Loši gospodarski rezultati Kine početkom godine, Brexit sredinom 2016. te izbor milijardera Donalda Trumpa za američkog predsjednika na kraju godine obilježili su ovogodišnje tržište kapitala. Za vlasnike kompanija ova godina je bila plodonosna, a Jutarnji list donosi najpoznatije bogataše 2016. godine prema izboru Bloomberga. Kevin Lamarque / REUTERS Warren Buffett   1) Warren Buffett Vlasnik investicijskog fonda Berkshire Hathaway, koji u vlasništvu ima više od 80 tvrtki, a ulaže u kompanije poput Applea, American Expressa i Coca-Cole, zaradio je 12,3 milijardi dolara tijekom godine. “Prorok iz Omahe” sada vrijedi 74,2 milijarde dolara što je dovoljno da ga se smjesti na drugo mjesto najbogatijih. Ovaj filantrop donirao je u srpnju ove godine 2,6 milijardi dolara u dobrotvorne svrhe. Obećao je da će nakon smrti podijeliti 99 posto stečenog bogatstva, i to preko dobrotvornog fonda Billa Gatesa. Andrew Kelly / REUTERS Bill Gates   2) Bill Gates S imovinom od gotovo 85 milijardi dolara, Bill Gates ostaje i dalje najbogatiji čovjek na svijetu. Vlasnik Microsofta u 2016. godini ostvario je dobit od 9,8 milijardi dolara, koja je najviše porasla zahvaljujući rastu cijena dionica kanadskih željeznica i Ecolaba, dviju manjih kompanija u kojima ima udjele. Gates je nedavno s još desetak najbogatijih moćnika svijeta podržao milijardu dolara vrijedan fond za poticanje proizvodnje čiste energije te je najavio da će da će najveći dio svojega bogatstva donirati u humanitarne svrhe. Gary Cameron / REUTERS Jeff Bezos   3) Jeff Bezos Rastom prodaje na svojoj online trgovini osnivač Amazona zaradio je 7,6 milijardi dolara, postavši peti najbogatiji čovjek na svijetu, s neto bogatstvom od 66,6 milijardi dolara. Amazon je pokrenuo 1994. u svojoj garaži, kao online trgovinu knjiga, a danas na njemu može kupiti gotovo sve. Početkom prosinca Amazon je predstavio revolucionarnu trgovinu bez blagajni. Osim Amazona, Bezos je vlasnik i tvrtke za svemirska istraživanja Blue Origin. Već za iduću godinu najavio je testne letove, a u 2018. komercijalne letove. Bobby Yip / REUTERS Jack Ma   4) Jack Ma Kineski vlasnik internetske platforme Alibaba 2015. godinu završio je s ukupnim prihodima od 33,3 milijarde dolara, čemu je dodao 3,6 milijarde iz 2016. Ma je početkom godine najavio da u idućih 20 godina planira dosegnuti dvije milijarde potrošača i stvoriti 100 milijuna radnih mjesta. Na ideju o osnivanju e-trgovine Ma je došao kada na Googleu tražio “kinesko pivo”, no pretraga nije dala nijedan rezultat. Tada se dosjetio da bi ljude koji traže neki proizvod mogao umrežiti s njihovim proizvođačima. Miguel Vidal / REUTERS Amancio Ortega   5) Amancio Ortega Najbogatiji čovjek Europe i vlasnik grupacije Inditex, u čijem su sastavu modne kuće Zara, Bershka, Massimo Dutti u ovoj je godini uprihodio 1,7 milijardi dolara. S bogatstvom od 72,4 milijarde dolara, skromni sin španjolskog željezničara sada je treći najbogatiji čovjek svijeta. Ortega uspjeh zahvaljuje brzim tehnologijama koje njegovim robnim markama omogućuju da u samo 15 dana osmisle i počnu prodavati novi proizvod. Karijeru je počeo kao prodavač u trgovini tekstilom, a 1975. otvorio je svoju trgovinu pod imenom Zara.