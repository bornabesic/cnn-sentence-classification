DANAS je na tvrđavi Barone u Šibeniku, održano je svečano potpisivanje ugovora o dodjeli bespovratnih sredstava za projekt "Revitalizacija područja tvrđave sv. Ivan", ukupne vrijednosti 50.014.742,95 kuna, od čega će 42.512.531,51 kuna biti sufinancirano EU sredstvima. Radi se o potpisivanju prvog ugovora u okviru EU natječaja "Priprema i provedba integriranih razvojnih programa temeljenih na obnovi kulturne baštine", priopćili su iz Ministarstva regionalnog razvoja. Ministar Tolušić pohvalio je Grad Šibenik i njegove partnere s kojima uspješno priprema i provodi EU projekte. "Ovo je veliki uspjeh za Grad Šibenik i cijelu županiju jer sv. Ivan je treća tvrđava u Šibeniku koja će biti obnovljena EU sredstvima. Osim što se obnavlja vrijedna kulturna baština, ovakav projekt imat će veliki utjecaj na turistički i gospodarski razvoj Grada i okolice", izjavio je ministar Tolušić. U pripremi je i projekt Integrirani program "Civitas Sacra" – unaprjeđenje turističke ponude Šibenika temeljene na valorizaciji kulturne baštine katedrale sv. Jakova i palače Galbiani, čija ukupna vrijednost iznosi 36.380.859,92 kuna.