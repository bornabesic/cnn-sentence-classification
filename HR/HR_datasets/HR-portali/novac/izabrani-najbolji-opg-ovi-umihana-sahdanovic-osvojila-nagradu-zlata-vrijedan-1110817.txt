Najbolje obiteljsko poljoprivredno gospodarstvo u Hrvatskoj ima Umihdana Šahdanović iz Polja Čepić u Istarskoj općini Kršan, odlučio je žiri projekta Zlata vrijedan koji su pokrenuli Večernji list i Ministarstvo poljoprivrede. Nagradu koja iznosi 30.000 kuna je vlasničinoj kćeri Nerimini Prizrenović na svečanoj dodjeli održanoj večeras na erglei u Đakovu uručio ministar poljoprivrede Davor Romić. Šahdanović se u selu podno Učke bave uzgojem krava motafonke i imaju mini siranu Zlata u kojoj proizvode skutu, svježi sir, obični i jogurt s probioticima, škripavac, sir s tartufima, polutvrde i tvrde sireve te ribanac. Drugo je mjesto ovogodišnjeg izbora pripalo OPG-u Dubravko Pernjak iz Kolana na otoku Pagu. Vlasniku gospodarstva koje ima stado od 535 ovaca pasmine paška pramenka i u svojoj sirani proizvodi oko 20 tona ovčjeg sira nagradu koja iznosi 20.000 kuna uručila je predsjednica Uprave Večernjeg lista Andrea Borošić. Iz ruku v.d. ravnatelja HRT-a Siniše Kovačića vlasnica farme muznih krava Emina Burek iz Dubrave pokraj Vrbovca primila je treću nagradu – 10.000 kuna. Čitatelji Večernjeg lista najboljim OPG-om proglasili su gospodarstvo Mislava Boića koji u Skenderovcima kod Požege uzgaja jabuke, proizvodi jabučni sok, čips od jabuka te suhe šljive. Glavni urednik Večernjeg lista Dražen Klarić njegovoj supruzi Marini uručio je nagradu - godišnju pretplatu na Večernjak. Najboljom mladom nadom u poljoprivredi proglašeno je gospodarstvo Josipa Pintara iz Gornjeg Kosinja u Lici. Pintar uzgaja batat i lički krumpir, ima stado od 80 ovaca te devet angus goveda. Nagradu u iznosu od 10000 kuna Josipu je uručio pomoćnik ministra poljoprivrede Mario Njavro. Novčane nagrade za najbolje osigurala je OTP banka koja je prepoznala važnost projekta "Zlata vrijedan" kojemu je bila partner te je kao partner i financijski pokrovitelj projekta osigurala novčane nagrade za najbolje OPG-ove. U glazbenom dijelu dodjele nastupili su Ivan Zak, Garavuše, Ruža Janjiš sa bendom Babylon i Igor Delač. Program su vodili Uršula Tolj i Mario Sedmak.