Amazon je jučer proslavio 20 godina od izlaska na burzu, a tko je kupio dionice prvog dana trgovanja, danas je svoje ulaganje uvećao 155 puta više nego da je uložio u indeks S6P 500, uključujući i dividende. Prema izračunu Wall Street Journala, uloženih 10.000 dolara 1997. sada vrijedi 4,9 milijuna dolara što je 490 puta više. No, rijetki su investitori koji su imali hrabrosti i živaca ostvariti takav rezultat. Čak 199 puta Amazon je na burzi “tresnuo” u jednom danu više od šest posto. Trodnevna negativna serija s gubitkom vrijednosti većim od 15 posto zabilježena je 107 puta. Amazon je gubio najmanje 20 posto u 16 od 20 godina na burzi. Dionica tog internetskog trgovca danas vrijedi više od 961 dolar, ali je u jednom trenutku vrijedila i svega dva dolara, ako se cijena prilagodi nakon cijepanja dionica. Nakon pucanja dot.com balona 2000. dionica je potonula 95 posto. Nakon izbijanja posljednje financijske krize 2008. izgubila je 64 posto vrijednosti. No, sve je to sada iza Amazona. Sa 460 milijardi dolara Amazon je danas četvrta najvrednija kompanija u S&P-u 500. Jedan od najuspješnijih investitora u povijesti Warren Buffett izjavio je kako je podcijenio briljantnost osnivača Jeffa Bezosa i kako njegov uspjeh “uopće nije bio očigledan”.    