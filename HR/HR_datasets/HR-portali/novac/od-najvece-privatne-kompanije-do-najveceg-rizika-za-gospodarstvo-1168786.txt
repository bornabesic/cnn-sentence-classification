Agrokor se transformirao od najveće privatne kompanije u jedan od najvećih sistemskih rizika za hrvatsko gospodarstvo, napisao je u bilješci klijentima ekonomist banke Morgan Stanley Georgi Deyanov, koju prenosi agencija Bloomberg. Postupci hrvatske Vlade rezultirali su implicitnim državnim jamstvom za Agrokorov kratkoročni dug i zaostale obveze prema dobavljačima, dodaje Deyanov u bilješci. Teško se može preuveličati važnost Agrokora u regiji, piše, između ostaloga, Bloomberg. Izravno zapošljava 30 tisuća ljudi, oko 2,5 posto ukupne radne snage u zemlji. A deseci tisuća još rade za kompanije koje pune police u njegovim supermarketima. Spašavanje Agrokora, ponajprije njegova glavnog maloprodajnog ogranka Konzuma, znači zaštitu domaćih proizvođača hrane poput Kraša, koji u Hrvatskoj ima oko 2500 zaposlenih. Agrokor je, prema pisanju hrvatskih medija, krajem ožujka dugovao oko 40 milijuna eura Krašu, gotovo trećinu njegovih godišnjih prihoda. Oko 70 posto proizvoda koji se prodaju u njegovim trgovinama dolazi od lokalnih dobavljača, što je više nego kod njegovih konkurenata, poput njemačkog Lidla ili Kauflanda, koji su posljednjih godina pritiskali Konzumov udjel na tržištu. Glasnogovornica Kraša nije željela komentirati raniju ni sadašnju izloženost tvrtke Agrokoru. Hrvatska Vlada donijela je 6. travnja novi zakon, takozvani lex Agrokor, kako bi riješila probleme sa "sistemskim kompanijama". Idućeg je dana vlasnik Ivica Todorić prenio na državu upravljanje nad kompanijom. Potom je za nekoliko dana upravljanje preuzeo Ante Ramljak, izvanredni povjerenik kojeg je imenovala Vlada.  "Taj zakon omogućuje povoljnu poziciju za dobavljače", kazao je Emil Tedeschi, izvršni direktor Atlantic Grupe. "Da Vlada nije donijela taj zakon, danas bismo svjedočili enormnom udarcu za gospodarski sustav i mnoštvu stečajeva u Hrvatskoj", ustvrdio je. Ostatak zemalja na području bivše Jugoslavije slijedio je hrvatski primjer. Slovenija, Srbija, Bosna i Hercegovina te Crna Gora također su poduzele korake kako bi spriječile da se imovina Agrokorovih lokalnih ogranaka ne bi prebacila matičnoj kompaniji. Pad vrijednosti obveznica za čak 70 posto Axa IM i Fidelity, vlasnici Agrokorovih obveznica, svjedočili su padu njihove vrijednosti za čak 70 posto od siječnja, prema podacima koje je prikupio Bloomberg. Cijena zajmova, među čijim su vlasnicima Invesco Ltd. i kanadski mirovinski fond Canadian Pension Plan Investment Board, sada se iskazuje u visini od samo četiri eurocenta po euru. Axa IM sada je oformila skupinu s američkim hedge fondovima Knighthead Capital Management i T. Row Price Group, koja je u posljednja tri mjeseca kupovala obveznice po nižim cijenama. Grupa surađuje s tvrtkom za financijsko savjetovanje PJT Partners, dok Invesco i kanadski mirovinski fond rade s tvrtkom Moelis, koja im pomaže u pregovorima s kompanijom, doznaje se iz dobro upućenih izvora.  Predstavnici za tvrtke CPPIB, Fidelity i T. Rowe Price odbili su komentirati išta vezano za svoje udjele. Dužnosnik u tvrtki Axa IM potvrdio je da drži Agrokorove obveznice i da surađuje sa savjetodavnom tvrtkom PJT, dok predstavnici u tvrtkama Invesco i Knightheada nisu odgovorili na upite za komentarom. Sberbank PJSC, sa sjedištem u Moskvi, poručio je da je rezervirao iznose za pokriće 50 posto gubitaka po 1,1 milijardu eura duga, nakon neuspjelih pokušaja da predvodi restrukturiranje duga. Ruska VTB Grupa prošli je tjedan objavila da bi mogla otpisati dio svoje izloženosti od 300 milijuna eura.  "Interesi države ne korespondiraju uvijek s interesima nas kao kreditora. Oni imaju brige usmjerene na društvo koje se možda neće u potpunosti poklapati s našim interesima", kazao je Herbert Moos, financijski direktor u VTB-u. Ukupan iznos Agrokorovih dugovanja još nije poznat. U rujnu lani dugovao je 2,2 milijarde eura prema dobavljačima, povrh 3,4 milijarde eura duga prema financijerima i 520 milijuna eura zajmova holding kompaniji, prema najnovijim financijskim izvješćima kompanije. Iz kompanije su prošlog mjeseca poručili da bi moglo biti nepravilnosti u ranijim financijskim izvješćima te su zamolili dionike da se ne oslanjanju na dosadašnja financijska izvješća dok se ne završi istraga. Poručili su da će angažirati tvrtku PricewaterhouseCoopers da provede istragu i time zamijeni tvrtku Discordia, zagrebački ured međunarodne računovodstvene tvrtke Baker Tilly. Iz Discordije nisu odgovorili na pozive ni e-mail poruke u kojima se tražio komentar vezan za njihovu reviziju. Očekuju se složeni i dugotrajni pregovori Ključ za međunarodne kreditore mogao bi biti da omoguće nove kredite kako bi se nastavilo poslovanje kompanije i da time steknu određenu kontrolu nad procesom restrukturiranja. Lokalni ogranci Erste Grupe, Intese Sanpaola, Raiffeisen International Banka i UniCredita omogućili su Agrokoru prošlog mjeseca spasonosni zajam u iznosu 80 milijuna eura koji će biti iskorišten za podmirenje obveza koje su došle na naplatu nakon što je Vlada preuzela upravljanje 10. travnja.  Skupina vlasnika obveznica možda bude spremna omogućiti nova sredstva u iznosu do 400 milijuna eura, kazale su prošlog mjeseca osobe upoznate s tim pitanjima.  "Puno je toga na kocki za Hrvatsku i ostale zemlje u regiji, toliko je mnogo stranaka u to uključeno – vlade, dobavljači, različite kategorije kreditora – a to nosi sa sobom sukobe interesa. Pregovori će vjerojatno biti vrlo složeni i dugotrajni", smatra Aleksej Gren, analitičar u tvrtki Exotix Partners u Londonu. 