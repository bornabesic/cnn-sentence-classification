Foto: Genos (Na slici: Igor Borić, Goran Lauc, Tome Antičić i Dragan Primorac)  INSTITUT Ruđer Bošković, Genos i Specijalna bolnica Sveta Katarina potpisali su danas "Ugovor o strateškoj suradnji s ciljem stvaranje strateškog partnerstva u području molekularne dijagnostike te komercijalizacije rezultata znanstvenih istraživanja". Na ovaj način tri ugledne hrvatske institucije, ujedno i znanstveni centri izvrsnosti, omogućit će ostvarenje ciljeva personalizirane medicine u svrhu individualiziranog pristupa dijagnostici i liječenju temeljenom na analizi genoma pojedinog pacijenta. Ugovor su na Institutu Ruđer Bošković potpisali dr. sc. Tome Antičić, ravnatelj Instituta Ruđer Bošković, prof. dr. sc. Gordan Lauc, predsjednik uprave Genosa i doc. dr. sc. Igor Borić, ravnatelj Specijalne bolnice Sv. Katarina, uz nazočnost prof. dr. sc. Dragana Primorca, predsjednika upravnog vijeća Specijalne bolnice Sv. Katarina. Komercijalizacija znanstvenih istraživanja Strateška suradnja IRB-a, Genosa i Specijalne bolnice Sv. Katarina odnosi se na: sudjelovanje u zajedničkim znanstvenim projektima u Hrvatskoj i inozemstvu, razvijanje inovativnih metoda, postupaka i patenata, sudjelovanje i organiziranje znanstvenih skupova te zajedničku komercijalizaciju rezultata istraživanja.  Međusobna suradnja definirana je poštujući pojedinačne strateške ciljeve pojedine institucije. Institut Ruđer Bošković osigurat će pristup strateškoj znanstvenoj infrastrukturi i ljudskim potencijalima te predvoditi i koordinirati istraživačko-razvojne aktivnosti. Ujedno će osigurati pružanje usluga naprednog sekvenciranja DNA i RNA za komercijalnu primjenu. Specijalna bolnica Sv. Katarina podupirat će suradnju na razvoju koncepta translacijske medicine, predvoditi i koordinirati klinička istraživanja i edukativne aktivnosti na području personalizirane medicine. Uloga Genosa je osiguranje pristupa opremi i pružanje usluga analize glikana, predvođenje i razvoj novih proizvoda i usluga i organiziranje komercijalizacije rezultata istraživanja, odnosno translacija rezultata istraživanja u proizvode i usluge dostupne na hrvatskom i svjetskom tržištu. Antičić: Želimo istraživanjima dati gospodarsku relevantnost Dr. sc. Tome Antičić, ravnatelj IRB-a, u uvodnoj je riječi prezentirao važnost suradnje za znanstvenu i širu zajednicu.  "Institut Ruđer Bošković je vodeća znanstvena institucija u Republici Hrvatskoj u poljima kemije, fizike, ICT-a, okoliša, biologije i biomedicine. Naša istraživanja uključuju i fundamentalni rad vezan uz zdravlje pacijenata i to u genetici, rijetkim bolestima i liječenju raka. No, uz znanstvenu izvrsnost, ključna orijentacija Ruđera je i stavljanje puno većeg naglaska, nego do sada, na primjenjivost istraživanja i njihovu gospodarsku relevantnost.  Upravo zbog toga od presudne je važnosti partnerstvo s vrhunskom institucijom u medicini Specijalnom bolnicom Sv. Katarina i iznimno uspješnim i inovativnim poduzećem Genos. Ova suradnja omogućit će da znanje i vrhunska oprema Ruđera stvori i gospodarstveni učinak i to na dobrobit pacijenata." Pozicioniranje u personaliziranoj medicini Prof. dr. sc. Dragan Primorac u svom je izlaganju naglasio da su sve tri strane uključene u ovaj projekt prepoznate kao centri izvrsnosti. "Institut Ruđer Bošković, Genos i Specijalna bolnica Sv. Katarina prepoznati su kao centri izvrsnosti kako u Hrvatskoj, tako i u Europi, a objedinjenje njihovih potencijala omogućit će značajne iskorake hrvatske znanosti. Tu posebice mislim na područje personalizirane medicine gdje smo već započeli zauzimati strateške pozicije unutar Europe, a za čiji razvoj je nužna suradnja institucija iz područja bazičnih i kliničkih znanosti te implementacija novih znanja putem translacijske medicine u svakodnevnu kliničku praksu, čime se značajno povećava konkurentnost kako institucija tako i države i naravno omogućuje građanima najbolja i najučinkovitija zdravstvena skrb." Personalizirana medicina bilježi ubrzani globalni razvoj zahvaljujući sve većoj dostupnosti genskog profiliranja. Identifikacija najčešćih gena povezanih s nasljednim bolestima, procjena rizika za nastanak najčešćih kroničnih bolesti uzrokovanih suvremenim načinom života te farmakogenomika, koja procjenjuje omjer koristi i rizika pri korištenju pojedinih medikamenata, u fokusu su personaliziranog pristupa, koji donosi brojne benefite u dijagnostici, prevenciji i liječenju. Rezultate istraživanja primijeniti u svakodnevnom životu Prof. dr. sc. Gordan Lauc pojasnio je poziciju Genosa. "Temeljni cilj znanosti i istraživanja je unaprjeđenje kvalitete života svih građana. Kako bi se to dogodilo, znanstvenici moraju izaći iz svojih laboratorija i rezultate istraživanja primijeniti u stvarnom životu. Jedna od temeljnih zadaća sveučilišta i javnih instituta je razvoj gospodarstva, posebice poticanje inovativnog poduzetništva. Genos je na razini Europe primjer uspješnog visoko-inovativnog poduzeća i dobre prakse transfera znanja iz akademije u gospodarstvo. Upravo potpisanim strateškim ugovorom o suradnji s Institutom Ruđer Bošković, vodećom znanstvenom institucijom u Hrvatskoj, Genos otvara novo poglavlje u svojoj povijesti, te će u budućnosti osim komercijalizacije vlastitih istraživanja preuzeti odgovornost i za komercijalizaciju svih drugih istraživanja na području personalizirane medicine koja se provode na Institutu Ruđer Bošković. Kroz suradnju sa Specijalnom bolnicom Sv. Katarina, koja je prepoznati Europski centar izvrsnosti, ta istraživanja će puno brže pronalaziti put do krajnjih korisnika, tj. pacijenata koji će imati pristup vrhunskim metodama dijagnostike i liječenja", kaže Lauc.