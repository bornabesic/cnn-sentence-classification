Foto: Guliver image/Getty images MEDIJI su objavili imena nekoliko žrtava krvavog terorističkog napada u Manchesteru nakon koncerta Ariane Grande, koji su većinom posjetila djeca.  Ubijeno je 22 ljudi, a među njima i dvije osnovnoškolske djevojčice. Živote su izgubili i 26-godišnji plesač, 15-godišnja i 18-godišnja djevojka, te dvije majke koje su čekale svoje kćeri nakon koncerta.   "Počivaj u miru, mamica te voli najviše na svijetu"  Charlotte Campbell, majka 15-godišnje Olivie Campbell, rekla je u utorak navečer da je njena kćer među žrtvama napada. Na Facebooku je shrvana majka objavila:  "Počivaj u miru, moja draga, predivna djevojčice, Olivia Campbell, koja nam je toliko prerano oduzeta, idi i pjevaj s anđelima i nastavi se smijati, mamica te voli najviše na svijetu".  Život izgubio i plesač, "nevjerojatan mladić" i "prekrasna duša"  John Atkinson (26) je također izgubio život u napadu dok je izlazio iz arene. Bio je član plesne skupine za odrasle Freak Dance Radcliffe, koja je na Facebooku objavila:   "Danas je nevjerojatno tužan dan. Izgubili smo člana svoje plesne obitelji". Opisali su ga kao "sretnu i nježnu osobu", a mnogi su rekli i da je bio "nevjerojatan mladić" i "prekrasna duša".  Obitelj izgubila predivnu malu djevojčicu koju su svi voljeli  Saffie-Rose Roussos, djevojčica koja je imala samo osam godina, preminula je od ozljeda zadobivenih u napadu. Ravnatelj njezine škole Chris Upton je izjavio:  "Saffie je bila predivna mala djevojčica u svakom smislu te riječi. Svi su je voljeli. Srca su nam slomljena". Njezina majka i dvije sestre su u bolnici gdje se liječe od ozljeda uzrokovanih eksplozijom. Još ne znaju da je Saffie mrtva.  Poginula velika obožavateljica Ariane Grande   Prva imenovana žrtva bila je 18-godišnja Georgina Callander, velika obožavateljica Ariane Grande koju je i upoznala 2015.   Njezin fakultet je objavio da je studirala zdravstvo i socijalnu skrb. Izrazili su duboku sućut svim njenim prijateljima i obitelji te svima ponudili savjetovanje i podršku u ovom tragičnom trenutku.  Četvrta žrtva napada je još jedna malena djevojčica  Objavljeno je ime i četvrte žrtve napada, Megan Hurley. Iako nije poznato koliko je godina imala, bila je učenica osnovne škole u Halewoodu.   Njezina obitelj i prijatelji pokrenuli su humanitarnu akciju prikupljanja novca za pogrebni obred.  Ubijene i dvije majke dok su čekale svoju djecu  Život su izgubile i dvije majke koje su nakon koncerta čekale svoju djecu. Jedna od njih bila je 44-godišnja Alison Howe. Njezin posinak Jordan je na Facebooku objavio:  "Uzeli su našu brižnu i lijepu majku i pomajku. Bila je predivna prema svima nama, toliko te volimo, Alison Howe".  Lisa Lees (43) također je čekala svoju kćer nakon koncerta. Njezin brat Lee Hunter u utorak je na Facebooku objavio:  "Za one koji ne znaju, Lise više nema, ali nikada neće biti zaboravljena. Volim te Lisa, toliko mi nedostaješ".  Umrla kako bi spasila svoju sestru i nećakinju  Kelly Brewster (32) također je izgubila život u tragediji u Manchesteru. Njezin ujak je izjavio da je tijelom zaštitila svoju sestru i nećakinju kako bi ih spasila od eksplozije.  Njezin prijatelj Mark Williams-Chalmers je izjavio: "Njezin veseli karakter, urnebesni smisao za humor i zarazni osmijeh živjet će u mom sjećanju zauvijek". Još jedan mladić izgubio je život u tragediji Dečko Martyna Hetta, 29-godišnjaka koji je također poginuo tijekom napada, rekao je da je toliko potresen ovom tragedijom da se ispričava svima ako im se ne bude javljao: "Naš predivni Martyn nije preživio. Napustio je ovaj svijet na isti način kako je živio - u središtu pozornosti. Srećom, njegovi prijatelji i obitelj imaju jedni druge za podršku. Volim te, Martyne. Uvijek ću te voljeti".