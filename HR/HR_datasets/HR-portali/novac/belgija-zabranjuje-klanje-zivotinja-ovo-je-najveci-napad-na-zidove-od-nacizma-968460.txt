Screenshot: YouTube U NAJVEĆOJ belgijskoj regiji Valoniji zakonom je zabranjeno košer i halal meso, odnosno klanje neomamljenih životinja.  Novi zakon donio je jednoglasno odbor za zaštitu okoliša valonskog parlamenta, a stupit će na snagu 1. rujna 2019. godine.  "Ova odluka šalje poruku da su Židovi na cijelom kontinentu nepoželjni"  Židovski košer i muslimanski halal rituali zahtijevaju da mesar ubije životinju rezanjem grla i ispuštanjem krvi, a tom procesu se protive borci za prava životinja koji smatraju da je humaniji način prvo omamiti životinju.  Novi zakon oštro je osudio Europski židovski kongres te izjavio da je odluka parlamenta "skandalozna": "Ova odluka šalje groznu poruku židovskim zajednicama na cijelom kontinentu, a to je da su Židovi nepoželjni", izjavio je predsjednik kongresa Moshe Kantor.  Danska, Švicarska i Novi Zeland već zabranili klanje bez omamljivanja  "Pozivamo zakonodavce da odustanu od najvećeg napada na vjerska prava Židova u Belgiji od nacističke okupacije u Drugom svjetskom ratu", dodao je Kantor.  I u Flandriji će klanje životinja bez omamljivanja biti zabranjeno od siječnja 2019. Danska, Švicarska i Novi Zeland već su zabranile klanje neomamljenih životinja.