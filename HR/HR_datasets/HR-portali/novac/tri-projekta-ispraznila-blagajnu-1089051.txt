Danas je zadnji dan kako Vesna Želježnjak (SDP) sjedi u fotelji koprivničke gradonačelnice. Dužnost je preuzela nakon što je u veljači 2012. Zvonimir Mršić postavljen za šefa uprave Podravke, a poziciju gradonačelnice napušta prije isteka mandata kako bi mogla konzumirati ugovor s Podravkom, koji joj omogućuje povratak u tvrtku do 28. lipnja. Nešto više od četiri godine njezina gradonačelnikovanja obilježila su tri velika projekta i jedna afera. Koprivnica je dobila državno Sveučilište Sjever. Izgrađen je velebni spomenik braniteljima, vrijedan 1,3 milijuna kuna. I treće, Grad Koprivnica za 27 milijuna kuna kupio je trgovački centar Pevec, namjeravajući ga preprodati i zaraditi, što se još nije dogodilo. Zbog “vatrogasne afere”, pak, nepravomoćno je osuđena na 11 mjeseci uvjetnog zatvora za lažiranje putnih naloga u vrijednosti oko 5000 kuna. Grad financijski ne stoji dobro, proračun je u višemilijunskom deficitu. Goran Kovačić, gradski čelnik oporbenog HDZ-a, kaže kako bi Želježnjak dao “srednju ocjenu”. – Najgori potez joj je potpis na ugovoru za kupnju Peveca, ugovoru koji opterećuje nove generacije – rekao je Kovačić. – Kao zamjenik župana mogu reći da su se odnosi između Grada i Županije znatno poboljšali njezinim dolaskom – rekao je Ivan Pal, gradski šef oporbenog HSS-a, napominjući da “neke stvari ne bi odradio kao ona”. Darko Tetec iz Laburista, koji su u koaliciji s vladajućim SDP-om, V. Želježnjak daje “laganu prolaznu ocjenu” jer nije uveden prirez, a sveučilište je postalo državno. Najžešći kritičar Želježnjak, bivši vijećnik Siniša Bosanac, predvodnik građanske inicijative “Koprivnica kakvu zaslužujemo”, drži da će četverogodišnji mandat biti zapamćen po dugovima ostavljenima budućim generacijama.      Podravka je preko Zagrebačke burze objavila da je kupila 1000 svojih dionica za šefa uprave Zvonimira Mršića u sklopu nagrađivanja menadžmenta opcijskim dionicama. Na toj transakciji Mršić bi mogao zaraditi, prema neslužbenim procjenama, oko 100.000 kuna. Šef uprave za svaku godinu mandata ima pravo na 7000 opcijskih dionica, ukupno njih 35.000 za pet godina pa je njegova potencijalna zarada u sferi nekoliko milijuna kuna. – Plaši me priča da je Polančec za tri godine u upravi Podravke dobio čak 24.000 opcijskih dionica. Ako se to pomnoži s ostvarenom zaradom po dionici, zavrti vam se u glavi – izjavio je Mršić u siječnju 2007., dok je još bio koprivnički gradonačelnik iz redova SDP-a. Iz Podravkina godišnjeg izvješća za prošlu godinu vidi se da je svim menadžerima višega ranga na raspolaganju oko 160.000 opcijskih dionica.      