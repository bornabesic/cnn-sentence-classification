Foto, video: ECB  KROZ dva tjedna nova novčanica od 50 eura pustit će se u optjecaj. Točnije, 4. travnja, objavljeno je na stranicama Europske središnje banke.     Nova novčanica od 50 € predstavljena je 5. srpnja 2016. u ESB-u u Frankfurtu na Majni u Njemačkoj. Riječ je o četvrtoj novčanici iz serije Europa, a prethodile su joj nove novčanice od 5 €, 10 € i 20 €, koje su već izdane.   Nova serija novčanica nazvana je serija Europa zato što dva zaštitna obilježja sadržavaju portret Europe, lika iz grčke mitologije po kojem je naš kontinent nazvan. Novčanica od 50 € najčešće je upotrebljavan apoen i čini 45 % euronovčanica u optjecaju. Broj novčanica od 50 € u optjecaju veći je od ukupnog broja novčanica od 5 €, 10 € i 20 € u optjecaju. Osim toga, broj novčanica od 50 € u optjecaju gotovo je jednak ukupnom broju svih apoena u optjecaju na kraju 2002., godine u kojoj su euronovčanice i eurokovanice prvi put puštene u optjecaj.  U sve euronovčanice ugrađena su razna zaštitna obilježja kako bi ih se zaštitilo od krivotvorenja. Na novoj je novčanici od 50 € prozor s portretom, novo i inovativno zaštitno obilježje koje je prvi put upotrijebljeno na novčanici od 20 € iz serije Europa. Kada pogledate kroz novčanicu prema izvoru svjetlosti, na prozirnom prozoru u gornjem dijelu holograma pokazat će se portret Europe, lika iz grčke mitologije, vidljiv na objema stranama novčanice. Portret je vidljiv i u vodenom znaku. Na licu novčanice nalazi se "smaragdna brojka", sjajna brojka koja, kada se novčanica nakreće, mijenja boju iz smaragdnozelene u tamnoplavu, i na kojoj se vidi svjetlosni efekt, odnosno svjetlost koja se miče gore-dolje. Provjerite euronovčanice primjenom jednostavne metode OSJETI, POGLEDAJ i NAKREĆI.         Detalji o novih 50 eura by Index.hr on Scribd