Agencija Moody's objavila je u petak novo, vrlo detaljno mišljenje o Agrokoru, kao dodatak na odluku s kraja veljače, kada su izglede kreditnog rejtinga za koncern promijenili iz stabilnih u negativne, uz rejting B3.  Negativni izgledi  reflektiraju nesigurnosti oko aktualne Agrokorove kreditne kvalitete zbog limitiranog pristupa tržištu duga i rapidno približavajućem roku za refinanciranje duga koji slijedi iz PIK obveznica izdanih 2014. godine. Objašnjavaju pak da B3 rejting Agrokora (snižen je u siječnju ove godine s B2) proizlazi iz šest faktora: ograničenog generiranja novčanog toka (zbog visokih kapitalnih troškova i kamata), potom iz slabe kreditne sposobnosti, kompleksne strukture grupe, ograničene trasparentnosti financijskih izvještaja i rizika refinanciranja koji se javljaju vezano uz PIK obveznice 2018. godine, te činjenice da je zarada koncerna koncentrirana na regiju Balkana, posebno Hrvatsku, koja čini 60% EBITDA (dobit prije kamata, poreza i amortizacije) u 2015. godini. Taj rejting, dodaju, međutim odražava i sljedeća tri faktora (koja su zapravo pozitivna, iako se to doslovce ne kaže tako): Akrokorov jak udjel na tržištu maloprodaje hrane na Balkanu, potom vodeću tržišnu poziciju u proizvodnji hrane te očekivanje Moody’sa da će doći do poboljšanja ekonomskih uvjeta u Hrvatskoj, ali i regiji, u idućih 12 mjeseci. U daljim obrazloženjima Moody’s ističe kako su Agrokorovi prihodi pali u 2016., ali oni prognoziraju njihovo stabiliziranje tijekom ove godine.  Što se tiče likvidnosti , ocjena je Moody’sa i dalje da je ona adekvatna za pokriće dugova koji dospijevaju u idućih 12 mjeseci. No, ukoliko Agrokor ne bi bio u stanju riješiti pitanje PIK obveznice u ožujku 2018., to bi moglo voditi povećanju duga jer bi u tom slučaju, kako je s bankama dogovoreno potkraj prošle godine u aranžmanu za refinanciranje, dospjeli na naplatu i zajmovi tih banaka. Kaže se kako Agrokor ovisi o malom broju banaka, pri čemu ruske financijske institucije - Sberbank i VTB, drže 52% duga grupe i 87% njenog duga bankama, prema stanju iz rujna prošle godine. Moody's konstatira da čak i da se u ožujku iduće godine ne dogodi značajno povećanje duga, neisplata PIK obveznica bi u lipnju 2018. dovela do promjene kontrole nad koncernom. To bi omogućilo bankama i vlasnicima obveznica da traže isplatu odmah. U Moody’su smatraju da Agrokor ima ograničene kapacitete za plaćanje u kešu ili za izlaganje dodatnom zaduženju bez pristanka sadašnjih vjerovnika.