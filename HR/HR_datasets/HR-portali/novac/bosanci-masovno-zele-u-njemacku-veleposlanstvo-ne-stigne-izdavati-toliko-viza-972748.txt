Foto: 123rf  KADA je Njemačka početkom prošle godine olakšala zapošljavanje Balkancima, u veleposlanstvima ove zemlje u regiji drastično se povećao broj zahtjeva za vizom. Istodobno, smanjio se broj zahtjeva za azilom.   U susjednoj BiH, jednako kao i u Hrvatskoj, brojni građani odlučili su "trbuhom za kruhom" otići u Njemačku. I dok Hrvati trebaju samo posao i kartu, za Bosance i Hercegovce, stvari su malo kompliciranije. Građani BiH za posao u Njemačkoj trebaju i vizu. Veleposlanstvo Njemačke u susjednoj zemlji trenutno ne može pronaći termin za podnošenje zahtjeva za vizu za sve koji su to zatražili.  Portal Klix.ba piše kako su brojni građani zabrinuti da će im zbog ovog čekanja, koje traje i po nekoliko tjedana, poslodavci u Njemačkoj raskinuti ugovore.   "Uslijed olakšica za pristup njemačkom tržištu rada za građane zemalja Zapadnog Balkana, koje su stupile na snagu 1. siječnja 2016. godine, broj zahtjeva za vize je drastično porastao. Na osnovu te velike potražnje, znatno je produženo vrijeme čekanja na termine. Veleposlanstvo u ovom trenutku, usprkos kadrovskom pojačanju odjela za vize, ne može ponuditi više termina", kaže glasnogovornica njemačkog veleposlanstva u BiH, Natascha Garloff-Jonkers.   Prema informacijama Agencije za rad i zapošljavanje BiH, njemačko veleposlanstvo nije obustavilo termine građana u kojima mogu tražiti vizu, nego je razlog ovog dugotrajnog čekanja to što su termini do kraja godine popunjeni. Kada će njemačko veleposlanstvo početi ponovno dogovarati termine, nije poznato.  Posljednjih nekoliko godina iz BiH su tisuće građana otišla raditi u Njemačku. Među njima je najviše medicinskih i građevinskih radnika. Sama Agencija za rad i zapošljavanje već godinama surađuje s njemačkom Saveznom agencijom za zapošljavanje. Najčešće iz Bosne i Hercegovine za Njemačku, uz njihovu pomoć, odlaze medicinski radnici.   U narednih pet godina Njemačka će izdati radne dozvole za još 20.000 radnika iz regije.