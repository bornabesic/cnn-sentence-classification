Pevec d.d. stekao je poslovne udjele Z1 televizije d.o.o. te ulaskom u medijsku djelatnost proširio marketinške aktivnosti. - Htjeli smo na određeni način sudjelovati u oblikovanju televizijskog programskog sadržaja svjesni da je to jedan od najjačih komunikacijskih kanala kojim imamo mogućnost informirati naše postojeće, ali i nove kupce, rekao je predsjednik Uprave Peveca Jurica Lovrinčević. Dodaje kako im je cilj moderna televizija sa zanimljivim programskim sadržajem koji će i u produkcijskom dijelu postaviti nove standarde.  - Kako smo producirali više video sadržaja, shvatili smo da formati koje prezentiramo na webu lako mogu dobiti i ekstenziju te biti dio gledanog televizijskog programa. Želja nam je upoznati gledatelje da naša kompanija uvijek daje više, kao i da kod nas mogu pronaći sve što im je potrebno za kuću, vrt ili hobi, istaknuo je lovrinčević. Pevec će ove godine plasirati svoju internet trgovinu (web shop), a integracijom svih platformi (društvene mreže, web shop i dr.) te televizijskog kanala cilj im je stvarati dio programa namijenjenog kupcima. Nova programska shema trebala bi krenuti od jeseni.   