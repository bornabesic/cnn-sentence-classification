IKEA Hrvatska je u poslovnoj 2016. godini, koja za tu tvrtku traje od 1. rujna 2015. do 31. kolovoza 2016., ostvarila 567,7 milijuna kuna prometa (bez PDV-a), ili 72,4 milijuna eura, što je rast od 5,8 posto u odnosu na poslovnu 2015. godinu, istaknuli su u utorak čelnici tvrtke na konferenciji za novinare. Od ukupnog prometa robna kuća je ostvarila 535,7 milijuna kuna (68,3 milijuna eura), a IKEA Food (restoran i bistro, cafe i trgovina švedske hrane) 27,44 milijuna kuna (3,5 milijuna eura), rekao je direktor IKEA Hrvatska te regionalni direktor IKEA South East Europe (SEE) Stefan Vanoverbeke. Po podatcima koje je iznio, IKEA Hrvatska u svojoj je drugoj poslovnoj godini prodala 3.300 kuhinja, što ju stavlja na peto mjesto po broju prodanih kuhinja između svih 340 robnih kuća IKEA u svijetu. "U drugoj godini rada ostvarili smo izvrsne prodajne rezultate i otvorili online kanal prodaje kako bismo hrvatskim kupcima bili još dostupniji", kazao je Vanoverbeke. IKEA Hrvatska nastavit će razvijati i prilagođavati ponudu i uslugu, a najavljeno je i otvaranje 'pick-up pointa' u Splitu, koji se planira pokrenuti tijekom sljedećih 12 mjeseci. Vanoverbeke je naveo i kako je u prvih pet mjeseci novopokrenute Internetske trgovine zabilježeno 3.000 online narudžbi, a najviše ih je došlo iz Splitsko-dalmatinske županije, Grada Zagreba, Primorsko-goranske, Istarske i Zadarske županije. Fokus razvoja internetske prodaje, kako je rečeno, bit će na smanjenju cijena dostave i poboljšanju kvalitete ukupnog korisničkog iskustva. Novosti u 2017. bit će plaćanje gotovinom prilikom dostave te online planiranje kuhinja putem aplikacije Skype. Robnu kuću IKEA Zagreb tijekom prošle godine posjetilo je više od 1,6 milijuna posjetitelja, dok je web stranica IKEA.hr imala više od 5 milijuna posjeta. Po iznijetim podatcima, najprodavaniji proizvod iz asortimana namještaja su ALGOT rješenja za skladištenje, kojih je prodano 124.849 primjeraka, a najprodavaniji dodaci su OFTAST tanjuri s prodanih 819.886 komada. Najprodavaniji, pak, obrok je hot dog s 612.504 komada, a piće voda s okusom, kojih je prodano 278.177 čaša. U skladu s globalnom strategijom održivosti tvrtke IKEA, robna kuća IKEA Zagreb reciklirala 92 posto (950 tona) svog prikupljenog otpada, a od prodaje recikliranog otpada ostvarena je dobit od 174 tisuće kuna. Vanoverbeke je kazao i kako IKEA South East Europe ima ambiciozan plan širenja te do 2025. godine planira otvaranje 13 robnih kuća u regiji (Hrvatska, Srbija, Slovenija i Rumunjska).  U Hrvatskoj je IKEA, zajedno sa sestrinskom tvrtkom IKEA Centres, pokrenula projekt Designer Outlet Croatia. Radi se o fashion outletu pokraj robne kuće IKEA Zagreb, čija će izgradnja početi tijekom 2017. godine, dok se otvorenje očekuje 2018. godine, a po završetku prve faze projekta očekuje se otvaranje više od 400 novih radnih mjesta. IKEA Hrvatska zapošljava 351 djelatnika, u robnoj kući IKEA Zagreb radi 55 posto žena, a u menadžment timu je čak 60 posto žena, što Hrvatsku stavlja iznad globalnog prosjeka tvrtke IKEA. IKEA je u utorak u središtu Zagreba otvorila i Probnu kuću IKEA u kojoj posjetitelji mogu isprobavati IKEA proizvode i rješenja za uređenje i opremanje doma, ali i dobiti savjete Ikeinih stručnjaka. >> Dizajn za ljude: Ikea predstavila hrvatski katalog za 2017. godinu >> Ikea mijenja cijene kišobrana kada padne kiša! Ali, ne na način na koji biste pomislili