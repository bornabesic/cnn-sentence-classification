Podravka će u petak, 16. rujna, započeti s isplatom dividende u iznosu od 7 kuna bruto po dionici, odnosno ukupno će iz lanjske neto dobiti za dividendu biti isplaćeno gotovo 50 milijuna kuna, izvijestili su u četvrtak iz Podravke. "Na prijedlog Uprave i Nadzornog odbora, a kojeg je usvojila Glavna skupština održana 22. srpnja, u petak, 16. rujna započinje isplata dividende u iznosu od 7 kuna bruto po dionici. Tako će od ukupne neto dobiti ostvarene u 2015. godini gotovo 50 milijuna kuna biti isplaćeno u obliku dividende", navode iz Podravke. Ističu kako je isplata dividende rezultat uspješnog poslovanja, povećanja interne efikasnosti poslovanja, stabiliziranja financijske pozicije kao i odličnih rezultata ostvarenih s ciljem daljnje internacionalizacija poslovanja. "Želim istaknuti kako nakon 10 godina započinjemo s isplatom dividende. Unazad nekoliko godina provodili smo snažno restrukturiranje, dokapitalizirali smo kompaniju značajnim svježim kapitalom, započeli drugu fazu internacionalizacije i pokrenuli poslovanje na nekim novim tržištima te realizirali najveću akviziciju u Podravkinoj povijesti", naglasio je predsjednik Uprave Podravke Zvonimir Mršić. Po njegovim riječima, Podravka danas izgleda neusporedivo bolje nego kad je sadašnje poslovodstvo preuzelo vođenje kompanije. >> Podravka s EBRD-om i četiri poslovne banke potpisala kredit s najpovoljnijim uvjetima u regiji