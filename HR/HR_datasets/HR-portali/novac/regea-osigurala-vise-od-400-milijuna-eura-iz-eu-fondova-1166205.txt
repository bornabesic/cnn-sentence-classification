Regionalna energetska agencija sjeverozapadne Hrvatske (REGEA) u proteklih devet godina svog djelovanja osigurala je više od 400 milijuna kuna bespovratnih EU sredstava za provedbu projekata, a njihova ukupna vrijednost iznosi 800 milijuna kuna, rečeno je jučer na predstavljanju rada REGEA-a u novom Energetskom centru Bračak pored Zaboka, koji je nedavno pušten u rad. Ravnatelj REGEA-e Julije Domac sa svojim suradnicima naglasio je da je samo za ovu godinu agencija pripremila i dobila odobrenje za dodatnih desetak projekata ukupne vrijednosti 500 milijuna kuna. Tako su osigurana sredstva za povećanje energetske učinkovitosti, a odobreni projekti su iz područja javne rasvjete, Smart City koncepta za gradove, korištenja biomase za grijanje javnih zgrada, rekonstrukcije i energetske obnove zgrada te inovativnih financijskih mehanizama. Jedan od velikih projekta na kojem REGEA radi u zadnje dvije godine je New Light, vrijednost te investicije je 20 milijuna eura obuhvaća obnovu javne rasvjete u 57 gradova i općina u Krapinsko-zagorskoj i Zagrebačkoj županiji. Tim se projektom planira modernizacija najmanje 50 posto svjetiljki javne rasvjete u tim gradovima i općinama kojih je ukupno 68.000. Godišnje bi te općine i gradovi nakon modernizacije javne rasvjete uštedjeli oko 1,1 milijun eura. Sadašnji njihovi troškovi za javnu rasvjetu iznose oko tri milijuna eura godišnje. REGEA radi i na pripremi projekta za modernizaciju javne rasvjete u Zagrebu, a taj je projekt vrijedan čak 50 milijuna eura. Njime bi se moderniziralo barem 80.000 od ukupno 126.000 svjetiljki. 