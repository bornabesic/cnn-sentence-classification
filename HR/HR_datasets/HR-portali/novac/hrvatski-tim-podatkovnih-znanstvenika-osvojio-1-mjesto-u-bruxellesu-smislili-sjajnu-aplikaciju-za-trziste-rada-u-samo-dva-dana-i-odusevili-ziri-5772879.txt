Tim podatkovnih znanstvenika odabran javnim pozivom Državnog zavoda za statistiku osvojio je jučer poslijepodne prvo mjesto na prvom Europskom Big Data Hackathonu organiziranom u Bruxellesu od strane Europske komisije i Eurostata, objavili su  iz Visokog učilišta Algebra, uz napomenu da su u pobjedničkom timu predstavnici tvrtke IN2data i njihova učilišta. „U konkurenciji 22 nacionalna tima, hrvatski predstavnici oduševili su oba ocjenjivačka tima, statistički i tehnološki, podatkovnim proizvodom EU Jobs & Skills Explorer koji je predstavljen u obliku internet aplikacije smještene u cloudu“, objavili su. Razvijena internet aplikacija pruža uvid u karakteristike tržišta rada, odnosno prikazuje regionalni raskorak u trenutnim vještinama osoba u potrazi za zaposlenjem i potrebama pojedinih radnih mjesta širom EU, osigurava smjernice razvoja vještina posloprimcima, ali i prikazuje projekcije budućih potreba za vještinama u europskim regijama, objašnjavaju. Rješenje do kojeg su došli dr. sc. Leo Mršić, doc. dr. sc. Robert Kopal i mr. sc. Igor Kaluđer, bazira se na upotrebi ogromne količine podataka iz različitih statističkih istraživanja i javno dostupnih izvora te ih prikazuje i vizualizira uz mogućnost interakcije od strane korisnika. „Sustav je razvijen u dva dana neprekidnog rada korištenjem najmodernijih analitičkih i vizualizacijskih softverskih alata“, stoji u priopćenju, gdje se naglašava kako primjena tehnologije kojom su hrvatski predstavnici osvojili prvo mjesto „uvelike predstavlja sam vrhunac današnje podatkovne znanosti“.