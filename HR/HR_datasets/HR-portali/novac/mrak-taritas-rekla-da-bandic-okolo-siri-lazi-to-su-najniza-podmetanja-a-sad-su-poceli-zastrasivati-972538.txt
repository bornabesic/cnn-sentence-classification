Foto: Hina ANKA Mrak Taritaš putem Facebooka prozvala je Bandića i njegov stožer da šire laži želeći na taj način prikazati da se ništa neće promijeniti u Zagrebu.   "[TKO LAŽE, TAJ I KRADE]  Ključ pobjede u drugom krugu izbora u Zagrebu bit će izlaznost građana. Ako građani u većem broju izađu na izbore, vidjet će se da više od dvije trećine želi promjene, a ako ostanu kod kuće, sve ostaje isto. Stožer Milana Bandića učinit će sve na širenju percepcije da su svi isti i neće prezati od najgorih laži i podmetanja, kao što nije ni dosad. Najnovija taktika je zastrašivanje građana Zagreba izmišljanjem da ću ukidati razne kategorije gradskih subvencija i socijalnih prava ako me izaberu za gradonačelnicu. Te laži šire se ovih dana po društvenim mrežama, a cilj je jasan: da što manje građana izađe na izbore jer je to jedini način da se Milan Bandić održi na vlasti.   Pa da razjasnim: neću ukidati „besplatne“ udžbenike, subvencionirane cijene vrtića, dodatke na mirovine, status majke odgajateljice i naknade za 1., 2. i 3. dijete, besplatan javni prijevoz za socijalno ugrožene kategorije građana, niti bilo koju drugu subvenciju Grada Zagreba ili socijalno pravo koje građani Zagreba trenutno imaju. Ono što ću sigurno ukinuti je ideja da sve to građanima poklanja gradonačelnik (ili gradonačelnica, sasvim svejedno). Građani Zagreba plaćaju najveći prirez u državi i sve su to platili. Osim toga, Grad ima obavezu brinuti o posebno osjetljivim kategorijama građana i svima omogućiti jednake šanse za dobar i kvalitetan život. "Nemam namjeru ništa ukidati"  Dakle, nemam namjeru ništa ukidati, ali svakako imam namjeru uvoditi puno toga što su građani već odavno trebali dobiti u gradu koji godišnje raspolaže s 15 milijardi kuna. U Zagrebu u kojem ja budem gradonačelnica, bit će mjesta u vrtiću za svako dijete, i to u grupama s najviše petnaestoro djece. Djeca će nastavu pohađati u jednoj smjeni , i to u učionicama opremljenima modernom tehnologijom. Umirovljenici će imati mjesto u domovima za starije bez lista čekanja. Građani s invaliditetom i oštećenjem zdravlja imat će svu infrastrukturu za slobodno i sigurno kretanje po gradu. I jedna užasno važna stvar, koja trenutno uopće ne postoji, upravo zato da bi se stvorio privid da gradonačelnik osobno nešto daje i poklanja, je svima dostupan, transparentan i pravedan sustav gradskih socijalnih usluga. Svaki građanin Zagreba mora znati na što ima pravo te kako i gdje ta prava može ostvariti. Trenutno jedina poznata i dostupna metoda je potezanje gradonačelnika za rukav.   Ne očekujem da će laži i podmetanja stati, ali ja se na njih više neću osvrtati. Sve građane molim da ne nasjedaju i da prepoznaju što i tko iza toga stoji. I s kojim ciljem", napisala je Anka Mrak Taritaš.