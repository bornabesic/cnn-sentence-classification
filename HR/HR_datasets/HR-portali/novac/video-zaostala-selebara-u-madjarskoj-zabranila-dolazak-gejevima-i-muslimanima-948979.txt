Foto: Hina JEDNO selo u Mađarskoj zabranilo je da se nosi muslimanska odjeća, a također je zabranjeno pozivanje muslimana na molitvu, piše BBC. Stanovnici ovog sela to zovu "rat protiv muslimanske kulture", a nadaju se da će pridobiti i mnoga druga mjesta diljem kršćanske Europe, piše BBC.   "U prvom redu želimo dobrodošlicu ljudima iz zapadne Europe, ljudima koji ne žele živjeti u multikulturalnoj sredini. Ne želimo da nam muslimani dođu u selo", kaže Laszlo Toroczkai, načelnik Assotthaloma. Riječ je o zabačenom selu na jugu Mađarske, udaljenom dva sata vožnje od Budimpešte.   "Vrlo je važno za selo da sačuva svoje običaje. Ako nam stigne velik broj muslimana, oni se neće moći asimilirati", kaže načelnik sela.   "Na zapadu možemo vidjeti velike zajednice muslimana koji nisu u stanju integrirati se. Mi ovdje nemamo isto iskustvo. Želim da Europa pripada Europljanima, Azija Azijatima, a Afrika Afrikancima. Bar je to jednostavno", rekao je.   Migrantska kriza podigla je netrpeljivost prema muslimanima, a stvari su posebno bile dramatične na srpsko- mađarskoj granici, svega nekoliko minuta udaljenoj od ovog sela. Na vrhuncu krize nedaleko mjesta dnevno je iz Srbije u Mađarsku ulazilo 10.000 ljudi. Nadaju se da će doći bijelci iz cijele zapadne Europe  Načelnik Toroczkai iskoristio je strah od migranata i uveo neke uredbe upitne zakonitosti. Tako je, prema novim uredbama lokalne zajednice Asotthalom, zabranjeno nositi nikab i pozivati na muslimansku molitvu. Usput, zabranjuje se izražavanje homoseksualne orijentacije u javnosti. Promijenjen je i urbanistički plan pa je po novim lokalnim uredbama zabranjena gradnja džamija, bez obzira što u mjestu žive samo dva muslimana.   Mnogi odvjetnici mišljenja su kako se lokalni zakoni krše s mađarskim ustavom. No, ovakve zakone podržava velik broj stanovnika mjesta.   "Zaista je zastrašujuće gledati migrante kako prolaze kroz selo", rekla je jedna stanovnica, Enika Undreiner.   "Puno sam vremena provela kući s djecom. Priznajem, bilo me strah", rekla je.   Oba muslimana koja žive u selu nisu željeli razgovarati za BBC. Boje se, kažu, privlačiti pozornost na sebe.   Jedan je stanovnik rekao kako su oni potpuno integrirani u zajednicu.   "Ne provociraju nikoga, ne nose nikab, ne maltretiraju ljude. Znam ih osobno, dobri smo s njima", kaže stanovnik sela za svoje muslimanske sumještane.   Načelnik se nada da će selo postati prva linija "borbe protiv muslimanske kulture". Organizirao je granične patrole, a nada se da će to privući bijele Europljane da žive tamo.   "Nisam rekao da želimo bijelce. No, mi smo bijeli, Europljani i kršćani, a  želimo takvi i ostati", rekao je.  Načelnik 2015. snimio video u kojem prijeti izbjeglicama Inače, Laszlo Toroczkai već je jednom izazvao pozornost europske javnosti kad je objavio prijeteći video izbjeglicama i migrantima.   "Ako si ilegalan imigrant i želiš doći do Njemačke, najkraći put iz Srbije je preko Hrvatske i Slovenije", savjetovao je tada Toroczkai izbjeglice.   "Mađarska je loš izbor. Asotthalom je najgori", završava prijeteći video mađarski načelnik.