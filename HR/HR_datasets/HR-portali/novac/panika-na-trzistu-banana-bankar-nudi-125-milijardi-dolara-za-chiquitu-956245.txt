Drugi najbogatiji bankar Brazila Joseph Saffra i moćna brazilska obitelj Cutrale napravili su pravu zbrku na svjetskom tržištu banana, ponudivši 1,25 milijardi dolara za kupnju američke Chiquite, najvećeg svjetskog izvoznika banana. Njihova zajednička ponuda došla je kao grom iz vedra neba jer je Chiquita u ozbiljnim pripremama za preuzimanje četvrtog najvećeg proizvođača banana Fyffes sa sjedištem u Dublinu, čime bi se stvorio proizvođač banana s godišnjim prihodom od 4,6 milijardi dolara, koji bi poslovao u 70 zemalja. Brazilci su se izravno obratili dioničarima nudeći im 13 dolara po dionici uz preuzimanje svih dugova, ali se čini da suvlasnici Chiquite traže više. Uključuje se i Cutrale Brazilskom ponudom u pitanje dolazi spajanje koje se smatralo završenom pričom. Joseph Saffra ne želi odustati tako lako od kupnje te je uspio uvjeriti obitelj Cutrale, inače proizvođače narančina soka, da bi im se isplatilo zajednički preuzeti Chiquitu pa se pretpostavlja da bi mogli još malo povisiti ponudu. Saffra je sefardski Židov i potječe iz bogate sirijske obitelji koja se generacijama bavila bankarstvom. Trgovački putovi obitelji su ga iz rodnog Alepa odveli u Libanon, a zatim u Brazil, gdje je 1955. osnovao Banco Saffra, koja je danas šesta po veličini u Brazilu. Svjetski mediji opisuju tog 75-godišnjeg bogataša kao netipičnog tajkuna koji umjesto skupocjenih večera i kupnji luksuznih prometala, novac troši na obitelj, a kruži i anegdota da kupuje skup nakit suprugama svojih zaposlenika kao ispriku što ih je zadržao dulje na poslu. Jednom je prilikom izjavio da se osjeća krivim što živi u luksuznoj vili dok njegovi sugrađani u favelama jedva spajaju kraj s krajem. Njegova banka samo je jedna u nizu grupacije Saffra u kojoj udjele imaju i njegova braća, a osim bankarskim i financijskim poslom, bavi se i poljoprivrednim poslovima pa ne čudi da je dobru priliku vidio u poslovima s bananama jer su gotovo svi proizvođači daleko od svojih najboljih godina, velika konkurencija svakom od njih uzela je komad nekadašnjih tržišta. Proizvodnja banana zbog koje su tijekom povijesti u mnogim zemljama Srednje Amerike vojnim pučevima mijenjani režimi uz veliku podršku korporacija, danas se suočava s teškoćama pa je Saffra shvatio da bi se mogao ubaciti među velike igrače jeftinije nego da je to napravio prije desetak godina. Kupnjom Chiquite preuzeo bi 12 posto svjetskog tržišta, što je najveći globalni udio. Nova tržišna slika Najvećih pet proizvođača banana, a to su uz Chiquitu još Fresh de Monte, Dole, Fyffes i Noboa, do prije 12 godina držalo je 70 posto ukupnog svjetskog tržišta, da bi na kraju prošle godine taj udio pao na 47 posto. Bolesti banana te rat cijenama među konkurentima značajno su promijenili sliku tržišta pa mnogi proizvođači posluju s gubicima usprkos vrlo niskim nadnicama i prijavljenim dječjim radom na pojedinim plantažama. Prema podacima UN-ove organizacije za hranu i poljoprivredu (FAO), oko 80% svih banana dolazi iz Južne i Srednje Amerike, a Ekvador, Kostarika i Kolumbija su najveći izvoznici. Svjetski godišnji izvoz premašuje 16,5 milijuna tona. Više od polovice svih izvezenih banana završi u SAD-u i EU. >> Izvozimo uvozne banane, a jabuke su u hladnjačama >> Ne bacajte koru od banane! Evo za što je sve možete koristiti Hrvatska je u prvom tromjesečju ove godine uvezla 14.000 tona banana, ali se može pohvaliti i da je u prvom tromjesečju ove godine izvezla 1141 tonu. Hrvatska ne sadi banane pa bi se izvoz mogao objasniti i promjenom statističkog izračuna izvoza po kojemu se i provoz robe računa kao izvoz. Hrvatski građani uglavnom jedu banane iz Ekvadora, Belgije, Kostarike i Paname. Za banane su se nedavno natjecale koparska i riječka luka. Naime, najveći veletrgovac bananama u regiji, slovenski poduzetnik Izet Rastoder, zaprijetio je da će prebaciti svoje operacije iz Luke Kopar ne bude li sponzorirala NK Olimpiju, pri čemu se zanimao za Luku Rijeka kao alternativu. Chiquita - 3,1 milijarda dolara prihoda Del Monte - 3,8 milijardi prihoda Dole - 4,2 milijarde dolara prihoda Fyffes - 1,5 milijardi dolara prihoda 