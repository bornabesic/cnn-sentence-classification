O Agrokoru je mnogo važnije postaviti pitanje vašoj Vladi nego meni. Ne mogu reći nešto novo. Mislim da je situacija pod kontrolom Vlade, a mi vrlo usko surađujemo s njom i pokušavamo naći kompromis između kreditora i dobavljača. Svi želimo isto: poduprijeti kompaniju i dobiti svoj novac natrag – kratko je izjavio Herman Gref, čelnik Sberbanka, čiji smo komentar o tijeku pregovora o Agrokoru zatražili na godišnjoj skupštini i poslovnom forumu EBRD-a koji se pod nazivom “Ciljanje zelenog i uključivog rasta“ održava u Nicosiji na Cipru. Gref je na konferenciji gostovao kao panelist okruglog stola o konkurentnosti. Mogućnost odobravanja novog kredita Agrokoru, kao i glasine o prodaji duga trećoj strani odbio je komentirati, napominjući da je to poslovna tajna, a na pitanje je li optimističan oko ishoda, istaknuo je da idu u smjeru rješavanja situacije. Financijski sektor očekuju velike promjene Na panelu o konkurentnosti čelnik Sberbanka poručio je da financijski sektor očekuju velike promjene; u pet sljedećih godina bankarski biznis izmijenit će se dramatičnije nego u 50 prethodnih, što od njih zahtijeva brzu prilagodbu i inovativnost. Kako biti dovoljno konkurentan za nošenje s energijom novih FinTecha? Velike tvrtke moraju postati platforma koja kombinira regularni biznis i inovativni dio koji donosi novu energiju i nova tržišta – dao je “recept” Gref. Napominje da čak 80 posto svih inovacija u svijetu dolazi od velikih tvrtki, a ne sveučilišta i startupa od kojih se tek jedan posto razvije u pravi biznis, a većina se proda velikim kompanijama. Na pitanje možemo li uskoro očekivati Google banku ili Apple banku odgovorio je da taj dio poslovanja još nije reguliran, a kad bude, trebat će tri do pet godina da se pojave novi igrači i uspostavi tržište te možemo očekivati i takvo bankarstvo. 