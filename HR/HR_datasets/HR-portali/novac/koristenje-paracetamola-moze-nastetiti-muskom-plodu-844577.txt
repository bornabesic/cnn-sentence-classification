Foto: 123f KAKO javlja britanski The Guardian, uzimanje paracetamola u trudnoći može imati štetan utjecaj na buduće male muškarce s obzirom da, barem su tako pokazale studije, paracetamol snižava razinu njihovih testosterona.   No, nemojte sada odmah paničariti - studije koje su dokazale smanjenu razinu testosterona muških plodova (rađene su naravno na miševima s ubrizganim hormonima koji imitiraju stanje ljudske trudnoće) ne odnose se na kratkotrajno, već višednevno korištenje paracetamola. Točnije, tjedan dana i duže.   Kod nas, a i u svijetu, paracetamol se smatra najsigurnijim analgetikom za trudnice, no kako u ničemu ne valja pretjerivati, tako je naravno i s ovim naoko sigurnim lijekom. Dakle, drage trudnice, ukoliko vas nešto zaboli, slobodno posegnite za tabletom na bazi paracetamola jer ćete time pomoći sebi i nipošto nećete nauditi svojoj nerođenoj bebi.   Spomenuta studija rađena je u jednom škotskom Centru za reproduktivno zdravlje i rezultati su pokazali da paracetamol uziman na višednevnoj bazi poprilično utječe ne samo na nižu razinu muških testosterona već i na druge posljedice vezane uz njihovo buduće reproduktivno stanje. Jedan od negativnih učinaka jesu i problemi s nespuštanjem testisa što se bebi, ukoliko se testisi ne spuste na svoje mjesto, mora obaviti operativnim putem. No, tu medicina ima odgovor za razliku od spomenute niske razine testosterona koji se ne mogu samo tako nadomjestiti i kao rezultat toga dobivamo malog muškića s relativno malom šansom da će i on jednoga dana postati otac prirodnim putem. Zato majke, doista oprez jer sumnjamo da biste tako nešto htjele priuštiti svojoj još uvijek nerođenoj "muškarčini".  Studije su provođene na miševima no slijedilo ih je i veliko istraživanje javnosti (na području Velike Britanije i sjeverne Europe) te je uočeno da čak svaki šesti mlađi muškarac ima određene probleme s plodnosti. Istraživanje doduše nije uključivalo samo korištenje paracetamola u trudnoći već je tome dodan i čitav niz drugih varijabli poput prehrane roditelja (pri začeću i trudnoći) te njihov uobičajeni životni stil, što u globalu također može utjecati na sam plod.   O istraživanju   Ako koga zanima podrobnije istraživanje - ono je rađeno na temelju proučavanja malenog dijela uzetog tkiva mišjih testisa i to kako bi se otkrila povezanost s brojnim kemijskim utjecajima kojima smo ( i mi i miševi) izloženi u našem okolišu. Miševi su svakodnevno dobivali normalnu dnevnu dozu paracetamola, odnosno, neki su dobivali tek jednu dozu, drugi više (dopuštenih) doza kroz jedan dan, a treći, oni koji su pokazali najporaznije rezultate - su bili na paracetamolu uzastopno više od sedam dana.   Tako oni miševi koji su dobivali višekratnu dozu tijekom 24 sata nisu pokazali nikakvu smanjenu plodnost, no oni s višednevnim ubrizgavanjem imali su čak 45 posto manje toga važnog muškog hormona!   Stručnjaci stoga upozoravaju da se paracetamol radi povremene glavobolje, zubobolje i slično, može uzimati slobodno bez nadzora ili dopuštenja liječnika. Naravno, samo ako trudnica nema neke određene zdravstvene smetnje i alergiju na spomenuti sastav analgetika. No, što učiniti u slučaju višednevne temperature? U tom je slučaju svakako važno kontaktirati svog liječnika - i onog opće prakse i ginekologa. I naravno, znamo da i liječnici znaju često imati posve oprečne stavove o nekim, mi bi rekli, stvarima koje se podrazumijevaju, pa ukoliko nosite mušku bebu, ili još uvijek niste sigurni u bebin spol, radije pitajte za savjet čime zamijeniti paracetamol. Prema hrvatskim "zakonima" o utjecajima lijekova u trudnoći, paracetamol se smatra najbenignijim lijekom(kažu da nema štetno djelovanje u trudnoći) te kao takav spada u skupinu B (neštetnih lijekova) i svaki će ga liječnik/ica preporučiti za snižavanje temperature i liječenje blagih bolova. No, ova je studija objavljena sredinom ove godine i ako postane "službena" i naši će ju liječnici sigurno početi uzimati u obzir. Do tada "budite pametnije" jer u kategoriji lijekova B stoje i drugi nesteroidni antireumatici (diklofenak, ibuprofen, ketoprofen, piroksikam) - no! - to vrijedi samo za prva dva tromjesečja trudnoće s obzirom da pred njen kraj svi ovi lijekovi, izuzev paracetamola, mogu dovesti do preranog zatvaranja ductusa Bottali (veza između plućne arterije i aorte).   I za kraj ponovimo gradivo.   Drage majke i buduće majke - ova studija zasad nije postala službena i zasad će se njeni rezultati koristiti kao savjetodavni odgovori na neka pitanja i potencijalne opasnosti. Ukoliko ste među onim ženama koje ne mogu izdržati bol (a zašto biste trpjele) slobodno posegnite za tabletom, jer to radi više od 65 posto trudnica (koje čak i učestalo piju analgetike, antibiotike i neke druge potrebne lijekove).   No naravno, za višednevnu bol i dugotrajnu temperaturu sigurno nećete same sebi postavljati dijagnozu pa onda prilikom posjete liječniku slobodno spomenite ovu studiju i ako je ikako moguće izbjegnite višednevno korištenje paracetamola. Naravno, ukoliko nosite malog frajera, jer male buduće curice s ovim se problemom uopće ne trebaju zamarati.