Ekonomski najpovoljnija ponuda ubuduće će biti jedini kriterij pri odabiru ponude u javnoj nabavi. Proizlazi to iz prijedloga novog Zakona o javnoj nabavi, koji je danas usvojila Vlada i uputila u Sabor. Novim zakonskim reguliranjem javnih nabava Hrvatska se, tvrde u Banskim dvorima, usklađuje s novim smjernicama EU. Taj je zakon, dodaju u Vladi, nužan i zbog provedbe investicijskih projekata koji se financiraju novcem iz fondova Unije. Rezultat novog zakona je da bi postupci javne nabave ubuduće, napominju u Vladi, bili fleksibilniji i jednostavniji, a poduzetnicima bi smanjili troškove te bi povećali tržišno natjecanje. - Prijedlogom novog Zakona o javnoj nabavi daje se pravna sigurnost u postupcima javne nabave i stabilan zakonodavni okvir - ističu u Vladi. Javne nabave važna su karika u lancu hrvatskoga gospodarstva. Prema podacima HAMAG-BICRO-a i PJR Consultinga, vrijednost javnih nabava u prošloj je godini iznosila gotovo 40,6 milijardi kuna, što čini 12,14 posto hrvatskoga BDP-a, dok je broj sklopljenih ugovora u javnoj nabavi lani iznosio 15.485. Javna nabava, pokazuju ti podaci, iznosi čak oko 38 posto vrijednosti hrvatskoga proračuna. Među novinama u novom sustavu javnih nabava je standardiziranje dokumentacije, koja bi trebala omogućiti jednoobraznost u praksi pa se zato i uvodi Europska jedinstvena dokumentacija o nabavi (EPSD). Dio je to mehanizma zaštite u postupcima javne nabave, koji obuhvaća i obvezu naručitelja da donose i objavljuju planove nabave za sve vrijednosti iznad 20.000 kuna, kao i potpunu informatizaciju i automatizaciju procedura. Novim se zakonom ograničava i mogućnost da naručitelji i ponuditelji rade uzastopne izmjene ugovora aneksima. Dosad je to, naime, bila uobičajena praksa: kako je glavni kriterij odabira neke ponude bio kriterij najniže cijene, ponuditelji su na natječaju i nudili nisku cijenu, no ona bi se potom aneksima ugovora (najčešće znatno) povećavala. Sada bi se mogućnost povećanja prvotno ugovorene cijene, i to svih uzastopnih promjena zajedno, ograničila na 30 posto.