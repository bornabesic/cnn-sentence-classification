Foto: Hina, Index  KAKO smo već pisali na Indexu, mnogo toga bilo je netransparentno, pogrešno i nelogično u izboru voditeljice i članova Ekspertne radne skupine koja bi trebala voditi kurikularnu reformu. O tim nepravilnostima bit će još riječi.   No jedan dokument do kojeg je došla redakcija Indexa nedvojbeno pokazuje da je izbor bio nelegalan u najmanje jednoj od točaka.  Riječ je o dokumentu PMF-a u Splitu koji pokazuje da Mirko Ruščić, jedan od kandidata koji su izabrani u ERS, nema kvalifikacije koje su bile tražene u natječaju koji je raspisalo resorno ministarstvo.   Naime, Ruščić je potvrđen za člana ERS-a u kategoriji stručnjak s nastavničkih studija. Međutim, kako je vidljivo iz uvjeta natječaja i dokumenta koji smo dobili, Ruščić te uvjete ne zadovoljava.  U čemu je stvar?   U natječaju jasno piše sljedeće: Uvjeti koje moraju ispunjavati kandidati za člana Ekspertne radne skupine pod b): •    najmanje desetogodišnje iskustvo stečeno radom u nastavi •    izbor u znanstveno-nastavno zvanje u polju pedagogije, psihologije ili metodike.  A što piše u dokumentu koji pokazuje njegove kvalifikacije (pogledajte u PDF-u dolje)?  Ruščić je biolog, on nema izbor u znanstveno-nastavno zvanje u području pedagogije, psihologije ili metodike, a teme kojima se bavi nemaju veze sa školstvom. Njegovo područje je flora jadranskih otoka. Nastupno Predavanje Mirko Ruscic 15.11.2010. by Index.hr on Scribd    Kritičari bi mogli primijetiti da mu je umjesto potrebnih stručnih kvalifikacija u CV upisana ona politička - da je u Varošu na izborima za Kotarsko vijeće 2014. dobio najveći broj glasova kao kandidat koalicije HDZ-Hrast.  Neki stručnjaci smatraju da bi već i sama činjenica da Ruščić nije zadovoljio kvalifikacije iz natječaja trebala bi biti dovoljna da se odluka Posebnog povjerenstva ruši, a otvorenih pitanja ima još napretek. Naime, još jučer su dvojica članova Posebnog povjerenstva za izbor voditelja i članova ERS-a, bivši ministar Vedran Mornar i Josip Milat, iznijeli cijeli niz pritužbi na način kako je vođen natječaj. Milat je zbog nezadovoljstva podnio neopozivu ostavku.  „Važno je da procesi od takve društvene važnosti kakva je kurikularna reforma budu transparentni, demokratski i javnosti vidljivi. Nažalost, proces odabira voditelja i članova ERS-a bio je sve samo ne to“, rekao je za Index Jokić.