Foto: FAH  IAKO je jučer Ante Ramljak umirivao javnost dogovorom s dobavljačima oko nastavka isporuke robe, iz RBA su danas najavili kako neće prolongirati rok za naplatu regresnih mjenica, pa se očekuju novi problemi.  Ramljakov pokušaj smirivanja stanja u Agrokoru, čini se da nije nije uspio. Rok sustezanja od naplate regresnih mjenica trebao je biti prolongiran do roka prijave tražbina, dakle do 10. odnosno 20. lipnja.  Iz RBA danas javljaju kako na to ne pristaju.   "Potaknuti informacijom u medijima u kojoj se navodi mogućnost produljenja roka definiranog Promemorijom, Raiffeisenbank Austria d.d. (RBA) i Raiffeisen Factoring d.o.o. (RF) potvrđuju svoje stajalište da nema potrebe za produženjem roka Promemorije. To smo u više navrata komunicirali i Agrokoru i skupu dobavljača, te iza toga stojimo", kazali su.  Navode kako manji broj dobavljača i dalje ustraje na zahtjevima koji su za njih - nerealni i neprihvatljivi.  "Izravan dogovor svakog po jedinog dobavljača i vjerovnika jedini je ispravan put u traženju provedivog individualnog rješenja u roku koji je definiran Promemorijom", poručili su.   Iz koordinacije dobavljača jučer su zahtjev za odgađanjem naplate mjenica naveli kao jedan od uvjeta, nakon kojih će u slučaju da se ne ispune, pokrenuti blokadu Agrokora.