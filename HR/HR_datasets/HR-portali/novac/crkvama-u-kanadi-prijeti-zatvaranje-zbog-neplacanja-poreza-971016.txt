Foto: Wikipedia CRKVE u Kanadi prisiljene su platiti općinske poreze, unatoč činjenici da su po zakonu izuzete od plaćanja poreza. Prema zakonu, crkve u Montrealu nisu obavezne plaćati općinski porez. Međutim, malo poznata rupa u zakonu omogućila je vlastima da naplate sve više troškove mnogim crkvama u tom području. Od poreza izuzete samo određene prostorije u crkvama Prezbiterijanski svećenik Joel Coppetiers izjavio je za CTV News da je primio račun za porez 2015. godine. Ubrzo nakon toga u njegovu crkvu stigla je inspekcija koja je pregledala sve prostorije kako bi ustanovila za koje svrhe se koriste. "Ovakvo postupanje znači da se izuzeće od plaćanja poreza ne odnosi na cijelu crkvu, već samo na prostorije određene za javno bogoslužje", zaključio je Coppetiers. "Ako nešto ne poduzmemo, crkve će biti zatvorene, možda i srušene" Nakon što je zatvorena crkva Trinity Memorial, vlasti Montreala su joj počele naplaćivati poreze kako bi ju prisilile na prodaju jednoj tvrtki za nekretnine. "Naše crkve već su u opasnosti, imaju brojne financijske probleme, a ovo je samo dodatni niski udarac. Ako nešto ne poduzmemo, crkve će biti zatvorene, možda i srušene", upozorio je gradski vijećnik Montreala Peter McQueen.