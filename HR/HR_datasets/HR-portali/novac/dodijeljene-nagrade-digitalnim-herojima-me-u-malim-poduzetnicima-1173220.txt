Pobjednicima Vipnetovog natječaja Heroji digitalnog doba dodijeljene su nagrade na današnjoj svečanoj dodjeli u HUB385 centru inovacija u Zagrebu. U zahtjevnoj konkurenciji, pobjedu su odnijele tvrtke Async i Urban Mobility iz Zagreba te osječki Pointers, koji je osvojio i nagradu publike. Pobjednici su uz uručena priznanja, osvojili i vrijedne nagrade: sudjelovanje u promotivnoj kampanji Vipneta, edukaciju ili poslovno savjetovanje, izradu profesionalnih fotografija i video sadržaja te vrijedan mobilni uređaj. Nagrade su uime Vipneta dodijelili Renato Divjak, direktor odjela za prodaju SOHO i VSE korisnicima i Marko Majcenović, direktor odjela za marketing za poslovne korisnike. Glavni kriteriji odabira pobjednika bili su kreativnost i inovativnost proizvoda, usluga i poslovanja s posebnim naglaskom na digitalni način poslovanja, a nimalo jednostavan zadatak izbora najboljih pao je na stručni žiri u sastavu: Marko Majcenović (Vipnet), Stipe Dumančić (OPG), Ivana Blažoti Mijoč (Tester), Ivan Brezak Brkan (Netokracija), Stan Scroeder (Mashable),Vedran Stapić (AgroKlub), Krešimir Hlede (Greyp) i Dunja Hafner (Degordian). Tvrtki Async j.d.o.o. digitalna komunikacija ključna je u poslovanju s obzirom na to da je pokrenula nekoliko atraktivnih digitalnih brandova i proizvoda. Originalnošću se svakako izdvaja startup MyBeeLine - sustav za digitalizaciju i potporu u pčelarstvu, a nagradu je preuzeo COO Async, Luka Klancir. Posebnost tvrtke Urban Mobility d.o.o. je u tome što je uspješno pokrenula car sharing uslugu Spin City, koja omogućava korištenje vozila na potpuno novi i drugačiji, digitalni način. Cijeli proces lociranja i rezerviranja dostupnih vozila obavlja se putem aplikacije, a nagradu je preuzeo CEO Urban Mobility, Matija Krznar. Pointers d.o.o. jedan je od pobjednika prema odabiru žirija te je ujedno osvojio i Nagradu publike s čak 1078 glasova i time postao dvostruki pobjednik natječaja. Ova tvrtka bavi se predstavljanjem turističkih destinacija i atrakcija putem VR 360° materijala, snimaka dronom, HD slika i video materijala. Dodatno, Pointers ima i svoju vrlo uspješnu mobilnu aplikaciju te uskoro kreće i s webshop prodajom, a nagradu je preuzeo CEO tvrtke Pointers, Krunoslav Weinpert. „Natječaj za najbolje male poduzetnike u Hrvatskoj pokrenuli smo prošle godine kako bi istaknuli pojedince koji stvaraju i grade uspješne obrte i tvrtke te time doprinose razvoju zajednice u kojoj djeluju. Nakon prošlogodišnjeg velikog uspjeha, ove smo godine stavili naglasak na digitalizaciju kao nezaobilazni proces za sve poslovne subjekte koji se trude biti konkurentni i držati korak sa suvremenim zahtjevima poslovanja. Svi zajedno možemo biti ponosni na pobjednike, ali i na finaliste. Oni su prepoznali i iskoristili kreativni potencijal tehnologije te nam mogu služiti kao uzor i inspiracija“, izjavio je Renato Divjak, direktor odjela za prodaju SOHO i VSE korisnicima Vipneta. Svečanoj dodjeli nagrada, uz pobjednike i predstavnike Vipneta, prisustvovali su i finalisti natječaja, kao i prošlogodišnji heroji. Po završetku dodjele, za prošlogodišnje i ovogodišnje heroje organizirana je i besplatna edukativna radionica na temu digitalne komunikacije i poslovanja, pod vodstvom predavača Tomislav Pancirova.