Tvrtka Vupik iz sastava Agrokora izvijestila je da joj je zbog nepodmirenih dospjelih obveza danas blokiran žiroračun. Vupik je izvijestio da je zbog nepodmirenih dospjelih novčanih obveza došlo do blokade žiroračuna društva te napomenuo da poduzima sve raspoložive radnje radi deblokade računa i nastavka redovitog poslovanja. Od prošlog petka blokirani su računi Agrokora, Belja, Leda, Jamnice, Tiska i PIK Vrbovca, naknadno i Konzuma te PIK-a Vinkovci i PIK-a Vrbovec. Sustav Agrokora sada financiraju jedino dobavljači svojom robom Nakon sastanka 50-ak dobavljača Agrokora u ponedjeljak navečer, član Uprave Francka Josip Budimir istaknuo je da su jedinstveni u svojim zahtjevima prema bankama i da će u idućim razgovorima tražiti da se očituju o njihovim prijedlozima, a generalni direktor Dukata Alen Fontana poručio je da sustav sada financiraju jedino dobavljači svojom robom, ali da to neće moći trajati predugo.  Član Uprave Francka rekao je da dobavljači i dalje isporučuju robu Agrokoru. "Ništa se u tome smislu nije promijenilo i očekujemo da će zapravo svi ovi razgovori koje smo vodili i u Vladi i s bankama ranijih dana uroditi plodom, da će svijest o urgentnosti situacije i potrebi brze reakcije biti primjerena i u ponašanju drugih aktera, ne samo nas koji taj sustav zapravo održavamo na životu svojim isporukama roba i suzdržavanjem od prinudnih naplata svojih potraživanja", naglasio je Budimir. Apelirao je i na druge dobavljače, koji nisu uključeni u njihov krug, da se i oni tako ponašaju. Budimir je kazao i kako bi dobavljači voljeli da država pristupi standstill aranžmanu. Kazao je i da, uz normalnu isporuku roba, žele i da se maknu blokade žiroračuna kompanija iz sastava Agrokora, ali i "određena jamstva da će se u tom slučaju banke ponašati tako da poštuju te naše zahtjeve da uliju dodatnu likvidnost i da se zapravo uredno podmiruju nove obveze, a da se stare servisiraju u nekim rokovima". Razgovori između dobavljača i bankara trebali bi se uskoro nastaviti. >>Otkrivamo devet uvjeta dobavljača za potpisivanje standstill aranžmana >>Dramatičan apel Poljoprivredne komore: Ako vam je stalo do naše domovine i zaustavljanja odlaska ljudi sa sela ovo morate učiniti 