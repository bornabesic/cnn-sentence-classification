Foto: Getty EUROPSKE sigurnosne službe pripremaju se za izgledne nove terorističke napade tijekom muslimanskog svetog mjeseca Ramazana koji počinje sutra. Naime, Islamska država pozvala je svoje sljedbenike diljem svijeta na "totalni rat" protiv "nevjernika" na Zapadu. "Muslimanska braćo u Europi, vi koji ne možete doći u zemlje Islamske države, napadnite ih u njihovim domovima, njihovim tržnicama, na njihovim cestama i njihovim forumima", poručila je ova džihadistička organizacija u video-priopćenju objavljenom na Youtubeu pod naslovom "Gdje su lavovi rata?". Opravdavajući napad bombaša samoubojice u ponedjeljak u Manchesteru, u kojem je ubijeno 22 ljudi i ozlijeđeno više od stotinu, a za koji je preuzeo odgovornost, ISIS u videu navodi: "Nemojte prezirati rad. Mi volimo vaše ciljanje takozvanih nevinih civila i ono je najučinkovitije, stoga krenite naprijed i zadobijte pravednu nagradu mučeništva u svetom mjesecu Ramazanu". Prošli Ramazan bio najkrvaviji u povijesti - 421 ubijen Kako izvještava Telegraph, prošle godine je isti poziv sljedbenicima da izvrše samostalne napade tijekom Ramazana odaslao glasnogovornik ISIS-a Abu Mohamed al-Adnani, koji je u međuvremenu ubijen. Taj je Ramazan bio najkrvaviji u povijesti. Isis je preuzeo odgovornost za napad Omara Matina, američkog državljanina afganistanskog porijekla, u gej-klubu u Orlandu, Florida, prilikom kojeg je ubio 49 ljudi prije nego ga je policija ubila. Nedugo nakon toga, džihadist je nožem usmrtio policajca i njegovu suprugu u njihovom stanu u predgrađu Pariza u Francuskoj. Ubojica je uživo emitirao svoj zločin, prilikom čega je izričito potvrdio da je time odgovorio na Adnanijev poziv. Kasnije tog mjeseca, trojica džihadista otvorili su vatru na putnike u zračnoj luci u Istanbulu u Turskoj, nakon čega su se raznijeli bombama koje su imali na sebi. Konačni krvavi rezultat prošlogodišnjeg Ramazana bio je 421 ubijen i 729 ozlijeđenih diljem svijeta. Danas uhićeno 8 Abedijevih suradnika Kako su države, prvenstveno Turska, postrožile granične kontrole i otežale džihadistima da po volji ulaze i izlaze iz takozvanog kalifata ISIS-a, teroristička grupa promijenila je taktiku i pozvala sljedbenike da izvrše napade u svojim zemljama. Britanska policija i dalje istražuje moguću širu mrežu oko Salmana Abedija, terorista iz Manchestera. Osam osumnjičenih suradnika danas je uhićeno je i nalazi se na ispitivanju. Očito je da ove godine ISIS želi ponoviti, ako ne i nadmašiti, prošlogodišnje krvoproliće. Nadajmo se da su ih sigurnosne službe zapadnih zemalja sposobne zaustaviti.