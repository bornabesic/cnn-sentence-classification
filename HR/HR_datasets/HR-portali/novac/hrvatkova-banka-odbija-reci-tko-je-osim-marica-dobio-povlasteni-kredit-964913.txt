Ilustracija:Index HRVATSKA POŠTANSKA BANKA (HPB) ne želi otkriti koje su osobe osim Zdravka Marića koristile povlaštene kredite u vrijeme dok su bili članovi Nadzornog odbora. HPB je za Marića požurio objaviti kako je aktualni ministar financija dobio povlašteni kredit sukladno Pravilniku banke i tvrdi da u tom slučaju nema nikakvih nepravilnosti.   Kada smo ih upitali tko je još od političara koje je postavila vlada u Nadzorni odbor banke koristio tu mogućnost, pozvali su se na bankarsku tajnu i odjednom ne žele otkriti imena, a ni uvjete.  "Tko je bio član Nadzornog odbora javni je podatak, a ugovorni odnos banke s klijentom predstavlja bankovnu tajnu kako je regulirano Zakonom o kreditnim institucijama (čl. 156a)", kazali su nam danas iz HPB-a nakon što smo tri dana čekali podatak o korisnicima povlaštenih kredita u HPB-u.   Dao kredit Mariću pa završio u Agrokoru U toj jedinoj hrvatskoj banci pozivaju se na prijavu u imovinskoj kartici i to ako su bivši i sadašnji članovi Nadzornog odbora politički dužnosnici.  "Oni imaju obvezu prijaviti imovinsku karticu pa tako i podaci o njihovim kreditima postaju javni", rekli su nam iz HPB-a.  Podsjetimo, aktualni ministar financija Zdravko Marić prije sedam godina realizirao je povlašteni kredit HPB i to u vrijeme dok je bio državni tajnik u Ministarstvu financija te predsjednik Nadzornog odbora te banke.   Marićev kredit odobrio je bivši predsjednik Uprave Čedo Maletić koji je baš kao i Marić završio u Agrokoru Ivice Todorića. U imovinskoj kartici ministra stoji kako je 2010. podigao kredit u kunama preko HPB-a u visini od 1,25 milijuna kuna, s ugovorenom kamatnom stopom od 4 posto. U HPB-u su nam rekli kako je ministar Marić dobio njihov povlašteni kredit jer su ga kao predsjednika Nadzornog odbora tretirali tako da je njihov zaposlenik. Vlada postavlja članove Nadzornog odbora u HPB kako bi, između ostalog, nadzirala rad te banke. Međutim, članovi vlade nisu imali na umu to da će članovi Nadzornog odbora koristiti povlastice na koje imaju pravo samo zaposlenici te banke.  Inače, u aktualnim imovinskim karticama članova Nadzornog odbora HPB od 2009. do danas nismo pronašli nijedan slučaj povlaštenog kredita kakav je dobio Marić.