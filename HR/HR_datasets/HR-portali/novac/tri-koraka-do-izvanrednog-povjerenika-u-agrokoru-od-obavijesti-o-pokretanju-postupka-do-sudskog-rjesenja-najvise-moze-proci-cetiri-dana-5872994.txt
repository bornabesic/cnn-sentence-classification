Čim 'lex Agrokor' stupi na snagu, nakon objave u Narodnim novinama, moguće je da se u roku par dana na čelu koncerna pojavi izvanredni povjerenik, ako Vlada ima u ladici spremno ime.   Evo kako je to formalno predviđeno. Prijedlog za otvaranje postupka izvanredne uprave podnosi sudu Agrokor ili netko od dužnika uz suglasnost Agrokora, a sud isti dan mora o tome obavijestiti Vladu. Vlada ima rok od dva dana za imenovanje izvanrednog povjerenika , te o njegovom imenovanju obavještava sud. Sud odmah, a njakasnije u roku dva dana, donosi rješenje o otvaranju postupka izvanredne uprave i donosi odluku o imenovanju izvanrednog povjerenika. Žalba je moguća u roku od tri dana. Od objave rješenja, u skladu s pravilima Stečajnog zakona,  teče poziv vjerovnicima da u roku 60 dana  prijave tražbine.  U danas usvojenom 'lex Agrokoru', službenpog naziva  Zakon o postupku izvanredne uprave u trgovačkim društvima od sistemskog značaja za RH, precizirano je da prijedlog za otvaranje postupka izvanredne uprave može podnijeti dužnik - Agrokor, odnosno Ivica Todorić kao predsjednik koncerna ili neki drugi član uprave, ali i vjerovnici te dužnikova povezana ili ovisna društva, ali pritom je nužna suglasnost Agrokora.