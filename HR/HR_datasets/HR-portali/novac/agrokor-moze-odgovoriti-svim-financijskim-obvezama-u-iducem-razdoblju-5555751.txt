Iz koncerna Agrokor u četvrtak su izvijestili da su stabilna i snažna kompanija koja može odgovoriti svim financijskim obvezama u idućem razdoblju te da nemaju potrebu za dodatnim refinanciranjem. "Agrokor je stabilna i snažna kompanija u regiji i po svojoj snazi može odgovoriti svim financijskim obvezama koje se nalaze pred njom u idućem razdoblju", odgovorili su na Hinin upit iz te kompanije. Ističu kako su "odgovorna kompanija koja uredno servisira svoje obveze te su tako i obveze koje dospijevaju u idućem razdoblju uspješno refinancirali u posljednjem kvartalu prošle godine i s te osnove u ovom trenutku nemaju potrebu za dodatnim refinanciranjem". "Kao što smo već i jučer naveli, iako je postojao interes od strane postojećih i novih kreditora u dostatnom iznosu, radi boljih strateških opcija koje razmatramo odlučili smo ne zaključiti spomenutu transakciju", ističu iz Agrokora. Plenković vjeruje da u Agrokoru vode računa o učinkovitom, racionalnom poslovanju Premijer Andrej Plenković u četvrtak je nakon sjednice Vlade kazao kako vjeruje da ljudi koji se bave korporativnim upravljanjem Agrokora vode računa o svim aspektikama učinkovitog, racionalnog poslovanja te da će iznaći rješenja oko financiranja aktivnosti te kompanije. Na upit novinara na novinskoj konferenciji je li uključena Vlada u iznalaženje nekog rješenja, premijer je rekao da on osobno nije. "Agrokor je najveća hrvatska kompanija, važna je za naše gospodarstvo, i vjerujem da ljudi koji se bave korporativnim upravljanjem Agrokora vode računa o svim aspektima učinkovitog, racionalnog poslovanja te da će iznaći rješenja koja se tiču financiranja aktivnosti kompanije. U ovom trenutku ne vidim da bih ja kao predsjednik Vlade trebao bilo što tome dodati, a naravno da ćemo, kao i čitavo gospodarstvo, kao i ostale relevantne resore, pratiti i nastojati imati dobar uvid u sve što se s ključnim hrvatskim komapnijama zbiva", istaknuo je premijer. Z. Marić: Agrokor je i dalje dobra kompanija, ne vjerujem u bankrot Ministar financija Zdravko Marić kazao je u četvrtak, odgovarajući na novinarsko pitanje prije početka sjednice Vlade je li upoznat sa situacijom u Agrokoru, odnosno postoji li mogućnost da ta kompanija bankrotira, da ne bi išao tako daleko s kalkulacijama o bankrotu te da je upoznat sa situacijom u Agrokoru. "Proteklih godinu dana kao ministar pratim Agrokor kao i za svaku drugu kompaniju. A što se tiče same situacije, mislim da su i iz same kompanije u priopćenju jasno naznačili da ne postoje rizici što se tiče njihovih obveza u dogledno vrijeme, ali sigurno da je i činjenica o smanjivanju kreditnog rejtinga imala određene reperkusije", rekao je Marić. Na pitanje postoji li nekakav plan "B" u slučaju da tako velika tvrtka krene nizbrdo, istaknuo je da misli kako je kompanija i dalje u dobrom stanju i da do toga neće doći. Rejting agencija Moody's je 2. siječnja snizila rejting Agrokora s B2 na B3, a vjerojatnost od bankrota s B1-PD na B3-PD, uz stabilne izglede. "To snižavanje odražava naše mišljenje da Agrokor vjerojatno neće zadržati kreditne omjere u skladu s našim prijašnjim zahtjevima za B2 rejting u svjetlu pogoršanja operativne izvedbe do koje je došlo u prvih devet mjeseci 2016", kaže Vincent Gusdorf, potpredsjednik i analitičar Moody'sa. Dodaje, pak, da stabilni izgledi odražavaju očekivanja da će Agrokor stabilizirati svoju zaradu u idućih 12 mjeseci unatoč žestokoj konkurenciji u Hrvatskoj i Sloveniji. Inače, četiri tvrtke iz sastava koncerna Agrokora - Jamnica, Zvijezda, Ledo i PIK Vrbovec - izvijestile su u siječnju da su 21. prosinca lani dobile 48,3 milijuna eura kredita od Hrvatske banke za obnovu i razvitak (HBOR) radi pripreme izvoza.