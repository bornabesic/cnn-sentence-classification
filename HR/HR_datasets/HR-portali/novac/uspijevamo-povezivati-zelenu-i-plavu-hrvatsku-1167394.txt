Ovoga svibnja lošinjska Jadranka grupa slavi 70 godina postojanja. Najveći je poslodavac na Lošinju i jedna od najuspješnijih hotelijerskih tvrtki u Hrvatskoj. Iako je turizam glavna grana djelovanja, u posljednje vrijeme razvijaju i trgovinu na veliko i malo. Većinski vlasnik im je tvrtka Beta ulaganja čiji je osnivač ruski Promsvyazbank. Jadranka grupa unapređuje šest hotela, četiri kampa i male vile u Malom i Velom Lošinju te Cresu, o čemu govori član uprave Goran Filipović. Jadranka grupa peta je po veličini turistička tvrtka u Hrvatskoj i najveći poslodavac na Lošinju i Cresu. Koliko ste zadovoljni ostvarenim i postignutim? Svakako možemo biti zadovoljni. Grupa Jadranka slavi veliku obljetnicu u kojoj je sadržano 70 godina rada, izazova i uspješnog poslovanja. Sve uspjehe proslavit ćemo s našim partnerima, sadašnjim i bivšim zaposlenicima i građanima Lošinja, jer su svi dali doprinos svakoj fazi razvoja. Kada je riječ o rezultatima, oni su u skladu s očekivanjima i planiranim rastom, naročito jer su protekle godine obilježila ulaganja u objekte. Grupa Jadranka i dalje provodi investicijski ciklus s naglaskom na reinvestiranje i ulaganje s ciljem produžetka turističke sezone na otoku. Uz Lošinj se veže čisti i zdravstveni turizam. Prati li Grupa te trendove i tradiciju? Može li Lošinj imati turiste cijele godine? Naravno. Prirodni ljekoviti činitelji Lošinja, s tradicijom lječilišnog turizma i vrhunske usluge dužom od 120 godina, omogućuju cjelogodišnje bavljenje turizmom, što gosti prepoznaju i dolaze i izvan sezone. I naš brend Lošinj Hotels&Villas je usmjeren na pozicioniranje Lošinja kao centra zdravog života i prirodnog oporavka. Naglasak je na programima zdravstvenog turizma usmjerenih prema plućnoj rehabilitaciji i medical wellness turizmu u suradnji s Hrvatskim pulmološkim društvom, Dječjom bolnicom Srebrnjak i brojnim liječnicima, a gdje se ističu i Jadranka kampovi. Tu je i Spa Clinic hotela Bellevue, u 2015. proglašena najboljim novim wellnessom na svijetu, ali i nezaobilazan eno i gourmet segment u kojem se Grupa ističe povezivanjem plave i zelene Hrvatske kao najveći otkupitelj domaćih OPG proizvoda. Nositelji smo i certifikata Sustainable Hotel za uvođenje zelenog poslovanja. Zadovoljavaju li lokalni OPG-i potrebe kvalitete pet zvjezdica? Suradnja s OPG-ovima je poseban, sad već i prepoznatljiv dio našega poslovanja. Gosti izvrsno reagiraju na domaću hranu i sezonske namirnice, a koliko to znači za lokalno gospodarstvo, najbolje svjedoči 60-ak poljoprivrednika s kojima surađujemo u cijeloj Hrvatskoj. Kad smo počeli koristiti meso boškarina s Unija, uzgajalo se tek pet grla, sad ih ima 40-ak. Sezonske su namirnice hrvatskih OPG-ova, osim u hotelima i vilama LH&V-a, i u 18 maloprodajnih objekata Jadranka trgovina na Lošinju i Cresu. Najveći ste poslodavac na tom području. Ima li radne snage i je li lako naći kvalitetnog radnika? Kako ga zadržati? Grupa zapošljava oko 700 stalno zaposlenih, a tijekom sezone ukupno je oko 1300 radnika u svim tvrtkama-kćerima: Jadranka hoteli, Jadranka kampovi i Kamp Slatina na Cresu te Jadranka trgovine i Jadranka Yachting. Ove je godine potraga za radnom snagom velik izazov za sve u turizmu, ali uz uloženi trud uspjeli smo pokriti potrebu za kadrovima. Grupa Jadranka brine se o zaposlenicima i nastojimo s njima razvijati dugoročnu priču, ulažemo i u dodatne edukacije. Surađujemo i sa srednjim školama s kojima razrađujemo modele stipendiranja najboljih učenika.   Koja su očekivanja od sezone i neki planovi Grupe? U ovom trenutku zadovoljni smo stanjem rezervacija i vjerujemo da to najavljuje odličnu sezonu. U odnosu na isti period lani bilježi se porast broja rezervacija u hotelima, vilama i kampovima i u hotele i vile LH&V-a većina gostiju stiže iz Austrije, Slovenije, Njemačke i Italije, dok je kod kampova najviše onih iz Njemačke i Slovenije. Bilježi se i više gostiju iz Poljske i Nizozemske. Otvaraju se i nova tržišta, a raste i udio domaćih gostiju. Planova je uvijek mnogo, ali strateški ciljevi Grupe su unapređenje usluge i ponude, stvaranje dodatnog izvanhotelskog sadržaja te time produženje sezone na otoku.