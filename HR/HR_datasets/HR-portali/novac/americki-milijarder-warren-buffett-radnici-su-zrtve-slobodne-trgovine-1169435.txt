Jedan od najživopisnijih milijardera koji na listi najbogatijih u ovom trenutku zauzima četvrto mjesto, Warren Buffett (86) iznenadio je javnost žestokom kritikom globalizacije. Priznao je da je taj proces od američkih radnika napravio žrtve koje u tom sustavu nemaju šansu za preživljavanje. Milijarder poznat po preuzimanju rizika u snažnom ulaganju, relativno se često zalaže za distribuciju bogatstva, a to pokazuje svojim primjerom. Od 2006. godine kada je obećao da će pokloniti 99 posto svog bogatstva koje se sada procjenjuje na 73,3 milijarde dolara, darovao je oko 24 milijarde dolara. Poklanjao je i gotovinu i dionice svoje krovne tvrtke Berkshire Hathaway, a s najbogatijim čovjekom svijeta Billom Gatesom pokrenuo inicijativu u kojoj poziva i ostale milijardere da dijele svoje bogatstvo. Novim istupom propituje je li slobodna trgovina napravila dobrobit društvu. Zaključio je da je američki radnik poput ranjene životinje na autocesti – nema šanse za preživljavanje! Iako je donijela rast BDP-a, slobodna je trgovina, poručuje Buffett, uništila radnike i zato im država mora jače pomoći. – Slobodna trgovina donijela je benefite za ekonomije i cijeli svijet, ali je žrtvovan cijeli jedan sloj. To se nije smjelo dogoditi – poručio je Buffett koji je iz činjenice da je BDP Sjedinjenih Američkih Država u njegovu životu narastao šest puta pronašao dokaz da bogate zemlje imaju dovoljno novca za socijalne naknade koje će zaštititi radnike od siromaštva. – Moramo vratiti u SAD radna mjesta u proizvodnji koja su dobro plaćena, a i uslužne djelatnosti koje se dobro plaćaju – kazao je milijarder te istaknuo da porezni sustav pomaže bogatima da postanu bogatiji, što je nepravedno. Zato je pozvao administraciju na izmjenu te nepravilnosti i zaključio da bogate zemlje imaju dovoljno novca da pomognu najugroženijima, ali i predložio da se u politički život u uvede funkcija ‘glavnog edukatora’ koji bi građanima objašnjavao benefite slobodne trgovine u dugom roku. Zaključio je i da je porezna politika američkog predsjednika Donalda Trumpa pomoć bogatima, ali da će novi zakon o zdravstvenom osiguranju više pogodovati bogatijem sloju nego socijalno ugroženima. Buffett je tijekom tjedna bio iznimno prisutan u medijima, jer se održavala godišnja skupština Berkshire Hathawaya. Tržište kapitala potresla je informacija da je prodao više od trećine svog udjela u IBM-u. Objasnio je tu odluku procjenom da ulaganje u nekad najvećeg proizvođača računala neće donijeti veliku ni brzu zaradu jer su u kompaniji još daleko od plasiranja novih tehnologija. Tržište ga je zbog toga žestoko kritiziralo pa je, odgovarajući pet sati na pitanja na skupštini, zaključio da je propustio priliku obrazovati se o potencijalima IT sektora i jednostavno ‘zabrljao’. Nije to jedina pogreška u karijeri Warrena Buffetta koji je već s 11 godina kupio prvu dionicu, a na njoj je zaradio uskoro pa je s 13 godina morao predati svoju prvu poreznu prijavu. Po mnogima ekscentrik, i dalje živi u kući koju je kupio za 31.000 dolara 1958. Ipak, činjenica da je sam zaradio dovoljno da konkurira za drugu do najniže pete pozicije najbogatijih na svijetu donijela mu je sljedbu od stotina milijuna obožavatelja, a svako njegovo ulaganje ili izjava pokreću tržišta u cijelom svijetu. Njegovi savjeti za bogaćenje su jednostavni, a drže ih ‘biblijom za nove poduzetnike’. Glavni savjet Buffetta je da treba biti hrabar i uporan. Uspijevaju oni spremni riskirati, ali pametno pa Buffett preporučuje da se usudite biti drugačiji i donosite nove proizvode. Preporučuje i brzo donošenje odluka jer drži da je premišljanje znak neuspjeha. Da bi se uspjelo treba biti i štedljiv, drži milijarder. 