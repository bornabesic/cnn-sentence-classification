AMERIČKA kompanija Virtus Nutrition koja se bavi dodacima prehrani za mliječne krave preuzela je u kolovozu prošle godine osječki startup Farmeron.  Novi vlasnik je početkom godine, kako doznaje Netokracija, odlučio zatvoriti ured u Osijeku, te će američka kompanija Farmeron Inc. preuzeti sve buduće aktivnosti oko prodaje, korisničke podrške i razvoja njihovog proizvoda, čiji je cilj digitalna transformacija mljekarske industrije.  "Iako razumijem da je javnost možda očekivala drugačiji rasplet priče, u drugačijem formatu od dosadašnjega, Farmeronova se priča nastavlja – i vjerujem da u okviru nove vlasničke strukture ima svjetlu budućnost. Vlasnik ima dugoročnu viziju pozicioniranja Farmerona kao tehnologije ključne za vlastitu poslovnu budućnost (kroz implementaciju u vlastitom poslovanju) te kao tehnologije nasušno potrebne američkom mljekarskom sektoru. Daljnji razvoj proizvoda u hrvatskom uredu i u sadašnjem smjeru se ne uklapa u tu viziju i operativni plan, i to je sasvim razumljivo i očekivano", rekao je Matija Kopić, osnivač Faremarona za Netokraciju.  Prvu investiciju od 1,4 milijuna dolara dobili 2012. godine  Matija Kopić odlučio je napraviti aplikaciju kada je vidio koliko je njegovom ocu teško pratiti koliko mlijeka proizvode njegove krave.   Farmeron je osnovan 2010. godine, a prvu investiciju od 1,4 milijuna dolara dobili su 2012. godine te su tim novcem pokrenuli razvojni ured u Osijeku i krenuli u širenje na tržište SAD-a.  Prema procjenama analitičke kuće MarketsandMarkets, tržište softvera za vođenje farmi porast će s 1,14 milijardi dolara u 2015. godini, na više od 4 milijarde dolara do 2022. godine, što je velika prilika za rast Farmerona, koji već sada koriste velike farme.  Virtus Nutrition je dio veće grupacije poljoprivrednih kompanija u vlasništvu američkog biznismena Matta Swansona.