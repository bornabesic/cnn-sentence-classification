Ivica Todorić ostaje u Nadzornom odboru Konzuma, rekao je danas Vladin izvanredni povjerenik u Agrokoru Ante Ramljak. Ramljak je rekao da su na skupštini Konzuma predlagali opoziv članova NO na čelu s Todorićem. – Nažalost, gospodin Ivica Todorić nije sam podnio ostavku. Ivan Crnjac i Hrvoje Kraljević, druga dva člana nadzornog odbora,  podnijeli su ostavku, a gospodin Sertić podnio ju je još ranije. Danas smo očekivali da će predstavnici dioničara glasati za opoziv Todorića. Nažalost, to se nije dogodilo jer je jedan dioničar, a riječ je o predstavnicima Agram grupacije, glasao protiv opoziva Ivice Todorića. Nakon toga nismo mogli, s obzirom na to da Todorić ostaje u NO, sazvati novi NO i promijeniti upravu društva Konzum d. d. – rekao je Ramljak. Dodao je da su Agram invest i grupacija Agram došli u posjed dionica temeljem famoznih repo ugovora. – Mislim da je sve jasno, polako se počinje razotkrivati tko je s kim – rekao je Ramljak. Ramljak je upozorio da se ovime restrukturiranje kompanije prolongira.