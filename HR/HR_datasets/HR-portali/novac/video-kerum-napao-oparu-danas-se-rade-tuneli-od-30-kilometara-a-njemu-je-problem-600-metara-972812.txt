Foto: "MENI je namjera krenuti u realizaciju projekata Karepovac i Dračevac. Struka smatra da je prijedlog Jakše Miličića najbolji. Četiri godine je radio, spremio je dokumentaciju za međunarodni natječaj koja je došla do Bruxellesa. Baldasar nije napravio ništa. U toj dokumentaciji stoji da se Karepovac mora trajno riješiti, a Opara nudi privremeno rješenje. Smrad bi ostao pokriven najlonom, nikada ta parcela i okolne kuće ne bi došle do vrijednosti kao bez smeća", kazao je jutros Željko Kerum, kandidat HGS-a za splitskog gradonačelnika.  "Možda na Karepovac dođe IKEA" Kerum je reagirao nakon što je Opara jučer govorio o sanaciji splitskog odlagališta otpada. On je za trajno, a Opara, tvrdi, nudi tek polovično rješenje. "Tamo ima milijun i dvjesto kubika smeća. Treba ga izmijestiti. Ostaje parcela čista od 300 tisuća kvadrata. Realna cijena je 60 milijuna eura, a okolne kuće postaju tri puta vrijednije. Ovu temu poznajemo dobro, sigurno će se Karepovac riješiti. Ako budem ja gradonačelnik, riješit će se potpuno, a ta parcela će postati građevna. Možda dođe IKEA. I ona je zainteresirana. Oparu razumijem. Nije radio projekte kao ja ili Jakša Miličić. Smeće i smrad ne smiju ostati", odlučan je Kerum.  "Dračevac služi kao sud, a to nije primjereno Gradu Splitu. Trg hrvatske bratske zajednice, tamo treba prebaciti sve institucije, a Dračevac osloboditi za komercijalnu namjenu. 130 tisuća kvadrata. Kada zbrojimo Dračevac i Karepovac preko 100 milijuna eura kapitala tu leži. S tim novcem se može pokriti sanacija Karepovca. Ne daj Bože da dođe ponovno netko sličan Baldasaru, a moj konkurent je čak i lošiji. Ako on dođe koji to nije radio... Radit zgrade je jedno, a čuvati muzej i biti ravnatelj kazališta drugo. Ako se desi opet rupa od četiri godine, onda smo tek nastradali. Građani moraju znati o čemu se radi. Možemo s tim novcem urediti sve vrtiće, ulice, kompletan Žnjan do Stobreča lungo mare", redao je zamisli Kerum. Argumentiran, afirmativan i konstruktivan Karepovac je inače omiljena tema njegove konkurencije jer je 80-ak milijuna kuna za sanaciju otišlo u Zapadnu obalu pred hotelom Marjan. Kerum tvrdi da to nije istina. "Nije točno da je novac za sanaciju Karepovca utrošen za Zapadnu obalu. Karepovac tada nije išao u sanaciju jer nismo dobili dozvole ministarstva. Baldasar je sve držao u ladici, Karepovac je već mogao biti saniran. Treba izvaditi smeće, to je najlon, drvo... Treba ga prebaciti u Lećevicu. U taj projekt je uloženo puno truda i muke i treba zaživjeti. Split se mora riješiti smeća trajno, a ne privremeno. Jakša Miličić i njegov tim razradili su temu do u detalje", kaže Kerum.  Za kraj je imao i poruku za protukandidata. "Opara ima svoj plan i program. Imam i ja. Ja argumentirano, afirmativno i konstruktivno govorim za razliku od njega. Razumijem ga, jer taj posao nije radio. Danas se rade se tuneli od 30 kilometara, a njemu je problem tunel od šesto metara. Dovoljno to govori o njegovoj stručnosti i mogućnostima", zaključio je Kerum.