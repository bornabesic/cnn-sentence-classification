Američki investitor, milijarder Warren Buffett, koji je snažno kritizirao Donalda Trumpa za vrijeme njegove predizborne kampanje, ocijenio je da će dioničko tržište dugoročno rasti bez obzira na rezultat aktualnih predsjedničkih izbora u SAD-u, prenosi Reuters iz njegovog intervjua za CNN u petak. Na pitanje o tome vjeruje li da će Trump zaista odbaciti Sjevernoamerički trgovinski sporazum (NAFTA), koji je liberalizirao trgovinuu SAD-a s Meksikom i Kanadom, Buffett je bio prilično sumnjičav oko takvog ishoda, uz napomenu da se u kampanji mnogo toga kaže što se ne realizira nakon izbora. Upitan pak je li optimističan oko budućnosti Amerike, Buffet je odgovorio: „100 posto… Tržišni sustav dobro funkcionira. Ne za svakoga. On dobro funkcionira ukupno gledano“. Buffet je predsjednik Berkshire Hathaway i jedan od najbogatijih ljudi na svijetu.