U travnju je u Europskoj uniji stopa nezaposlenosti pala na najnižu razinu od kraja 2008., a po padu te stope na godišnjoj razini ponovno je prednjačila Hrvatska, pokazalo je najnovije izvješće Eurostata.  Prema sezonski prilagođenim podacima, u Hrvatskoj je u ovogodišnjem travnju stopa nezaposlenosti skliznula na 11 posto, s 11,3 posto u prethodnom mjesecu, pokazalo je izvješće europskog ureda za statistiku Eurostata, objavljeno u srijedu. U Hrvatskoj je tako bez posla bilo oko 197 tisuća građana, približno pet tisuća manje nego u mjesecu ranije. Broj nezaposlenih smanjen je za 54 tisuće u odnosu na isti mjesec godine ranije, kada je stopa nezaposlenosti iznosila 13,7 posto, pokazalo je to izvješće. Iz toga proizlazi da je Hrvatska zabilježila pad stope nezaposlenosti na godišnjoj razini za 2,7 postotnih bodova, što je ujedno i najveći pad na godišnjoj razini u usporedbi s drugim članicama. U stopu je slijedi Španjolska s padom za 2,6 postotnih bodova, te Irska s padom za dva postotna boda.  U EU u cjelini u travnju je stopa nezaposlenosti skliznula na 7,8 posto, što je njezina najniža razina od prosinca 2008. godine. U ožujku je iznosila revidiranih 7,9 posto, budući da je njezina prvotna procjena smanjena za 0,1 postotni bod, napominju u priopćenju.  U travnju prošle godine na razini EU-a u prosjeku je iznosila 8,7 posto. Na godišnjoj razini stopa nezaposlenosti smanjena je u 27 zemalja, a ostala je nepromijenjena u Finskoj. U 19-članoj eurozoni stopa nezaposlenosti je kliznula na 9,3 posto, najnižu razinu od ožujka 2009., s revidiranih 9,4 posto u ožujku i 10,2 posto u travnju prošle godine. Podatak za ožujak naniže je revidiran također za 0,1 postotni bod, napominju u Eurostatu. Među zemljama članicama najnižu stopu nezaposlenosti imala je Češka, od 3,2 posto, a slijede Njemačka s 3,9 i Malta sa 4,1 posto. Najviše stope nezaposlenosti zabilježile su Grčka, 23,2 posto u veljači, i Španjolska, 17,8 posto. EUROSTAT procjenjuje da je u travnju u 28-članom EU bio 19,121 milijun nezaposlenih, od čega njih 15,040 milijuna u eurozoni. U odnosu na ožujak broj nezaposlenih je smanjen za 253 tisuće u EU i za 233 tisuće u eurozoni,  U usporedbi s istim mjesecom lani, u EU je broj nezaposlenih smanjen za 2,225 milijuna a u eurozoni za 1,529 milijuna, objavio je Eurostat. U EU 3,746 milijuna mladih bez posla U Europskoj uniji u travnju je bez posla bilo 3,746 milijuna mladih u dobi do 25 godina, od čega njih 2,617 milijuna u eurozoni.  Stopa nezaposlenosti na mjesečnoj je razini u EU skliznula za 0,2 postotna boda, na 16,7 posto, a u eurozoni za 0,3 postotna boda, na 18,7 posto. Na godišnjoj razini pala je za 2,3 postotna boda u EU i za 2,7 postotnih bodova u eurozoni. Najnižu stopu nezaposlenosti zabilježila je Njemačka, u visini 6,8 posto, dok najveća nezaposlenost među mladima pritišće Grčku, sa 47,9 posto u veljači te Španjolsku, sa stopom od 39,3 posto i Italiju, gdje je ona iznosila 34 posto. Za Hrvatsku podaci za travanj nisu bili dostupni, ali su objavljeni kvartalni podaci, prema kojima je stopa nezaposlenosti među mladima iznosila 26,3 posto u prva tri ovogodišnja mjeseca. U prošlogodišnjem travnju je iznosila 31,7 posto.