Foto: Getty Images / Guliver Image ROMA je u pretposljednjem 37. kolu talijanskog prvenstva kao gost u Veroni svladala Chievo s 5:3 i tako se primakla vodećem Juventusu na samo bod zaostatka. Chievo je u prvom poluvremenu dva puta vodio golovima Castra (15) i Inglesea (37), ali su El Shaarawy (28) i Salah (42) uspijevali poravnavati. El Shaarawy (58) i Salah (77) su u nastavku svojim drugim golovima osigurali prednost Romi od 4:2, a Džeko (83) povisio na 5-2, da bi Inglese (86) svojim drugim pogotkom na utakmici postavio konačni rezultat.  Roma sada ima 84 boda, dok je vodeći Juventus na 85. Torinski će sastav osigurati šesti uzastopni naslov prvaka Italije ukoliko u nedjelju na svom terenu svlada Crotone. Romi je ova pobjeda bila važna i u borbi za drugo mjesto koje izravno vodi u Ligu prvaka sljedeće sezone, sada ima četiri boda i utakmicu više od trećeg Napolija koji od 20.45 sati igra na svom terenu protiv Fiorentine.