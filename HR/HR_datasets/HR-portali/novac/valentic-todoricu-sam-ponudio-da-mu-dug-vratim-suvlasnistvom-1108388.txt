S krizom i padom građevinskog tržišta u velikim problemima našla se i tvrtka Niva inženjering bivšeg premijera Nikice Valentića. Zbog novih pravila u izmijenjenom zakonu o predstečajnoj nagodbi pokrenut je prošli mjesec postupak nad jednom od tvrtki unutar Nive – Črnomerec centar. – Sve bruto plaće su isplaćene, kao i porezi državi, no nismo se uspjeli deblokirati. No s obzirom na to da nam je imovina puno veća od dugova, nadamo se da ćemo uspješno završiti predstečajnu nagodbu – rekao nam je Valentić. Strateški partner Vrijednost imovine je, prema procjenama, 40 do 50 posto veća od dugova. Tražbine Kreditne banke Zagreb navode se u iznosu od 69,3 milijuna kuna, dok je dug Agrokoru 36,8 milijuna kuna. Ukupne tražbine vjerovnika Črnomerec centra procjenjuju se na oko 125 milijuna kuna. U planu restrukturiranja stoga tvrtka i navodi da se ‘razmatrala mogućnost uspostave strateškog partnerstva te da se među značajnijim vjerovnicima identificiralo Agrokor kao razborito relevantnog strateškog partnera’. Dodaju da je Agrokor ‘spreman i osigurati sredstva za isplatu 30 posto neotpisanih tražbina neosiguranih vjerovnika te potrebna sredstva za nastavak izgradnje stambeno-poslovnog objekta u iznosu od 20 milijuna eura, što je sve i potvrđeno u Pismu namjere.’ Navode i kako bi unosom svojih tražbina u kapital Črnomerec centra, stečenih temeljem sudužništva prema Imex banci, Agrokor ostvario značajnu kontrolu nad poslovnim odlukama, a ako se strateško partnerstvo ne realizira i ne pribavi podrška Agrokora, bit će otvoren stečajni postupak. – Nadam se da će se zajednički interes naći – kaže Valentić. Črnomerec centar projekt je od 600 stanova na istoimenom zagrebačkom kvartu, a mnogi ga stručnjaci smatraju vrlo kvalitetnim. Cijena po kvadratu po kojoj se stanovi prodaju je oko 1750 do 1850 eura, što je, kaže Valentić, i ispod realne cijene gradnje, a što je i dovelo do problema. Bez obzira na cijenu, pad potražnje za stanovima na cijelom tržištu ugrozio je poslovanje Nive, kao i velikog broja drugih građevinara. – Kriza je trebala ranije završiti kao i u ostalim zemljama. Ako nam ostane takva situacija u zemlji, građevinari će se teško izvući – komentira Valentić. U 20 godina njegova je tvrtka napravila 200 milijuna eura prometa, a nikada nije radio nijedan projekt za državu pa se ne može reći, kaže, da je bio u sukobu interesa. Naime, mnogi su zbog problema zbog kojih se našla njegova tvrtka u krizi predviđali da će se vratiti u politiku. Prije četiri godine govorio je da to neće učiniti jer mu je glavni cilj spasiti obiteljsku tvrtku. I danas ima isti cilj, ali je ipak od lani i prihvatio mjesto gospodarskog savjetnika predsjednice. To mu ne pomaže u rješavanju problema tvrtke, jer za takvo što treba oživjeti tržište. Reprogram tražbina U planu restrukturiranja za Črnomerec centar navodi se da je ukupna aktiva 245,6 milijuna kuna, a gubitak u prvom tromjesečju 2,6 milijuna kuna, što je znatno manje nego u lanjskom tromjesečju kada je gubitak bio 16,3 milijuna kuna. Manjak likvidnih sredstava krajem ožujka bio je 78,8 milijuna kuna. U planu restrukturiranja vjerovnicima se predlaže reprogram tražbina na rok od 6 godina, otpis zatezne kamate i troškova.     >>Nikica Valentić gradi logistički centar vrijedan 55 milijuna eura Nikica Valentić bio je osamdesetih godina direktor dviju stambenih zadruga, Stanograd i Stanoinvest, kada je sagrađeno četiri tisuće stanova. Nakon toga nakratko odlazi u odvjetničke vode gdje se specijalizira za investicijske i trgovačke ugovore, privredno pravo, nekretnine i porezne poslove. Nakon izbora 1990. učlanio se u HDZ, nakon čega je imenovan generalnim direktorom Ine, dvije godine poslije ulazi u Sabor, dok 1993. godine postaje premijer koji se najviše pamti po vezivanju hrvatske valute za njemačku marku po tečaju 4,4 kune. Nakon ostavke ulazi u privatni biznis i osnovao Niva holding.      