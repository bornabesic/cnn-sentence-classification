Foto: Hina  MAĐARSKA će zadržati na snazi stroge zakone o imigrantima i ograde na svojim južnim granicama, unatoč pozivima Europskog parlamenta da povuče zakone koji postrožuju pravila za tražitelje azila, rekao je u četvrtak šef kabineta premijera Viktora Orbana.   "Rezolucija koju je jučer izglasao Europski parlament sadrži stvari s kojima, po našem mišljenju, Europska unija ili Europski parlament nemaju ništa", rekao je Janos Lazar na konferenciji za novinare.  "Mađarska vlada neće ispuniti zahtjev Europskog parlamenta da povuče pravne i fizičke barijere na granici", dodao je.  Zastupnici Europskog parlamenta većinom glasova usvojili su u srijedu rezoluciju o stanju temeljnih prava u Mađarskoj koja upozorava da ta zemalja posljednjih godina nazaduje u njihovom poštivanju te su pozvali na aktiviranje članka 7, mehanizma koji bi mogao dovesti do sankcija za Budimpeštu. Rezolucija je prihvaćena je s 393 glasa "za", 221 "protiv" i 64 suzdržanih. Europske vrijednosti u opasnosti  "Stanje temeljnih prava u Mađarskoj opravdava pokretanje formalnog postupka kako bi se utvrdilo postoji li u zemlji članici jasan rizik od ozbiljnog kršenja europskih vrijednosti", stoji u rezoluciji.  Za pokretanje procedure koja bi mogla rezultirati sankcijama za Mađarsku, zastupnici su se odlučili nakon zaključka da je u toj zemlji na vidjelu pogoršanje stanja glede vladavine prava i demokracije te su pozvali na suspenziju ili povlačenje kontroverznih zakona.   Mađarsku vladu se posebice poziva da ukine stroža pravila za tražitelje azila i nevladine organizacije te da postigne dogovor kako bi se Srednjoeuropskom sveučilištu (CEU) u Budimpešti omogućilo da ostane djelovati kao slobodna institucija.