Foto: Microblink / Index  PREDSJEDNIČKI izbori u SAD-u trenutno su glavna tema u cijelom svijetu.  Svi sve znaju o kandidatima za budućeg predsjednika najmoćnije države svijeta, a manje je poznato da se u sustavu provođenja izbora koristi tehnologija razvijena u Hrvatskoj.  Kompanija MicroBlink, koju je osnovao poznati hrvatski poduzetnik Damir Sabol, postala je globalno poznata po svojoj aplikaciji Photomath, koja pomoću kamere na mobilnom telefonu rješava matematičke zadatke.  No, razvili su i aplikaciju blinkID koja služi za skeniranje dokumenata, a funkcionira na gotovo svim mobilnim uređajima.  Aplikacija je prilagođena globalnim standardima tako da prepoznaje putovnice i ostale identifikacijske dokumente, poput američke i kanadske vozačke dozvole, njemačke osobne iskaznice itd.  BlinkID skenira podatke u realnom vremenu, u samo nekoliko sekundi, a korisnici nakon skeniranja trebaju potvrditi podatke, što omogućuje gotovo stopostotnu točnost.  Osim toga, može raditi i bez internetske veze te prikupljeni podaci ostaju kod korisnika aplikacije.  Njihova blinkID tehnologija (Software Development Kit) koristi se unutar sustava za provođenje izbora u SAD-u. Tehnologija je ugrađena unutar rješenja njihovih partnerskih tvrtki u SAD-u.