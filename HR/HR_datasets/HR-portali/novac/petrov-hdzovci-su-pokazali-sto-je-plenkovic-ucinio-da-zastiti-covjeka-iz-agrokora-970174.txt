Foto: Hina  PREDSJEDNIK Mosta nezavisnih lista Božo Petrov rekao je u ponedjeljak tijekom predizbornog druženja s građanima u Dubrovniku kako mu je drago što su HDZ-ovci na sinoćnjem skupu emitirali videoisječak smjene Mostovih ministara i tako pokazali što je Plenković učinio da zaštiti čovjeka iz Agrokora.  Na središnjem predizbornom skupu HDZ-a u Dubrovniku u nedjelju navečer prikazan je videoisječak sa sjednice vlade kada su Mostovi ministri glasali protiv povjerenja ministru financija Zdravku Mariću, nakon čega je premijer Plenković zatražio od tajnice da pripremi papire za njihovo razrješenje. Isječak je izazvao oduševljenje svih prisutnih, a Petrov ga je jutros komentirao u druženju s građanima na gruškoj placi. "Drago mi je da HDZ-ovci sada ponavljaju sve ono što je Andrej Plenković trebao napraviti da bi zaštitio čovjeka iz Agrokora, da bi zaštitio ministra financija koji više ne može biti ministar. Žao mi je samo što nisu dodali sve ono što je uslijedilo u idućih mjesec dana – laganje cijeloj hrvatskoj javnosti, pokušaj preslagivanja u saboru, sramotnu trgovinu u saboru, šutnju premijera o tome tko čini tu famoznu većinu… Vidjet ćete nakon izbora", rekao je Petrov. Prvi potez novog župana? Kandidat za dubrovačko-neretvanskog župana Nikola Grmoja je pak kritizirao HDZ-ova župana Nikolu Dobroslavića, koji je kandidat za još jedan mandat.  Ja ću se jednako odnositi prema svakoj općini i gradu, poručio je. ''Nedopustivo je da imamo župana u Europi, a ne Europu u županiji, imamo europske fondove koje ne možemo koristiti... Predložit ćemo Županijskoj skupštini smanjenje obuhvata (projekta golfa) na Srđu i to će biti prvi potez kojeg ću napraviti kao župan'', rekao je Grmoja. Bitka za javni prostor Kandidat za gradonačelnika Dubrovnika Maro Kristić rekao je kako je njegova kandidatura samo nastavak bitki koje je vodio u saboru.   "To su bitke za javni prostor i naše strateške resurse. Glavne dvije točke su realizacija smanjenja obuhvata projekta na Srđu na 100 hektara i za namjenu preostalih 200 hektara otvoriti dijalog s građanima", rekao je.  "Drugo, treba zadržati terminal u luci Gruž u rukama Dubrovčana, potom su tu ulaganja u sportsku infrastrukturu, izgradnju trodijelne sportske dvorane, igrališta s atletskom stazom, izgradnja azila za životinje i cijeli niz ulaganja u komunalnu infrastrukturu", nabrojao je planove Kristić i dodao kako će se u gradskom proračunu mladim ljudima osigurati sredstva za subvencioniranje kupnje stana.