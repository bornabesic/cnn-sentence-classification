"Prema zakonu o trgovačkim društvima, za financijska izvješća odgovorna je uprava kompanije. Utvrde li se eventualno povrede propisa u tim izvješćima Agrokora, prema istom zakonu predviđene su za prekršitelje novčane kazne, kao i kazna zatvora do dvije godine", kaže Danko Sučević, ovlašteni revizor i autor knjige "Krizni menadžer".   Na upit kako vidi daljnji razvoj situacije u Agrokoru, Sučević je kazao da krizni menadžment podrazumijeva restrukturiranje u tri područja - financijskom, operativnom i strateškom.   "Koliko se vidi, kod Agrokora je potrebno restrukturiranje u sva tri područja, s tim da je financijsko vrlo nužno. Naime, jedan od uvjeta restrukturiranja je da se mora imati pristup novim izvorima financiranja, jer bez svježeg novog novca teško će se izaći iz krize", navodi Sučević.   Ističe i da osim novca treba detektirati što je zdrava jezgra poduzeća, potom motivirati ljude i imati adekvatan menadžment da bi firma izašla iz krize.   "Po stranim iskustvima, kad se krene u restrukturiranje vjerojatnost izlaska iz krize kreće se oko 20 posto", napomenuo je.   Sučević smatra i da je sasvim izgledna prodaja dijelova Agrokora.   "Sasvim se sigurno moraju prodati dijelovi kompanije, pitanje je koji, jer se koncern bavi prevelikim brojem djelatnosti, osim osnovnih - prehrana i maloprodaja. Zato nitko i ne iskazuje želju da preuzme Agrokor u cjelini, budući da se nitko ni ne bavi tako širokim područjima", smatra Sučević.   Kako dodaje, da se radi o zapadnom tržištu, došao bi konkurent i kazao "ja to želim preuzeti".   "U ovome trenutku se ne vidi nikakav potencijalni preuzimatelj za kompletnu kompaniju. Za dijelove bi se mogao naći kupac, konkretno za Ledo, Jamnicu i još neke kompanije jer imaju jake pozicije na određenim regionalnim tržištima", zaključuje Sučević.