Foto: Instagram ONO ŠTO žene i muškarci traže u svojim partnerima u današnje vrijeme poprilično je poznato s obzirom na mnoge portale i knjige u kojima se naveliko piše o tome, a i mnoge aplikacije za upoznavanje novih ljudi informiraju o našim preferencijama kod partnera ili partnerice. Istraživači su stoga odlučili baciti oko na trendove ljubavnih preferencija koji su bili aktualni 1939. godine da bi vidjeli što su to muškarci i žene tražili jedan u drugom i usporedili to s današnjim trendovima, odnosno onima iz 2008. Uočili su poprilično velike razlike, piše Indy100. Muškarcima je 2008. godine kod žena bila najbitnija obostrana privlačnost i ljubav, a zatim pouzdanost i emocionalna stabilnost i zrelost. Sljedeći na listi bili su redom obrazovanje i inteligencija, želja za udovoljavanjem, društvenost, zdravlje i dobar izgled koji je zasjeo na osmo mjesto. 1939. godine, na prva su tri mjesta redom stavili pouzdanost, emocionalnu stabilnost i zrelost i želju za udovoljavanjem. Obostrana privlačnost i ljubav zauzela je četvrto mjesto, dok su se na petom i šestom našli zdravlje i želja za osnivanjem obitelji. Uslijedili su urednost i dobro kuhanje. Ženama je 2008. godine najbitnija bila obostrana privlačnost i ljubav, a nakon toga pouzdanost i emocionalna zrelost na trećem mjestu. Slijedi želja za osnivanjem obitelji, obrazovanje i inteligencija, društvenost, želja za udovoljavanjem i ambicioznost. 1939. godine prva tri mjesta su im redom zauzeli emocionalna stabilnost, pouzdanost i ambicija, nakon kojih su uslijedili želja za udovoljavanjem, zdravlje, obostrana privlačnost i želja za osnivanjem obitelji. Zanimljivo je da je muškarcima želja da im partnerica bude djevica pala s 10. mjesta 1939. godine na 18. mjesto 2008., a važnost izgleda podignula se s 14. mjesta na 8. Kod žena je isti rezultat vezan uz važnost nevinosti muškarca, a važnost izgleda im je porasla sa 17. na 12. mjesto. I muškarcima i ženama novac i dobra financijska situacija postala je bitnija nego što je bila 1939. godine, a muškarcima je postalo manje važno da im žena dobro kuha. Čini se da su feministički pokreti ipak učinili svoje.