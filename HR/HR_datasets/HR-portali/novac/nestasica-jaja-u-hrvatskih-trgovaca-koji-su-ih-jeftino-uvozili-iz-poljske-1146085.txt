Ma ima jaja, samo što više nema toliko uvoznih pa police trgovačkih lanaca izgledaju prazne, odgovaraju nam vodeći domaći proizvođači jaja nakon što su brojni potrošači upozorili kako su proteklih dana uzaludno obilazili dućane nekih trgovaca. U Sparu kažu kako ima određenih problema na tržištu s obzirom na donedavni enormni uvoz jaja u Hrvatsku, pogotovo iz Poljske. No nakon afere sa salmoneloznim poljskim jajima, mnogi dobavljači pušu i na hladno pa su, ističu, trgovci koji su ih preferirali ostali bez dovoljnih količina. Malo, ali dovoljno – Mi takvih problema nemamo jer nikada nismo uvozili iz Poljske. Radimo isključivo s hrvatskim proizvođačima Perfom, Pikom, Lunetom, Marijančankom, Vranom i Petričevićem i u svakom trenutku imamo dovoljne količine – objasnili su u Sparu. A dok neki trgovci izbjegavaju odgovor, Marko Barišić iz osječkog Žita, koje je naš najveći proizvođač jaja, ističe kako su police trgovaca poluprazne i zbog toga što je u tijeku “redovan remont peradarnika”. Iza Božića i Nove godine dolazi do zamjene starih za nova jata pa dok nove kokice pronesu treba 30 do 40 dana. No zasad ih je, barem iz Žita, dovoljno i oni uredno isporučuju dogovorene količine trgovcima, kaže Barišić. Zbog ekstremno niskih temperatura smanjena je i proizvodnja jaja u ekstenzivnim uzgoju na seljačkim gospodarstvima što se može osjetiti i na tržnicama. No ni u Europi trenutačno nema tržišnih viškova, zbog kakvih su naši proizvođači donedavno grcali u problemima i više od 20% proizvodnje davali u preradu za 20-25 lipa po komadu. Trgovci im jaja nisu htjeli platiti po 70-ak lipa pa smo jeli upitna uvozna, koja su se nabavljala po 45 lipa. Isplativa Južna Koreja – “Remont” je i u Europi, a sve što se nađe viška ide u Južnu Koreju, koju je poharala ptičja gripa – kaže Barišić, a isto potvrđuje i Marko Brajević iz Perfe-Bio. Kad bi imali viškova, i hrvatski bi proizvođači sada profitirali. Izvoz u Koreju preko Španjolaca ide za čak 80 centi po jaju, dok kod kuće ne dobiju ni 10 centi za jaje, upakirano i isporučeno u dućan. – Naravno da nam su nam onda danas, kad jaja nema dovoljno, prioritet kupci, odnosno trgovci koji su likvidni – kaže Brajević. Tržište se mora konsolidirati, samo tako hrvatski proizvođači imaju šansu, upozoravaju neki, ističući kako zbog enormnog uvoza danas samo 20 % svoje robe plasiraju pod brendom, a 80 % preko privatnih marki trgovaca na kojima oni beru 20 % marže, a za obje im kategorije plaćaju isto. Tako je i danas kad je, kako kažu, “privid” nestašice – i kad za dva-tri mjeseca bude i 30-40 % jaja više. Branko Bobetić, direktor Croatiastočara, kaže kako godišnje trošimo oko 650 mil. jaja, oko 155 jaja po stanovniku. Cijena je jedino čime se trgovci rukovode pa uvoz iz godine u godinu raste, osobito s intratržišta EU, na kojemu su Poljaci u 2015. plasirali čak 25 % svojih viškova ili oko 195.000 t jaja. Hrvatska je tako preklani uvezla oko 99 mil. jaja, a lani u prvih 10 mjeseci 5482 tone ili 88 milijuna jaja, što je 11% više nego u istom razdoblju godinu prije. >> Odvjetništvo istražuje smrt djeteta otrovanog salmonelom 