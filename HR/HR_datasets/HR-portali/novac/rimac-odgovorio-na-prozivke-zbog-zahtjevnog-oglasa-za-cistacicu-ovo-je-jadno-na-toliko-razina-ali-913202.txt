Mi smo firma u kojoj se napreduje i ne podcjenjujemo nikoga, napisao je između ostalog Rimac kao odgovor na prozivke. Nakon što se društvenim mrežama proširio oglas tvrtke Rimac Automobili za mjesto čistač/ice koji je žestoko popljuvan, na cijelu situaciju oglasio se i sam vlasnik, Mate Rimac. “Ovo je jadno na toliko razina ali jako dobro prikazuje kakvo smo društvo. U zemlji koja se bori sa nezaposlenima i odljevom ljudi, se pljuje po oglasima za radno mjesto – po firmi koja u ovom trenutku ima 15 otvorenih natječaja i planira zaposliti preko 100 ljudi u ovoj godini – i to većinom za visokokvalificirana radna mjesta. Ova cijela priča je toliko jadna da neću ulaziti u detalje – ali ova ‘gospoda’ nije razmišljala da čistačice primjerice trebaju popisati materijal koji im treba i poslati mail u nabavu? Što smo toliko strašno tražili? Imamo već dvije čistačice i slobodno ih može bilo tko kontaktirati da im ispričaju kakve to grozote kod nas moraju raditi. Mi smo firma u kojoj se napreduje i ne podcjenjujemo nikoga – što ova ‘gospoda’ očito radi (iz anonimnosti i tko zna kojih razloga). Zašto nebi čistačica koristila računalo? Zašto nebi vremenom napredovala? Zar je biti čistačica sramota? Na kraju krajeva nitko nikog ne tjera da radi ili se javlja na natječaj. A i napada se mene osobno kao da ja svako slovo u svakom dokumentu firme pišem. Da, evo, i WC papir osobno odlazim kupiti i kriv sam ako se ne nasmješimo blagajnici smile emotikon Nama je primjerice pozicija domara odlična platforma za zapošljavanje i selekciju ljudi koji onda napreduju u proizvodnju – već nam je troje domara završilo u proizvodnji baterija i pogona. Imamo i nekoliko primjera gdje su ljudi napredovali iz proizvodnje u razvoj. Ili iz nabave u prodaju. Iz Greypa u Rimac Automobile. Iz Rimac Automobila u Greyp. Mi smo otvoreni i gledamo ljude prema volji, znanju i upornosti – ali i po osobnosti. Ako se trudiš i imaš potencijala – možeš raditi što god želiš. Cjeli tjedan sam u Engleskoj po sastancima sa klijentima i onda se ‘moram’ sa ovakvim stvarima boriti i živcirati se oko toga. Ako će me jedna stvar ‘otjerati’ iz Hrvatske… Ma, neću dalje… Ne zapošljavaš – nevalja. Zapošljavaš – opet nije dobro. Znam, glup sam što me ovakve stvari živciraju i što ovakvoj ‘gospodi’ pridajem pažnju. Jebiga…”, napisao je Rimac na svom Facebooku.