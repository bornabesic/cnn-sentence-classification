Bugarska je na čelu zemalja EU kojima prijete siromaštvo i socijalna isključenost i u gradovima i u ruralnim područjima, pokazuje izvješće Eurostata. U toj kategoriji Hrvatska i ne stoji loše u odnosu na ostale zemlje EU, ali nam je izraženija prijetnja siromaštva u ruralnim područjima. Najveći je takav rizik u gradovima, osim u Bugarskoj, i u Grčkoj, Belgiji, Austriji, Rumunjskoj i Italiji. Najmanji je rizik od siromaštva i socijalne isključenosti u gradovima Češke, Slovačke, Luksemburga i Finske. U sedam zemalja veći je rizik od siromaštva u gradovima nego u ruralnim područjima – Austriji, Danskoj, Belgiji, Velikoj Britaniji, Njemačkoj, Francuskoj i Nizozemskoj. Najveća je prijetnja siromaštva u ruralnim područjima nakon Bugarske i u Rumunjskoj, Grčkoj i Letoniji, a najmanja u Austriji, Nizozemskoj i Luksemburgu. Prema podacima od prošle godine 41 posto stanovništva EU između 20 i 64 godine bili su stanovnici velikih gradova. Više od polovice stanovnika u Velikoj Britaniji i Cipru živi u gradovima. Nasuprot njima, u Slovačkoj, Sloveniji i Luksemburgu tek oko 20 posto stanovništva živi u velikim gradovima. U Hrvatskoj je gotovo izjednačen omjer broja stanovnika u gradovima i mjestima, a nešto više ljudi živi na ruralnim područjima. I omjer zaposlenih osoba je podjednak, ali je za oko šest postotnih bodova veća zaposlenost u velikim gradovima u odnosu na broj zaposlenih u ruralnim područjima. U tom smo rangu, stopi zaposlenosti u ruralnim područjima, na začelju u EU, odmah iza Bugarske, dok je najveća u Njemačkoj i Švedskoj. Najveću stopu zaposlenosti imaju gradovi u Švedskoj i Velikoj Britaniji, a najmanju gradovi u Grčkoj i Belgiji. 