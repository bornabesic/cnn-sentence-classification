Hotelijerska tvrtka Sunčani Hvar ostvarila je dosad najujspješniju predsezonu s 8,6 posto više noćenja po sobi i 15 posto većim prihodima nego u lanjskih prvih pet mjeseci, a trenutno stanje rezervacija nagovještava i premašivanje ciljeva za ovu godinu, doznaje se iz te tvrtke. Sunčani Hvar najvažnija je hotelska tvrtka na otoku Hvaru, a nakon nekoliko loših poslovnih godina, promjena vlasnika i uspješno provedene predstečajne nagodbe, od prošle se godine stabilizira i bilježi bolje rezultate. Tome su pridonijele i intenzivne investicije, pogotovo u obnovu i rekategorizaciju hotela Pharos koji je otvoren sredinom lipnja kao jedan od prvih hotela u Hrvatskoj konceptualno osmišljen za nove generacije gostiju koji traže ležerniji pristup i fleksibilniju uslugu, ali i interaktivnu komunikaciju na online platformama u ekonomiji dijeljenja.  "U obnovu tog hotela uložili smo više od 55 milijuna kuna, a iako je zbog manjih soba kategoriziran sa tri zvjezdice, ima sve sadržaje i ponudu na razini četiri zvjezdice. S obzirom na tržišni interes i pozicioniranje Hvara kao destinacije te u skladu s pokazateljima turističkih kretanja na globalnoj razini, odlučili smo se da koncept tog hotela prilagodimo preferencijama, standardima usluga i navikama putovanja gostiju mlađe dobi tzv.' Millenialsima' te je Pharos zapravo i prvi hotel takve vrste u Hrvatskoj", ističe predsjednica Uprave Sunčanog Hvara Gordana Tomičić. Dodaje kako se do 2025. očekuje da će generacija 'Millenialsa', mladih ljudi rođenih između 1980. i 2000. godine, generirati više od 50 posto cjelokupne globalne turističke potrošnje i dominirati svim turističkim kretanjima, a u Sunčanom Hvaru njezin je udio već dosegnuo gotovo 60 posto u ukupno ostvarenim noćenjima.  “Projekat Pharosa označava i prekretnicu, nakon uspješne konsolidacije Sunčanog Hvara, jer je nakon gotovo deset godina pokrenut novi investicijski ciklus kao početak faze daljnjeg rasta i razvoja. Posebno je važno što je cijeli taj projektni zadatak u potpunosti odrađen unutar menadžmenta Sunčanog Hvara u suradnji s hrvatskim arhitektonskim i građevinskim kompanijama", ocijenila je Tomičić. Govoreći o pozitivnim pokazateljima u prvih šest mjeseci, iz Sunčanog Hvara ističu da su ti podaci najviše rezultat grupnih dolazaka i velikih poslovnih 'evenata' koji pokazuju da se Hvar profilira i kao destinacija konferencijskog, odnosno poslovnog turizma. "Trenutno stanje rezervacija i rezultati u prvih šest mjeseci nagovještaju ne samo ostvarenje postavljenih ambicioznih ciljeva, već i njihovo premašivanje, a i danas je naša razina profitabilnosti školski primjer standarda internacionalne hotelijerske industrije, te nam je cilj održati je na toj razini", poručuju iz Sunčanog Hvara. U tijeku ponuda PTR-a za preuzimanje preostalih dionica Sunčani Hvar je u većinskom vlasništvu slovačkog Prime Tourist Resortsa (PTR), koji drži 61,92 posto dionica, te je sredinom lipnja nakon odobrenja Hanfe objavio ponudu za preuzimanje preostalih dionica po cijeni od 21,37 kuna po dionici. Po nalogu Centra za restrukturiranje i prodaju (CERP), sredinom lipnja je na Zagrebačkoj burzi održana javna dražba za 29,94 posto državnih dionica u Sunčanom Hvaru. Tražilo se 28 kuna po dionici, no nije bilo ponuda na kupnju. S obzirom na takav rezultat dražbe i objavljenu ponudu PTR-a za preuzimanje, iz Državnog ureda za upravljanje državnom imovinom (DUUDI), koji je nadležan i za CERP, na upit Hine su odgovorili da je "CERP-u ostavljena mogućnost da nakon određenog vremena može ponovno pokrenuti prodaju tih dionica putem javne dražbe i/ili može uputiti prijedlog Upravnom vijeću CERP-a za donošenje odluke o promjeni načina raspolaganja". "Sukladno Zakonu o upravljanju imovinom u vlasništvu RH i Uredbi o načinu prodaje dionica i poslovnih udjela, jedan od načina prodaje je i prihvat ponude u postupku preuzimanja dioničkih društava, i to u slučajevima predviđenih Zakonom o preuzimanju dioničkih društava. Odluku o eventualnom prihvatu ponude u postupku preuzimanja dioničkih društava donosi Upravno vijeće CERP-a, čije se sjednice sazivaju s obzirom na potrebe donošenja odluka u vezi upravljanja i raspolaganja dionicama i poslovnim udjelima kojima upravlja CERP, a uzimajući obzir odredbe Zakona o postupku primopredaje vlasti", odgovorili su iz DUUDI-ja. 