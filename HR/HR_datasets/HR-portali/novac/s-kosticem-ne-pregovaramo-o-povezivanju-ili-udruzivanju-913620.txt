Koprivnička Podravka jučer je poručila da sa srbijanskom MK grupom Miodraga Kostića, navodno jednog od najbogatijih Srbijanaca, ne pregovara ni o kakvom obliku vlasničkog odnosno korporativnog povezivanja ili udruživanja, već samo o mogućoj poslovnoj suradnji dviju kompanija na nekim tržištima. To znači da je Kostićeva tvrdnja, prenesena u Slobodnoj Dalmaciji, da će se udružiti s Podravkom i u Hrvatskoj uložiti 100 milijuna eura ili krivo shvaćena ili tek njegova pusta tlapnja. U kategoriju potonjeg, čini se, mogla bi se svrstati Kostićeva ideja o njegovu još širem udruživanju s vodećim hrvatskim prehrambenim kompanijama. Konglomeratu je već nadjenuo i ime - AMANP, što bi bio akronim od Agrokor, MK grupa, Atlantic, Nectar (najveći proizvođač sokova u Srbiji, u vlasništvu Bojana Raduna) i Podravka. Iz Atlantica su bili komentirali da to doživljavaju kao “pozitivnu provokaciju na provokativno razmišljanje i propitivanje uvriježenih rezona kad je riječ o upravljanju kompanijama i vlasničkim odnosima”. U sastavu MK grupe sa sjedištem u Beogradu je 35 povezanih poduzeća, za koja radi oko 4500 ljudi. Kostić je lani proglašen menadžerom godine u izboru Srpske asocijacije menadžera. >> Srpski 'kralj šećera' u Hrvatsku planira uložiti 100 milijuna eura 