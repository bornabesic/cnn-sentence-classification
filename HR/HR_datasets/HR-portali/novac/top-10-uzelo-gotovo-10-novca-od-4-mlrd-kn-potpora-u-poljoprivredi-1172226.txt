Poljoprivredno-prehrambene tvrtke Agrokora, kojim odnedavno upravlja Vladin izvanredni povjerenik Ante Ramljak, i u 2016. povukle su najviše poljoprivrednih potpora iz državnog i proračuna EU. Prema neslužbenim podacima, koji bi danas trebali dobiti službenu potvrdu, Belje je s isplatom od 90 milijuna kuna i dalje nedodirljivi vladar ljestvice od oko 100.000 gospodarstava u upisniku Ministarstva poljoprivrede, kojima je Agencija za plaćanja u poljoprivredi u razdoblju od 15. listopada 2015. do 15. listopada 2016. isplatila ukupno 4.016,242.702 kuna. Godinu prije Belje je dobilo 100,6 milijuna kuna, 24,7 milijuna kuna više od iznosa isplaćenog temeljem prava za 2014., čemu su kumovali i poticaji za voće, povrće, proteinske usjeve, zelena plaćanja, ekoproizvodnju i ostalo čega prije nije bilo u sustavu potpora. No s primjenom modela konvergencije od 2015. do 2019., odnosno postupnog izjednačavanja potpora između onih koji su imali i 30% više od nacionalnog prosjeka od 169 eura po hektaru i onih koji su imali daleko manje, Belje je lani, očito, ostalo “kraće” za 10-ak mil. kuna, dok je drugoplasirani Vupik s 37,2 milijuna kuna “bogatiji” za oko 4,5 mil. kuna u odnosu na godinu prije. U top 10 i PIK Vinkovci  U top 10 i Agrokorova je tvrtka PIK Vinkovci (7.) s 16,3 milijuna kuna potpora, 3 milijuna manje nego 2015. Novi Agrar (3.) i PPK Valpovo (8.) – tvrtke iz grupacije Žito osječkog poduzetnika Marka Pipunića, koji odnedavno plijeni pažnju javnosti i proizvodnjom pršuta u Slavoniji, zajedno su dobile 50 milijuna kuna, oko 7,8 milijuna manje. PP Orahovica (4.) u vlasništvu Stipe Matića i M San grupe dobila je 32,4 milijuna kuna, oko 6,5 mil. više u odnosu na 2015., a Kutjevo (5.) Envera Moralića za toliko manje, odnosno 22,6 mil. kuna. Listu top 10 čine još Adrisova tvrtka za marikulturu Cromaris (6.) s 18,5 milijuna kuna potpora, što je 2 mil. više nego godinu prije, Širjan d.o.o. Zvonimira Širjana, najvećeg proizvođača baby beefa u Hrvatskoj s 13,6 mil. ili oko 4,5 mil. manje te Real Beef Claudea Jambrušića s 11,3 mil. kuna. Isplate se odnose na sve potpore koje se isplaćuju iz Europskog poljoprivrednog fonda za ruralni razvoj, Europskog fonda za garancije u poljoprivredi, Europskog fonda za ribarstvo i Državnog proračuna (a u 2016. i iz Europskog fonda za pomorstvo i ribarstvo), odnosno izravnu potporu, mjere ruralnog razvoja, tržišnu te potpore u ribarstvu.