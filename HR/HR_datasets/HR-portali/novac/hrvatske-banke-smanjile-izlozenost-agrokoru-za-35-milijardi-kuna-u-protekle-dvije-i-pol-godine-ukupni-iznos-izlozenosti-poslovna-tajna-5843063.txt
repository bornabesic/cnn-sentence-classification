SAVUDRIJA - Izloženost hrvatskog bankarskog sektora posrnulom Agrokoru smanjena je u proteklih 2,5 godine za otprilike 3,5 milijardi kuna, doznaje Hina iz bankarskih krugova.  Od 2013. godine regulator na bankarskom tržižtu tražio je od svih banaka da svedu limit svoje izloženosti prema jednom klijentu na 25 posto svog kapitala, saznaje se iz izvora upoznatih sa situacijom. Kako je rečeno, dosta banaka 2013. godine bilo je iznad tog limita. Također, bilo je dosta otpora iz banaka da se svedu u taj limit, s obzirom da su Agrokoru banke mogle plasirati kredite i po kamati od 8 posto. Pojedine banke pokušale su potom plasirati kredite povezanim poduzećima Agrokora, kako bi zaobiše taj zahtjev regulatora, pa je regulator naveo da i povezana poduzeća smatra "rizikom Agrokora". Ukupno je izloženost hrvatskih banaka Agrokoru smanjena za više od 3,5 milijardi kuna. Ukupnu izloženost Agrokora banke smatraju poslovnom tajnom, te se ne može doći do tog podatka.