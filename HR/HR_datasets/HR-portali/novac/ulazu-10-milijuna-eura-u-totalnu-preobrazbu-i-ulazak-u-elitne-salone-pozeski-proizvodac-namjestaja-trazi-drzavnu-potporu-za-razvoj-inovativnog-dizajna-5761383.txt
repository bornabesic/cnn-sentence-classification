Centar kompetencija za razvoj inovativnih drvnih proizvoda CEKOM Spin, kojem je nositelj požeška tvrtka Spin Valis, dobio je potvrdu da je ispunio tražene kriterije i stoga se može prijaviti za bespovratna sredstava za podršku razvoja takvih centara u Hrvatskoj, saznajemo. Radi se o investiciji od oko 10 milijuna eura u trajanju pet godina. Na nivou države za potporu centrima kompetencije odvojeno je 110 milijuna eura, a kako se projekti budu razvijali, iznos će rasti. Kroz te centre želi se dati prilika tvrtkama da unaprijede svoj proizvod. Kod većine centara je nositelj država, ali ima i izuzetaka, poput ovog iz Požege, gdje je to tvrtka koja preko konzorcijskog ugovora na sebe veže poslovne partnere, tvrtke vezane uz proizvodnju namještaja. Spin Valis je, tumače nam, uz svoje poslovanje vezao nekoliko kooperanata. Radi se, primjerice, o  jednoj tvrtki koja je specijalizirana  za metal, drugoj specijaliziranoj za tapeciranje. Uključene su i slavonskobrodska tvrtka Kuzmić te obrt Igla iz Pleternice, kao i nekoliko visokoškolskih ustanova, među njima  Arhitektonski fakultet Zagreb, smjer Dizajn, te Ministarstvo gospodarstva, poduzetništva i obrta. „Na bazi slavonskog hrasta radit ćemo na priči koja povezuje ulaganje u dizajn, kolekciju namještaja, rebrending  i u vlastite proizvode. Promijenili bismo smjer prodaje i distribucije, koja je do sada bila fokusirana na veće trgovce, velike importere, na manje, specijalizirane salone. Znači, s  vlastitom dostavom svojih proizvoda, sa servisom i s komisionom prodajom“, objašnjava ciljeve Zdravko Jelčić,  predsjednik Uprave Spin Valisa. „Uglavnom, radi se o top proizvodima. Cilj je imati proizvode koji su komercijalni, a koji su pored toga novost,  trend, i inovativni su. Dakle, to su  proizvodi visoke vrijednosti, a u našem slučaju radi se o namještaju“, pojašnjava. U pitanju je koncept na razini EU, zamišljen kako bi proizvođači postigli veću konkurentnost i mogli se nositi s proizvođačima s Dalekog istoka zahvaljujući proizvodima dodane vrijednosti, temeljenim na ulaganju u istraživanje i razvoj. „Princip je otprilike da se u projekt uključe država ili lokalna uprava, akademska zajednica i realni sektor“, pojašnjava Jelčić.