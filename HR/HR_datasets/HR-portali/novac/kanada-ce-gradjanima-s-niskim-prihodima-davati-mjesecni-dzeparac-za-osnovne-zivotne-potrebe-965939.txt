Foto: FAH KANADSKI Ontario započet će projekt pod nazivom "osnovni prihod", plan za podjelu "džeparca" građanima s niskim prihodima, pišu svjetski mediji.  Kasnije ovog proljeća Ontario će pokrenuti pokusni rok projekta koji će trajati tri godine. Ukupno 4000 ljudi iz tri regije će dobivati dodatne prihode na plaće.  Ideja projekta je osigurati građanima novac za osnovne životne potrebe  Osoba će u godini dana moći dobiti najviše 16 989 dolara, a 50 posto svake dodatne zarade bit će oduzeto od osnovnog prihoda. Ako netko zarađuje 10 000 dolara godišnje, dobit će 11 989 dolara osnovnog prihoda i tako zaraditi ukupno 21 989 dolara.  Pravo na osnovni prihod imat će građani od 18 do 64 godine s niskim prihodima, a za pokusni rok će biti izabrani sistemom slučajnog odabira.  Glavna ideja projekta je dati ljudima novac za osnovne životne potrebe kao što su hrana, prijevoz, odjeća i plaćanje računa. Uz Kanadu još nekoliko država provodi testiranje osnovnog prihoda.  Uz osnovni prihod ljudi manje konzumiraju droge i više rade  Finska vlada pokrenula je projekt u siječnju u kojem 2000 nezaposlenih građana prima 590 dolara mjesečno. U nekoliko nizozemskih gradova uskoro će 250 ljudi primati dodatnih 1100 dolara mjesečno.  Ideja osnovnog prihoda postoji od šezdesetih godina i podaci prikupljeni u testiranjima projekta otkrivaju pozitivne rezultate.  Istraživanje objavljeno krajem prošle godine pokazalo je da ljudi koji primaju dodatni novac rjeđe konzumiraju droge i alkohol od onih koji nemaju dodatna primanja.   Iako bismo mogli pretpostaviti da će se zbog dodatnog novca ljudi ulijeniti, istraživanja dokazuju suprotno. Studija provedena 2013. pokazala je da ljudi rade 17 posto više i zarađuju 38 posto veće plaće ako primaju i osnovni prihod.