Nadzorni odbor Petrokemije imenovao je Đuru Popijača predsjednikom Uprave te kutinske kompanije za proizvodnju umjetnih gnojiva, a Nenada Zečevića članom Uprave. Kako je priopćeno u utorak iz te kompanije, na sjednici Nadzornog odbora (NO) u ponedjeljak za predsjednika NO izabran je Mijo Šepak. NO je donio odluku i da od 6. veljače prestaje mandat predsjednika uprave Nenada Zečeviša te članova Uprave Antonije Perošević Galović, Tamare Pernar i Vladimira Fresla. Također, imenovao je Đuru Popijača predsjednikom Uprave, a Nenada Zečevića članom Uprave na mandat od četiri godine. Uprava Petrokemije najavila je za četvrtak sjednicu, a za 17. veljače najavljena je i sjednica Nadzorni odbor, na kojima će razmatrati privremene nerevidirane rezultate poslvoanja za 2016. godinu. Rezultati će biti objavljeni 20. veljače. U prvih devet mjeseci prošle godine Petrokemija je iskazala gubitak iz poslovanja od 29,7 milijuna kuna, što je gotovo upola manje od gubitka u istom razdoblju prethodne godine. Ukupni prihodi pritom su dosegnuli su 1,44 milijarde kuna, što je 25,3 posto manje nego u istom razdoblju 2015. godine. Istodobno su za 25,7 posto smanjeni ukupni rashodi, na 1,47 milijardi kuna. Sredinom rujna prošle godine Nadzorni odbor Petrokemije dao je suglasnost na izbor tvrtke KPMG Croatia kao konzultanta za izradu programa restrukturiranja, a sukladno propisanim aktivnostima iz odluke Vlade o davanju suglasnosti Petrokemiji za kreditno zaduženje u visini 200 milijuna kuna kod Hrvatske banke za obnovu i razvitak (HBOR). Petrokemija je u većinskom vlasništvu države, koja ima 79,85 posto dionica.  >> Bivši ministar u novom poslu - ostavlja jabuke i traži jeftiniji plin Petrokemiji