Projekt Croskills edukacija kojim domaći radnici mogu besplatno steći vještine potrebne za kvalitetnu gradnju, energetsku obnovu i izgradnju niskoenergetskih zgrada do kraja ljeta održat će se diljem Hrvatske. Svaki radnik koji prođe edukaciju na najmodernijim materijalima za građenje, poput Wienerbergera koji je donator projekta, tako će postati dio registra kvalificiranih radnika u građevini. 'Ministarstvo graditeljstva i prostornog uređenja definiralo je „Pravilnik o sustavu izobrazbe i certificiranja građevinskih radnika koji ugrađuju dijelove zgrade koji utječu na energetsku učinkovitost u zgradarstvu“ koji bi uskoro trebao ići u primjenu, a obuhvaća obveznu certifikaciju radnika te registar', kazao je Bojan Milovanović, jedan od suradnika na projektu Croskills i docent na Građevinskom fakultetu Sveučilišta u Zagrebu. 'Wienerberger pridaje značaj edukaciji, kako unutar kompanije, tako i na tržištu radne snage gdje za to postoji velika potreba. Energetska učinkovitost je sadašnjost i budućnost gradnje' izjavio je Tomislav Franko, Wienerbergerov product manager za Jugoistočnu Europu. Organizatori edukacija pokrenuli su projekt ponukani lošim izvođenjem radova i građevinskom štetom koja se događa zbog lošeg izvođenja, ali i lošim stanjem na tržištu rada i ne adekvatne edukacije radnika te nedostatka cjeloživotnog obrazovanja radnika. 'U školama je zastarjeli kurikulum iz 90-ih. Npr. zidar i fasader, a isto vrijedi i za druge vrste radnika, koji danas rade s tehnologijama koje tada nisu postojale, a koje su danas u normalnoj upotrebi pa se može reći da su radnici zapravo priučeni novim tehnologijama ili ih uopće ne koriste. Na primjer, mi ih obučavamo upotrebom najnovije tehnologije Wienerberger opeke kojom se grade E4 kuće i hvala im na donaciji te pomoći njihovih inženjera koji su dali recenzije teorijskih materijala', istaknuo je docent Milovanović. Besplatne edukacije u travnju: 25. i 26. Osijek, 28. i 29. Požega. U svibnju: 3. i 4. Osijek, 5. i 6. Karlovac, Pula, Čakovec i Garešnica, 12. i 13. Bedekovčina, Zagreb i Sisak, 16. i 17. Osijek te 19. i 20. Slavonski Brod. Više informacija pronađite ovdje. 