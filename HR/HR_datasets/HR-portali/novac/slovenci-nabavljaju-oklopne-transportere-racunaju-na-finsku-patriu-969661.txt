Foto: Getty SLOVENSKO ministarstvo obrane ove će godine objaviti međunarodni tender za nabavu naoružanih oklopnih transportera, potvrdili su visoki predstavnici slovenske vojske. Riječ je o oklopnim vozilima na osam kotača za potrebe bataljunske srednje skupine, a u okviru povećanja obrambenih kapaciteta, u skladu s ciljevima NATO saveza, potvrdio je za slovensku agenciju STA Andrej Osterman, načelnik glavnog stožera. On je dodao da bi slovenska vojska u skladu s postavljenim ciljevima NATO-a samo za nabavu novih borbenih vozila trebala 1,2 milijarde eura, na što vojska ne može računati. Zato je Osterman zadovoljan s 30 milijuna eura, koliko je slovenska vlada jučer odobrila za potrebe prve nabave, a otprilike ista sredstva izdvajat će se i idućih godina, kako bi se kapaciteti slovenske vojske postupno povećavali, a troškovi obrane približili na dva posto, koliki je standard NATO saveza i dvostruko više od onoga što Slovenija sada izdvaja za vojne potrebe. Tražit će dobavljače iz Europe  Ljubljanski "Dnevnik" piše da će ministarstvo obrane tender za oklopna vozila objaviti sredinom godine i da će se tražiti dobavljače iz Europe. Za odobrena sredstva namjeravaju nabaviti 13 oklopnih vozila, naoružanje i mobilne radio postaje, a računa se i na oklopne transportere finskog proizvođača Patria. Slovenija je prije 11 godina naručila 137 takvih vozila Patrije za 278 milijuna eura, ali je kasnije izbila korupcijska afera u vezi s tim slučajem pa su isporuke zaustavljene, a slovenska vojska sada raspolaže sa samo 30-ak takvih vozila jer se s Fincima dogovorila o sporazumnom prekidu ugovora. Zbog korupcijske afere oko nabave Patrijinih vozila na zatvorske kazne bili su osuđeni bivši slovenski premijer Janez Janša i još nekoliko pripadnika slovenske vojske koji su optužbe da su za novac pogodovali Patriji od početka negirali, a njihove osuđujuće presude prije nekoliko godina je poništio Ustavni sud.