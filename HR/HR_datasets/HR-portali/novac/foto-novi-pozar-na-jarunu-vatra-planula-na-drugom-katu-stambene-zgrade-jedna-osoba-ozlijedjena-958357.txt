Foto: Vatrogasna postrojba Zagreb DANAS ponovno gori na zagrebačkom Jarunu. Oko 10.15 sati zagrebački vatrogasci dobili su dojavu o požaru u stanu u Ulici Jurja Neidhardta. U intervenciji su sudjelovala tri vatrogasna vozila te 15 vatrogasaca. Do požara je došlo na drugom katu stambene zgrade, a razlozi izbijanja požara još uvijek nisu poznati.  Požar je ubrzo ugašen od strane pripadnika Vatrogasne postrojbe Zagreb, koji su gašenje istoga potvrdili oko 10.45 sati. O požaru se očitovao i Ured za upravljanje hitnim situacijama Grada Zagreba. Jedna osoba ozlijeđena "Danas u 10:55 Ured za upravljanje u hitnim situacijama zaprimio je dojavu od Operativno komunikacijskog centra Javne vatrogasne postrojbe Grada Zagreba o požaru stana, na adresi Ulica Jurja Neidhardta 4/II. kat. Na intervenciju je izašlo 15 vatrogasaca s pet vozila iz Vatrogasne postaje Centar, službenici Policijske uprave zagrebačke i djelatnici Nastavnog zavoda za hitnu medicinu Grada Zagreba. Jedna osoba je ozlijeđena zbog posljedica udisanja dima te joj je pružena hitna medicinska pomoć. Intervencija je u tijeku, a uzrok požara znat će se nakon što službenici Policijske uprave zagrebačke obave očevid", navodi se u njihovom priopćenju.