Foto: Instagram INSTAGRAM ne odustaje od svoje politike cenzuriranja golih ženskih grudiju pa je i kampanja "Free the Nipple" također u punom zamahu. Podršku su joj pružile brojne poznate dame, poput Emily Ratajkowski i Caitlin Stasey, no Instagram i dalje uklanja fotografije na kojima se vide ženske bradavice, dok im muške ne smetaju. Kako se to očito neće promijeniti u skoro vrijeme, oni koji žele osloboditi bradavice smišljaju nove, domišljate načine kako pokazati bradavicu, a izbjeći cenzuru. Među njima je 22-godišnja studentica umjetnosti na Central Saint Martinsu Camila Gonzalez Corea, koja je započela novi umjetnički projekt koji ukazuje na dosljednu, neumoljivu i štetnu seksualizaciju ženske bradavice i "prosvjeduje protiv Instagramovih seksističkih pravila korištenja". Projekt se naziva "The Nipple Act" i traži od žena svih dobnih skupina, uvjerenja i veličina da im pošalju svije fotografije bradavica, koje će Corea potom pretvoriti u umjetnost i objaviti, čak i ako se Instagramu to ne sviđa. Ova kostarikanska umjetnica oslikava ženske bradavice koristeći suvremenu modifikaciju stare slikarske tehnike poentilizma, koji je koristio i Claude Monet. Njen trik shvatit ćete kad zumirate slike i malo bolje pogledate - kompozicija slike u potpunosti je sačinjena od emojija. Kako Instagramov algoritam automatski briše bilo kakav prikaz ženskih bradavica, emojiji uspijevaju proći njegovu cenzuru i otkrivaju dvostruke standarde Instagrama.