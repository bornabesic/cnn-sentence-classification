Radi povećanja unosa svježeg voća i povrća te mlijeka i mliječnih proizvoda, kao i podizanja svijesti o značaju zdrave prehrane kod školske djece, od iduće školske godine 2017./2018. Hrvatska počinje provedbu Školske sheme – besplatnih obroka voća, povrća i mlijeka za školsku djecu, izvijestilo je u utorak Ministarstvo poljoprivrede. Školska shema objedinjuje dosadašnju Shemu školskog voća i povrća i Program mlijeka u školama. Za njenu provedbu osigurano je ukupno 23 milijuna kuna, pri čemu je Europska komisija dodijelila Hrvatskoj 1.720.946 eura za voće i povrće, te 800.354 eura za mlijeko i mliječne proizvode, navodi Ministarstvo u priopćenju. Isporuke najmanje jednom tjedno Svaka škola koja želi sudjelovati u Školskoj shemi odabrat će lokalnog dobavljača koji će isporučivati voće i povrće (100 - 150 grama po djetetu tjedno) i mlijeko, jogurt, vrhnje i sl. (0,15 - 0,25 litara po djetetu tjedno). Voće i povrće isporučivat će se i raspodjeljivati najmanje jednom tjedno, a mlijeko i mliječni proizvodi jednom tjedno najmanje 12 tjedana u nastavne dane u skladu sa školskim kalendarom tijekom cijele školske godine. Ciljna skupina za isporuku i raspodjelu voća i povrća su učenici osnovnih i srednjih škola, a za mlijeko i mliječne proizvode učenici osnovnih škola. Za isporuku školama prihvatljivi su mandarina, jabuka, kruška, šljiva, breskva, nektarina, trešnja, jagoda, rajčica i mrkva od voća i povrća, a mlijeko toplinski obrađeno postupkom pasterizacije, mlaćenica, kiselo mlijeko i vrhnje, jogurt, kefir i drugo fermentirano ili zakiseljeno mlijeko i vrhnje od mlijeka i mliječnih proizvoda. Na internetskoj stranici Agencije za plaćanja, u poljoprivredi, ribarstvu i ruralnom razvoju od utorka je objavljen Javni poziv za iskaz interesa škola i dobavljača za sudjelovanje u Školskoj shemi, a ostat će otvoren do 14. lipnja za škole, te cijele školske godine za dobavljače za isporuku voća i povrća i mlijeka i mliječnih proizvoda.   Nakon prikupljenih zahtjeva Agencija za plaćanja će 20. lipnja na internetskoj stranici objaviti popis škola koje mogu sudjelovati u Školskoj shemi s brojem učenika po školi i procijenjenim iznosom potpore prema broju učenika koji mogu sudjelovati u Školskoj shemi, te popis dobavljača koji školama mogu isporučivati voće i povrće i mlijeko i mliječne proizvode. Prednost lokalnim poljoprivrednicima Zatim će škole odabrati dobavljača dajući prioritet kratkim lancima opskrbe i nabavci proizvoda od lokalnih i regionalnih proizvođača u blizini škole. Ministar poljoprivrede Tomislav Tolušić pozvao je sve 1393 osnovne i srednje škole u Hrvatskoj, kao i obiteljska poljoprivredna gospodarstva da se uključe u Školsku shemu i omoguće hrvatskim školarcima domaće voće, povrće i mlijeko i mliječne proizvode. "Novom Školskom shemom dali smo mogućnost školama da same izaberu lokalne poljoprivredne proizvođače i dobavljače koji će njihovim učenicima dostavljati svježe lokalno voće i povrće, ali i mliječne proizvode. Tako dajemo prednost isključivo lokalnim poljoprivrednicima, svježim prehrambenim proizvodima i održivom razvoju hrvatskog sela", rekao je Tolušić.