Facebook je u posljednjem lanjskom tromjesečju ostvario prihode od 8,8 milijardi dolara, 51 posto više nego godinu dana prije, dok je dobit više nego udvostručena, zahvaljujući snažnom rastu oglašavanja.   Prema u srijedu objavljenom poslovnom izvješću, čista dobit Facebooka dosegnula je u četvrtom kvartalu prošle godine 3,56 milijardi dolara, dok je u istom razdoblju godinu dana prije iznosila 1,56 milijardi.   Pritom su prihodi od oglašavanja, koji čine najveći dio prihoda Facebooka, porasli za 53 posto, na 8,63 milijarde dolara.   Najviše su porasli prihodi od oglašavanja na mobilnim uređajima, pa sada čine oko 84 posto ukupnih prihoda od oglašavanja, dok su godinu dana prije iznosili 80 posto.   Oglašivači preusmjeruju novac iz televizijskog u oglašavanje na web i mobilnim platformama, a Facebook je jedna od tvrtki koja od toga ima najviše koristi, premda je na mobilnom video tržištu suočen sa žestokom konkurencijom Snapchata i YouTubea, koji također svakodnevno privlače milijune posjetitelja.   Najveća globalna društvena mreža imala je na kraju proteklog tromjesečja 1,86 milijardi aktivnih mjesečnih korisnika širom svijeta, što je 17 posto više nego godinu dana prije.   Dnevno je, pak, tu društvenu mrežu koristilo 1,23 milijardi korisnika, 18 posto više nego godinu dana ranije.   Od svih dnevnih korisnika Facebooka, njih 1,15 milijardi pristupa usluzi putem pametnih telefona ili drugih mobilnih uređaja, što je 23 posto više nego godinu dana prije.   Snažan rast prihoda od oglašavanja umirio je ulagače jer ih je nedavno uznemirila poruka iz tvrtke da će se rast prihoda vjerojatno značajno usporiti zbog ograničenog broja oglasa koje Facebook može prikazati korisnicima a da ih ne odvrati od korištenja mreže.   U cijeloj prošloj godini prihodi Facebooka dosegnuli su 27,6 milijardi dolara, što je 54 posto više nego godinu dana prije. Pritom je čista dobit skočila 177 posto, na 10,2 milijarde.   Zahvaljujući boljim nego što se očekivalo poslovnim rezultatima, cijena dionice Facebooka porasla je u srijedu na Wall Streetu više od 2 posto.   Pritom ulagače nije uznemirila ni vijest da je sud u Teksasu presudio da Facebook, odnosno njegov virtualni odjel Oculus, mora platiti 500 milijuna dolara tvrtki ZeniMax Media jer je Oculus od te kompanije ukrao tehnologiju.