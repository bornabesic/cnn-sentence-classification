Foto: Hina POLICIJA je privela nekoliko zaposlenika HRT-a koje se sumnjiči da su ukrali kamere i opremu u vrijednosti većoj od milijun kuna.   Podsjetimo, krajem prošle godine otkriven je nedostatak vrijedne opreme HRT-a. Riječ je o profesionalnim digitalnim kamerama za snimanje u visokoj razlučivosti (HD) marke Sony koje koštaju oko 12.000 eura bez PDV-a, dok se s dodatnom opremom i objektivima njihova cijena penje i do 30.000 eura.  Prema neslužbenim procjenama iz studenog prošle godine kad je ova priča otkrivena, HRT je "nestankom" kamera najvjerojatnije oštećen za iznos od 150.000 eura ili oko 1,2 milijuna kuna. Privedeni zaposlenici HRT-a  Danas su s HRT-a objavili kako su privedene osobe koje se sumnjiči za ovaj čin.   "Zahvaljujući suradnji Ravnateljstva Hrvatske radiotelevizije (HRT) te Ministarstva unutarnjih poslova Republike Hrvatske (MUP RH) otkriveno je i privedeno više zaposlenika Hrvatske radiotelevizije koje se dovode u vezu s nestankom kamera i druge opreme Hrvatske radiotelevizije. Riječ je o opremi čiji je nestanak uočen još tijekom prošle godine kad je i podnesena kaznena prijava protiv nepoznatoga počinitelja.   Sadašnje Ravnateljstvo Hrvatske radiotelevizije stoga je uložilo krajnje napore kako bi se u suradnji s Ministarstvom unutarnjih poslova Republike Hrvatske što prije otkrili počinitelji te riješio ovaj slučaj. Ravnateljstvo Hrvatske radiotelevizije također je odlučilo žurno promijeniti organizaciju i procese kako se takvi slučajevi više ne bi događali na Hrvatskoj radioteleviziji. U daljnjoj istrazi utvrdit će se konačna visina nastale štete te će se o tome pravodobno izvijestiti javnost", stoji u priopćenju HRT-a. Policija otkrila detalje  Policija je otkrila i privela petero zaposlenika Hrvatske radio televizije (HRT) koje sumnjiči za krađu kamera i druge opreme čiji je nestanak primijećen prošle godine, priopćili su zagrebačka policija i HRT, koja je tom krađom bila oštećena za više od milijun kuna.  "Zahvaljujući suradnji Ravnateljstva HRT-a i MUP-a otkriveno je i privedeno više zaposlenika HRT-a koje se dovode u vezu s nestankom HRT-ovih kamera i druge opreme", naveo je HRT u priopćenju.  Riječ je o opremi čiji je nestanak uočen još prošle godine kad je i podnesena kaznena prijava protiv nepoznatoga počinitelja.  Ravnateljstvo HRT-a navodi da je uložilo krajnje napore kako bi se u suradnji s MUP-om što prije otkrili počinitelji te riješio taj slučaj. Ravnateljstvo HRT-a napominje da je odlučilo žurno promijeniti organizaciju kako se takvi slučajevi više ne bi događali.  Zagrebačka policija priopćila je da je u studenom i prosincu 2016. godine zaprimili su dvije kaznene prijave zbog sumnje da je od 19. rujna 2014. do 7. listopada 2016. iz prostorija HRT-a nestalo pet kamera i veća količina razne tehničke opreme (mikrofona, tonskih mikseta, stativa, monitora i drugog) pri čemu je HRT-u pričinjena milijunska materijalna šteta.  Jedna kamera preko eBaya prodana u Australiju, druga u Češku  Zagrebačka policija priopćila je da je u sklopu pretraga domova i drugih prostora, poslovnih prostora, osobnih vozila, računala, memorijskih kartica, korisničkih računa elektroničke pošte, korisničkih računa na internet stranicama www.ebay.com i www.njuskalo.hr, pronašla podatke koji su upućivali da su dvije kamere putem eBay portala prodane u Australiju i Češku, svaka za iznos od šest tisuća eura.  Nakon pretraga domova i drugih prostorija, policija je danas uhitili pet osoba u dobi od 41, 47, 48, 53 i 40 godina zbog zlouporabe položaja i ovlasti i krivotvorenja službene ili poslovne isprave.  Utvrđeno je da je 41-godišnjak kao zaposlenik tijekom 2015. i 2016. iskoristio položaj odgovorne osobe za stanje imovine te ukrao opremu koju je potom prodavao drugim osobama s područja Zagreba i Zaprešića.  Sumnja se također da je krivotvorio potpise na inventurnim listama koje je potom predao predsjedniku centralne inventurne komisije s ciljem razduživanja, a sve kako bi skrio stvarno stanje sredstava i činjenicu da je protupravno prisvojio opremu.  Tim nedjelom osumnjičeni je sebi pribavio neutvrđenu imovinsku korist, dok je javnoj televiziji prouzročio znatnu štetu u iznosu od najmanje milijun i 98 tisuća kuna, navodi policija.  Šteta veća od milijun kuna  Prvoosumnjičeni će nakon kriminalističkog istraživanja, 17. svibnja biti doveden pritvorskom nadzorniku Policijske uprave zagrebačke, dok će ostali uhićenici biti obuhvaćeni kaznenom prijavom redovnim putem. U nastavku kriminalističkog istraživanja također će protiv 46-godišnjaka biti redovnim putem podnijeta kaznena prijava nadležnom državnom odvjetništvu u Zagrebu zbog osnova sumnje da je počinio kazneno djelo pronevjere na štetu javne ustanove, navodi policija.  Vodstvo HRT-a potvrdilo je krajem studenog prošle godine da je u zgradi javne radiotelevizije na zagrebačkom Prisavlju početkom godine "uočen nedostatak šest kamera, ali je jedna od njih u međuvremenu pronađena te je utvrđeno da je oštećena".  Kako je tada potvrđeno Hini riječ je o profesionalnim digitalnim kamerama za snimanje u visokoj razlučivosti (HD) marke Sony koje koštaju oko 12.000 eura bez PDV-a, dok se s dodatnom opremom i objektivima njihova cijena penje i do 30.000 eura.  Prema tadašnjim neslužbenim procjenama, HRT je "nestankom" kamera najvjerojatnije oštećen za iznos od 150.000 eura ili oko 1,2 milijuna kuna.  Iako su, prema tadašnjim informacijama, kamere s HRT-a bile ukradene početkom ljeta, s javne radiotelevizije ističu da su one nestale početkom godine, a njihov je nestanak uočen u naknadnoj reviziji poslovanja.  Kako se doznaje, nove digitalne kamere koje su "nestale" s HRT-a bile su namijenjene za snimanje dramskog i dokumentarnog programa, tzv. sporovoza u programu HTV. Prema neslužbenim informacijama, više digitalnih kamera izneseno je iz zgrade HRT-a preko porte na kojoj nije bilo videonadzora, a na nestanak kamera prvi su upozorili zaposlenici informativnog programa HRT-a.