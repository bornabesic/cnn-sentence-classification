Đuro Đaković u razdoblju od siječnja do lipnja ove godine ostvario je prihod od 272,1 milijun kuna, a rashode u visini 283 milijuna kuna. Ostvaren je neto gubitak od 10,9 milijuna kuna, dok je EBITDA (dobit prije amortizacije, financijskih prihoda i rashoda te poreza) pozitivna 7,9 milijuna kuna, odnosno 2,9 posto. U odnosu na isto razdoblje lani ostvareni su prihodi veći za 94,3 milijuna kuna, odnosno 53 posto, dok je EBITDA bolja za 26,1 milijun kuna. U izvješću o poslovanju slavonskobrodske tvrtke navodi se kako je to prvi put nakon 2012. da je ostvaren pozitivan neto rezultat. – Uspjeli smo ostvariti većinu ciljeva poslovanja postavljenih za prvo polugodište ove godine, pa su tako ostvareni prihodi manji od planskih za samo 6 milijuna kuna, a neto gubitak je na razini planiranoga – stoji u izvješću. Struktura gubitka određena je nedovoljnom popunjenošću kapaciteta u tvrtki Specijalna vozila, čiji je neto gubitak 13,9 milijuna kuna, što je planom i bilo predviđeno. Ostala društva uspjela su zaustaviti generatore gubitaka i ostvariti pozitivnu EBITDU. Vrijednost potpisanih ugovora Grupe 30. lipnja iznosila je 656 milijuna kuna. – Činjenica da smo ostvarili neto dobit u drugom kvartalu, i to uz izrazito nizak udjel Obrane kao najprofitabilnijeg segmenta poslovanja, pokazuje da do kraja godine možemo očekivati nastavak pozitivnih trendova proizašlih iz restrukturiranja – ističe Tomislav Mazal, predsjednik Uprave Holdinga Đure Đakovića. >> Oživljavanje biznisa: U Međimurju pušten u rad projekt od 450 milijuna kuna 