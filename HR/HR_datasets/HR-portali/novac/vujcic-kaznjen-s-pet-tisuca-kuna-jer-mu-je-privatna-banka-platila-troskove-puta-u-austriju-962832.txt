Foto: FAH POVJERENSTVO za odlučivanje o sukobu interesa kaznilo je s pet tisuća kuna guvernera Hrvatske narodne banke (HNB) Borisa Vujčića, utvrdivši da je primio nedozvoljeni dar time što mu je privatna banka platila troškove smještaja i puta na privatnoj konferenciji u austrijskom gradu Kitzbuehelu.  Članovi povjerenstva su u predmetu protiv Vujčića glasovali o dva prijedloga, pri čemu je prijedlog kojim se tražilo da se utvrdi kako je Vujčić primio nedozvoljen dar i izrekne mu se sankcija dobio većinu glasova, nasuprot blažemu prijedlogu kojim se tražilo da se utvrdi da je povrijedio načelo djelovanja.  Postupak protiv Vujčića Povjerenstvo je pokrenulo 3. veljače, kako bi utvrdilo je li prekršio zakon zbog primanja nedozvoljenog dara, time što mu je privatna banka, koju bi trebao nadzirati, platila troškove smještaja i puta na privatnoj konferenciji u Austriji 2013., 2014. i 2015., te je li na konferenciji 2016. propustio unaprijed otkloniti mogućnost da mu troškove podmiri treća osoba.  Vujčić je na konferenciji u organizaciji Unicredit banke u austrijskom gradu Kitzbuehelu sudjelovao u više navrata, a 2013. i 2014. organizator mu je platio put i smještaj, 2015. samo put, a HNB je platio smještaj, dok je prošle godine HNB podmirio troškove, ali naknadno.  U predmetu protiv Vesne Pusić Povjerenstvo je utvrdilo da je kao zastupnica u Hrvatskom saboru povrijedila načelo djelovanja jer je načinom ispitivanja jednog od kandidata za suca Ustavnog suda Željka Olujića propustila očuvati vlastitu nepristranost, ali za tu povredu nije predviđena sankcija.  Zbog moguće zlouporabe posebnih prava dužnosnika, Povjerenstvo je pokrenulo postupak protiv bivše predsjednice Ustavnog suda Jasne Omejec jer je šest mjeseci nakon obnašanja dužnosti predsjednice Ustavnog suda primala naknadu u visini svoje plaće od 20 tisuća kuna neto, iako je imala pravo na naknadu u visini dviju svojih plaća. Naime, pravo na naknadu predviđena je za dužnosnike koji ne nađu novi posao, a ona je dogovorila povratak na fakultet dva mjeseca nakon odlaska s mjesta predsjednice mandata, ali s odgodom od četiri mjeseca.  Postupci nisu pokrenuti protiv ministra unutarnjih poslova Vlahe Orepića koji je bio prijavljen zbog dva slučaja, ni protiv bivšeg ministra kulture Zlatka Hasanbegovića i njegove zamjenice Ane Lederer.