Poslovni računi Agrokorovih tvrtki danas su deblokirani, s dolaskom izvanredne uprave u Agrokor, ali većini izlistanih na Zagrebačkoj burzi cijene dionica su i dalje bile u padu. Crobex indeks je ipak oko 15 sati bio u zelenom. Trgovanje je zadnjih tjedana bilo vrlo aktivno, pogotovo dionicama iz sastava koncerna Agrokor kojima je dramatično padala vrijednost, a i neki su vjerovnici preuzeli dio dionica. Evo kako sada stvari stoje u sedam Agrokorovih tvrki čijim se dionicama trguje na burzi, dakle s vlasništvom s kojim Agrokor ulazi u proces restrukturiranja koji će voditi izvanredni povjerenik Ante Ramljak.  Belje Prema stanju u petak 7. travnja, Agrokor je držao 29,17 posto dionica BLJE-R-A kojima se trguje na burzi  (izdano ih je 8.215.487), a prema stanju na kraju ožujka, držao je i 74,77 posto takozvane B serije,  BLJE-R-B, kojih je izdano 37.500.000.  Zadnja cijena u petak bila je 13,70 kuna za dionicu.   Jamnica Agrokor ima 75,92 posto dionica od 22.126 uvrštenih dionica. Zadnja cijena u petak bila je 72.000 kuna za dionicu.   Ledo Agrokor drži 48,11 posto od 313.920 uvrštenih dionica. Zadnja cijena u petak 7. Travnja bila je 4220 kuna za dionicu.   PIK Vinkovici Agrokor drži 42,06 posto od 317.225 uvrštenih dionica. Zadnja cijena u petak bila je 222 kune za dionicu.   Tisak Agrokor drži 51,34 posto dionica od 2.386.587 uvrštenih. Zadnja cijena u petak bila je 154,99 kuna za dionicu.   Vupik  Vpik-r-A (1.503.254 dionica serije A) Agrokor drži 7,26 posto, a 43,59 posto je pod skrbničkim računom u Podravskoj banci. No, postoji i daleko veća serija B, VPIK-R-B (3.333.333 dionica) gdje Agrokor drži 91 posto.  Zadnja cijena bila je u petak 33 kune.   Zvijezda Agrokor drži 51,84 posto od 100.257 uvrštenih dionica. Zadnja cijena bila je 2384,76 kuna.