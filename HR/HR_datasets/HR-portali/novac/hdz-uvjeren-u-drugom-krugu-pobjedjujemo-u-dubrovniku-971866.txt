Foto: FAH HDZ-ov kandidat za dubrovačkog gradonačelnika Mato Franković i kandidat za dubrovačko-neretvanskog župana Nikola Dobroslavić izjavili su u Dubrovniku da je HDZ ostvario jedan od najboljih rezultata, i izrazili su uvjerenje u pobjedu u drugom krugu lokalnih izbora, 4. lipnja.  HDZ-ov gradonačelnički kandidat Franković osvojio je 32,33 posto, i u drugi krug ulazi s kandidatom koalicije HNS-HSLS Valentinom Dujmovićev koji je dobio 16,48 posto glasova.  Kandidat za župana Dobroslavić dobio je 47,78 posto glasova, a protukandidat Mostov Nikola Grmoja 27,04 posto.  HDZ je polučio jedan od najboljih rezultata  Franković je na konferenciji za novinare poručio kako je jasno da je HDZ polučio jedan od najboljih rezultata ikada.  ''Osvojivši deset samostalnih mandata u dubrovačkom Gradskom vijeću to je jedan od najboljih rezultata uopće. Nije sve gotovo, drugi krug je drugi krug. HDZ ima najveći koalicijski potencijal. Mi ćemo razgovarati sa svim potencijalnim partnerima i uvjeren sam da ćemo složiti većinu u Gradskom vijeću vrlo skoro. Želja nam je da prva sjednica bude 9. lipnja, a tjedan dana nakon, već na sljedećoj, usvojiti proračun za 2017. godinu'', rekao je Franković., dodavši da će odmah po izborima raspisati natječaj za izgradnju Doma umirovljenika u Gružu.   Franković je rekao kako već sada ima najavu da će se protiv njega provoditi prljava kampanja.  Na novinarski upit s kime su moguće koalicije u Gradskom vijeću, Franković je odgovorio kako HDZ može jamčiti stabilnost i usvajanje sva četiri proračuna u sljedećem mandatu.  Dubrovačko-neretvanska županija pokazala se kao utvrda HDZ-a  Kandidat HDZ-a za župana dubrovačko-neretvanskog Dobroslavić rekao je da je za drugi krug presudio veliki broj kandidata.   ''Hvala svima koji su jučer izašli na izbore, posebno onima koji su dali povjerenje meni i našoj listi. Ostvarili smo uvjerljivu pobjedu i za župana i za županijsku skupštinu. Idemo na drugi krug, presudio je veliki broj kandidata, ali mi smo temeljem svega što smo radili dosada uvjereni da ćemo pobijediti u drugom krugu. Kampanju u drugom krugu vodit ćemo na jednak način, pozitivno'', rekao je Dobroslavić.  Predsjednik HDZ-ove županijske organizacije Branko Bačić ocijenio je da se Dubrovačko-neretvanska županija pokazala kao utvrda HDZ-a, a posebno je istaknuo uspjeh u Dubrovniku i Metkoviću.  "Rezultat HDZ-a u Metkoviću je odličan, Most je izgubio tamošnje Gradsko vijeće, a naš kandidat će pobijediti u drugom krugu'', procijenio je Bačić.