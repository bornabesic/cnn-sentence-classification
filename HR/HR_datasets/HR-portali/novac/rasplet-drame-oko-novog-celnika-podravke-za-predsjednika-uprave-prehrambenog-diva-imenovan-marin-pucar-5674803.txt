>>> NOVO 18:01 Sjednica Nadzornog odbora Podravke je završila, za novog predsjednika Uprave Podravke imenovan je Marin Pucar. Premijer Andrej Plenković osobno se danas uključio u dramu oko izbora nove Uprave Podravke, dojavljuje naš izvor iz Nadzornog odbora. Zatražio je i dobio odgodu početka sjednice Nadzornog odbora na barem tri sata. Prema najnovijim informacijama, sjednica NO-a trebala bi početi tek oko 16 sati, ali ne zna se lokacija. Članovi NO-a navodno će, kao i sinoć, informaciju o mjestu održavanja sjednice dobiti SMS-om 20-ak minuta prije početka. - Prava drama traje u Vladi, širi se pokret otpora protiv samovolje ministra državne imovine Gorana Marića. Sada je protiv sebe okrenuo dvoje potpredsjednika Vlade, ministre Damira Krstičevića i Martinu Dalić - otkriva nam visoki izvor iz HDZ-a. O novom šefu Uprave Podravke i dalje nema dogovora, ali ne unutar NO-a, već unutar Vlade, pa je moguće da će premijer presjeći cijelu priču. Ako se sinoć činilo da bi mogao pobijediti Marićev favorit Marin Pucar, danas to više nije izvjesno. Kako vrijeme odmiče, pričaju u NO-u, rastu šanse Krstičevićevu favoritu Gordanu Kolaku i Plenkovićevu izboru Marku Kolakoviću. - Država daje čelnika uprave, a mi preostala tri člana. Čekamo, dakle, da se dogovore unutar Vlade, mi tu ništa ne možemo. Nama je svaki njihov kandidat prihvatljiv – kaže predstavnik mirovinskog fonda, koji nije član NO-a Podravke. Danas su se s premijerom trebali sastati šef HDZ-ova Odbora za gospodarstvo i član NO-a Podravke Marko Kolaković sa suradnicima, koji su mu željeli osobno izraziti nezadovoljstvo samovoljom ministra Gorana Marića, koji uporno gura bivšeg HSS-ovca Marina Pucara za novog direktora Podravke. Upravo se Kolaković nada toj funkciji nakon što je sinoć izbio otvoren sukob u Vladi zbog kadroviranja u Podravki. Špekulira se čak da su zbog drame u koprivničkoj kompaniji na ostavke bili spremni potpredsjednici Vlade Krstičević i Dalićeva. No, nema službene potvrde te informacije.