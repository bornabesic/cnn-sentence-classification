Podravka je u sjedištu Europske banke za obnovu i razvoj u Londonu potpisala ugovor o sindiciranom kreditu od 73,4 milijuna eura na rok od pet godina. Kamata nije objavljena, ali doznajemo da je niža od tri posto, što je najniža kamata koju je jedna domaća kompanija dosad uspjela dobiti, a i znatno niža od državnog zaduženja na stranom tržištu. Uz EBRD, čiji je udjel u kreditiranju 30 milijuna eura, Podravku financiraju i Unicredit banka te Raiffeisen i Erste banka iz Beča. – Ovaj novi kredit pokazuje našu trajnu podršku kao dugoročnog partnera Podravke. Naša vjera u budućnost kompanije potvrđena je na tržištu kapitala. Nova sredstva omogućit će kompaniji stabilnu poziciju na domaćem tržištu i regionalni rast kroz uspješni završetak sadašnjeg plana restrukturiranja – izjavio je Phil Bennet, prvi potpredsjednik EBRD-a. – U namjeri da ojačamo konkurentnost na međunarodnom tržištu, ovaj aranžman bit će nam od velike pomoći. Definirani uvjeti prema kojima će ovaj aranžman biti realiziran pokazuju vjeru međunarodnih bankarskih institucija u rast i razvoj naše kompanije kao i ostvarenje vrlo ambicioznih ciljeva. Sada smo spremni na novi iskorak – kazao je Zvonimir Mršić, predsjednik uprave Podravke. Novac služi za refinanciranje postojećih obveza, odnosno kredita kojim su se pokrile posljedice afere Spice. Novac koji je tada posuđen, uz oko dva postotna boda veću kamatu nego sada, služio je za pokriće štete, a ne stvaranje nove vrijednosti pa je njegovo povoljno refinanciranje dodatan plus Podravki. – S ovako povoljnim kreditom imat ćemo godišnju uštedu od 7,5 milijuna kuna – rekao je Mršić. Povoljan kredit Podravke rezultat je prije svega dobrog omjera duga i EBITDA-e. Nakon što je završena Agrokorova akvizicija Mercatora te nakon što uskoro dođe do preraspodjele udjela još nekih trgovačkih lanaca u zemlji, Podravka vidi šansu i za sebe u konsolidaciji regionalne prehrambene industrije koju žele predvoditi kroz akvizicije. Kao vlasnik Belupa u farmaceutskoj industriji očekuju daljnju zaštitu u farmaceutskoj diviziji. Koje su potencijalne mete preuzimanja u prehrambenoj industriji, Mršić ne želi otkrivati, ali navodno su iskazali interes na četiri različita tržišta. Na domaćem tržištu poznato je da su zajedno s fondom Quaestus predali ponudu za preuzimanje Badela. – Trenutačno obavljamo dubinsko snimanje, a želja nam je pomoći Badelu da opstane kao regionalni proizvođač i distributer alkoholnih pića, vina i sokova – rekao je Mršić. Željeli bi i Mirnu iz Rovinja, za što su se već izjasnili da i imaju pravo kroz založne dionice. Nekoliko godina govori se o mogućoj akviziciji Leda, što je navodno i dalje na stolu ako se Agrokor odluči na prodaju. Podravka dobro surađuje i s Orbicom Branka Roglića, prije svega u Bugarskoj i Moldaviji, a Mršić kaže da su otvoreni i za daljnju suradnju. Najviše prostora za daljnji iskorak vidi na tržištu ZND-a. >> Podravka i Orbico bi u Badel, Imunološki se čuva za HZZO? 