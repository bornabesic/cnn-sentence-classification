Iz Kraša su još donedavno pozivali na kupnju u Konzumu kako bi spasili Agrokor, a sada se reklamiraju u najnovijem Lidlovom katalogu. U najnovijem Lidlovu katalogu kao ‘novo u ponudi’ reklamiraju se proizvodi Kraša pa će se tako od petka u Lidlu moći kupiti Kraševe Dorina čokolade, napolitanke, čokoladice Životinjsko carstvo i druge prozivode, piše Hrvatska Danas. Iz Kraša su još donedavno pozivali na kupnju u Konzumu kako bi spasili Agrokor, a nakon sastanka dobavljača Konzuma s Vladom sredinom prošlog mjeseca prokuristica Kraša Marica Vidaković je kazala da će pozvati svoje zaposlenike da kupuju u Konzumu: “Dogovorili smo se da ćemo pustiti protok roba, napuniti dućane i da ćemo pozvati svoje zaposlenike da kupuju u Konzumu kako bismo sustavu što više omogućili da generira novi novac i počne servisirati svoje obveze, kako prema dobavljačima tako i svima u lancu”. Njezin poziv nije naišao na oduševljenje trgovaca, štoviše njezina izjava je praktički šokirala konkurenciju Konzuma, piše Hrvatska Danas. Udruženje hrvatskih trgovaca Grupe NTL i Ultra gros čak je uputilo otvoreno pismo Vidaković nakon tog poziva potrošačima da kupuju u Konzumu, a ona je odbacila kritiku da je pozvala na diskriminaciju.