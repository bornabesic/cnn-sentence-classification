Više od 1.100 prijavljenih sudionika, 40 izlagača, 15 panel-rasprava s više od 70 panelista, 30-ak domaćih i stranih investitora te brojni održani sastanci i ostvareni kontakti rezultat su ovogodišnjeg međunarodnog sajma investicijskih projekata REXPO Adriatic 2014., najuspješnijeg dosad, održanog 11. i 12. studenog u Zagrebu. Sajam su svojim posjetom i sudjelovanjem podržali predsjednik Republike Hrvatske Ivo Josipović, potpredsjednik Vlade Branko Grčić, ministar pomorstva, prometa i infrastrukture Siniša Hajdaš Dončić, crnogorski ministar održivog razvoja i turizma Branimir Gvozdenović, zamjenica zagrebačkog gradonačelnika Sandra Švaljek, veleposlanici i članovi diplomatskog zbora te drugi visoki uzvanici. „Mnogi su me pitali ima li smisla organizirati investicijski sajam u Hrvatskoj, a ovogodišnje izdanje sajma REXPO daje potvrdan odgovor na to pitanje. U razgovorima s izlagačima i u komentarima sudionika tijekom ovih dvaju dana čulo se kako će kontakti ostvareni na sajmu rezultirati i konkretnim poslovnim susretima i razgovorima o mogućnostima suradnje. Zahvaljujem svima onima koji su nas podržali od samog početka i pomogli nam da sajam REXPO postane ovako značajan poslovan događaj u Hrvatskoj i regiji“, izjavio je Oliver Kumrić, partner i osnivač sajma REXPO Adriatic. U okviru REXPO Foruma na panel-raspravama održani su zanimljivi razgovori predstavnika vlasti, poduzetnika te domaćih i stranih stručnjaka. Razgovaralo se o novostima u području korištenja sredstava iz strukturnih i investicijskih fondova Europske unije, realizaciji i razvijanju investicija u regiji, iskustvima i očekivanjima stranih investitora u našoj i zemljama regije, pozitivnim primjerima ulaganja u Hrvatskoj te financijskim aspektima investicija. Panelisti su govorili i o energetskoj učinkovitosti, s naglascima na model ESCo i standarde LEED i BREEAM, o Programu „Sava“, investicijama u marine Jadrana te prednostima javno-privatnih partnerstava. Među raspravama posebno se istaknulo nekoliko panela, kao što su panel „Investicijski potencijali prometne infrastrukture u Hrvatskoj“, posvećen ključnim projektima u prometnoj infrastrukturi Republike Hrvatske, panel „Poboljšanje investicijskog okruženja – britanski recept“, na kojem su prepoznati ključni problemi u Hrvatskoj koji utječu na razvoj i mogućnosti ulaganja, te panel „Javno-privatno partnerstvo – dobitna kombinacija kao model s rezultatom“ koji je stavio naglasak na prednosti i potencijale suradnje javnog i privatnog sektora. Sudionici su imali prilike čuti i iskustva i očekivanja stranih investitora u Hrvatskoj i regiji u području razvijanja i realizacije ulaganja, o čemu su govorili Hugh Larratt-Smith (Trimingham), Roger Hassanov (AAB fond), Dennis Zovko (Importanne jtd, Kanada), Jan Aasmoen (PPK Nekretnine, Norveška) i Tom Novak (X Worldwide, LLC - Mundoaka ST. Food, SAD). Drugi dan sajma započeo je 8. Međunarodnim franšiznim forumom, na kojem su posjetitelji imali prilike poslušati izlaganja franšiznih stručnjaka iz cijele regije i direktora poznatih hrvatskih i stranih franšiznih brendova kao što su Surf 'n' fries, bio&bio, Redoc point, Putovanja za dvoje, Refan, Naturhouse, Economic Vitez i Pek-Snack. Razgovaralo se o tome kako uspješan poslovni model transformirati u franšizu te kako pokrenuti uspješnu franšiznu priču i zainteresirati potencijalne partnere. Za poduzetnike su bile organizirane i besplatne radionice i poslovna savjetovanja s poznatim hrvatskim konzultantima za malo poduzetništvo i franšizno poslovanje. U okviru REXPO Hospitality daya, posvećenog sektoru HTL (hotels, tourism, leisure), održana su tri tematska panela na kojima se pričalo o potencijalima Jadranske regije za hotelska ulaganja, brownfield hotelskim investicijama i aspektima privatizacije turističkih tvrtki u državom vlasništvu te isplativosti razvojnih projekata sezonskih resort hotela. Dodijeljena je i nagrada REXPO Adriatic 2014 New Hotel Award za najbolji novootvoreni hotel u regiji u 2014. godini, koju je osvojio Regent Porto Montenegro. REXPO Adriatic 2014. organizirao se pod pokroviteljstvom predsjednika Republike Hrvatske Ive Josipovića, Ministarstva regionalnoga razvoja i fondova Europske unije, Ministarstva poduzetništva i obrta te Ministarstva gospodarstva Republike Hrvatske. Detaljnije informacije o sajmu REXPO Adriatic dostupne su na www.rexpo.hr. 