S obzirom na to da su socijalističke politike najvažniji uzrok hrvatskih demografskih problema; iseljavanja (posebno mladih), te sve manjeg nataliteta i rjeđeg osnivanja obitelji među Hrvatima (dakle, sve one stvari kojima bi se ovo ministarstvo trebalo baviti), bilo bi razumno da će dužnosnici tog ministarstva nezgodne abrevijacije za svojeg mandata činiti sve da se hrvatska ekonomija što više liberalizira i deetatizira, a socijalističke ideje nikada više ne ugledaju svijetlo dana u ovoj zemlji. S jedne strane, socijalizam potiče iseljavanje radno sposobnog stanovništva u inozemstva, jer čini zemlju siromašnijom u odnosu na kapitalističke zemlje koje onda postaju sve privlačnija destinacija građanima. Hrvatski građani se tako sve više sele u zemlje sklonije kapitalističkom sustavu, isto kao što se nekada masovno migriralo iz bivše SFRJ i komunističkih zemalja Istočnog bloka u zapadnu Europu i SAD. Nema sumnje, velika je tragedija prisutni trend etatizacije ekonomija u većini razvijenih zapadnih zemalja, no sve te zemlje su postale razvijene i bogate tako što su kroz povijest imale znatno slobodnije tržište, državna potrošnja je bila niža, a građane se manje oporezivalo. Država je dadilja od kolijevke pa do groba S druge strane, socijalističke politike na više načina destimuliraju formiranje obitelji i negativno utječu na natalitet. Kako država preuzima ulogu dadilje od kolijevke do groba, ljudi gube poticaj da stvaraju potomstvo na koje će se moći osloniti kada više ne budu bili dovoljno produktivni da si mogu priuštiti relativno lagodan život u starijoj dobi. Slično kao što državna potrošnja istiskuje efikasnije privatne investicije, kao što welfare state istiskuje efikasnije privatno milosrđe, tako i državni paternalizam istiskuje formaciju nuklearnih obitelji. Primjerice, demografske neprilike u socijalističkoj Hrvatskoj dovele su do toga da je broj zaposlenih po jednom umirovljeniku od početka ’50-ih godina do danas pao s gotovo 9 na oko 1. O-P-Q = državni sektori U svakom slučaju, socijalističke države se vrlo brzo susretnu s bankrotom, nestašicama, hiperinflacijama i sličnim ekonomskim katastrofama, tako da ta ekonomska besperspektivnost još dodatno obeshrabruje stanovništvo za stvaranje obitelji i planiranje budućnosti u zemlji, te ih udaljava od rodne grude. Naravno, ne mislim ozbiljno da će članovi ovog ministarstva biti zainteresirani za slobodno tržište i smanjenje državne represije, već će se najvjerojatnije baviti samo izmišljanjem novih metoda socijalnog inženjeringa na račun poreznih obveznika, pa bi bilo najbolje da se ministarstvo što prije ukine, kao uostalom i većina ostalih ministarstava i Vladinih ureda.                                                                                                                  Tko je John Galt? *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala