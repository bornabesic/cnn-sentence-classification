U dugoročnim planovima za jugozapadnu Europu do 2025. nije isključena ni gradnja još jedne robne kuće u Hrvatskoj. No Ikea će se u nas zasad fokusirati na jačanje online prodaje, niže cijene dostave koja će se moći platiti i gotovinom, pick-up punktove..., najavio je ovih dana u Zagrebu Stefan Vanoverbeke, direktor tvrtke Ikea Hrvatska te regionalni direktor Ikea South East Europe (SEE). I u drugoj godini poslovanja u Hrvatskoj (1. rujna 2015. – 31. kolovoza 2016.), najveći svjetski trgovac namještajem premašio je zacrtane planove. Ostvareno je 567,7 milijuna kuna prometa pri čemu je robna kuća ostvarila 535,7 milijuna kuna, a Ikea Food (restoran i bistro, cafe i trgovina švedske hrane) 27,4 milijuna kuna, ističe Vanoverbeke, s kojim razgovaramo o daljim konkretnim potezima i očekivanjima na našem tržištu, kakav je prosječan hrvatski kupac, zašto je u Ikei više menadžerica nego menadžera, strasti za uređenjem doma i dizajnom… S kuhinjama 5. u svijetu Jeste li zadovoljni rezultatima u Hrvatskoj? Rezultat koji smo postigli gotovo je 6% veći nego lanjske godine. Otvorili smo online kanal prodaje kako bismo hrvatskim kupcima bili još dostupniji, a novost koja će zasigurno obradovati naše potrošače jest otvaranje pick-up pointa u Splitu u sljedećih 12 mjeseci. Zbog toga će sigurno rasti i prodaja na području Splita i šire, a to će onda biti i razlog zašto ćemo otvarati i pick-up pointe u Dubrovniku, Rijeci, Zadru… Važno je da su ono što nudimo, za što se zalažemo, a to je naš demokratski dizajn kao jedinstveni pristup na tržištu, potrošači u Hrvatskoj izvrsno prihvatili. Kako komentirate da je zagrebačka robna kuća već u drugoj godini poslovanja na 5. mjestu u svijetu po broju prodanih kuhinja između svih 340 kuća Ikee? Sve počinje s hranom te smo ove godine posebno fokusirani na biznis s kuhinjama. Ove smo ih godine prodali više od 3300 komada. Hrvati trebaju kuhinje dobre kvalitete i pristupačnih cijena i kod nas mogu naći upravo to što traže, kao i dobar dizajn i 10-godišnju garanciju. A kod vas se ona može isplanirati i online… Tako obično kupuju mladi jer tako najlakše kontroliraju i troškove. Imamo i jedan na jedan planiranje za veće, kompliciranije projekte kuhinja u našoj robnoj kući, a potrošači će uskoro u nas moći isplanirati kuhinje i putem Skypea. Sjedit će u svojoj vikendici na Krku ili negdje drugdje na obali i naručiti kuhinju Skypeom uz savjete naših prodavača. Kakav je prosječan kupac Ikee u Hrvatskoj, je li zahtjevan? Znamo da u prosjeku ima 38 godina i da je naklonjen talijanskom dizajnu. Voli moderan stil i bijelu boju, sjajne plohe, ravne linije i pristupačne cijene. Dvije trećine naših kupaca su visokoobrazovane, dvije trećine žene… U Ikei kupujete kada imate određene potrebe, počinjete živjeti sami, u paru, proširili ste obitelj… No kako na svakom tržištu rastemo s kupcima, čak i oni koji imaju 70 plus i imaju manje potreba za novim namještajem nego oni s 25 vole kupovati u Ikei. I moj otac koji ima 78 godina barem jednom godišnje kupuje u Ikei. Koliko sad imate kupaca u Hrvatskoj? Više od 1,6 milijuna, što je odličan rezultat koji pokazuje kako Ikei nisu samo skloni građani Hrvatske, već i iz zemalja u okruženju, iz Slovenije, Srbije, BiH… Čak 90 posto ih je iz Hrvatske, od čega 60 posto iz Zagreba i okolice. Uz to, našu web stranicu IKEA.hr posjetilo je više od 5 milijuna ljudi koji su se tamo inspirirali našim idejama, ali i planirali kupnju. Što se najbolje prodaje? Od više od 60.000 artikala najprodavanija su naša Algot rješenja za odlaganje i pohranu stvari, koja možete koristiti bilo gdje u kući ili stanu. Drugo mjesto drže Oftast stakleni tanjuri mliječnobijele boje, kojih smo u protekloj poslovnoj godini prodali gotovo 820 tisuća komada. Algot rješenja za odlaganja U nas ste „otkrili“ i potencijal biznis kupaca. Tko su zapravo oni? Hrvatska ekonomija prilično se bazira na turizmu te smo prepoznali i veliku potrebu za našim proizvodima u hotelima, apartmanima, restoranima…, kao i u opremanju ureda. Lani smo već razvili i kontakt-servis za tu kategoriju kupaca, izradili prvi katalog samo za biznis kupce, a pick-up centar u Splitu bit će dobro rješenje i za njih. Jedan ste od rijetkih poslodavaca kod kojeg većinu menadžera čine žene. Kako to? To je vrijednost na kojoj Ikea gradi svoje poslovanje. Rodna ravnopravnost jedno je od osnovnih ljudskih prava, mislimo da nikoga ne treba diskriminirati i svi trebaju biti uključeni bez obzira na spol, seksualnu orijentaciju, nacionalnost..., a s druge strane, to je i bolje za biznis. Znate da muškarci i žene ne razmišljaju identično, što je dobro za diskusiju. U robnoj kući Zagreb radi 55% žena, a menadžment tim čini čak 60% njih što RH stavlja iznad globalnog prosjeka tvrtke koji iznosi 48%. Samo dva dobavljača iz RH Što želite pokazati nedavno otvorenom probnom robnom kućom u centru Zagreba? To je nešto što Ikea radi s vremena na vrijeme, a zagrebački showroom prvi je u jugoistočnoj Europi. To je šansa da upoznate našu ponudu i naš pristup na drugom mjestu i na drugačiji način. Dvije starije žene koje sam upravo sreo kako se penju uz stepenice potvrđuju da je Ikea ušla u živote čak i onih ljudi koji dosad nisu imali mogućnosti vidjeti našu robnu kuću. Najavili ste i dizajnerski outlet u Hrvatskoj. O čemu je riječ? Zajedno sa sestrinskom tvrtkom Ikea Centres Ikea je pokrenula projekt Designer Outlet Croatia. Radi se o fashion outletu pokraj robne kuće Ikea Zagreb čija će gradnja početi 2017., dok se otvaranje očekuje 2018. U prvoj fazi Designer Outlet protezat će se na 15.000 m² u 90 lokala prosječne površine 170 m² koje zakupci po potrebi mogu spajati, a poseban šarm kupnji dat će arhitektura inspirirana stilskim elementima kuća Slavonije, Istre i Kvarnera, Dalmacije, Zagreba... Po završetku prve faze projekta otvorit će se više od 400 novih radnih mjesta. Koliko ćete u njega uložiti? Prva faza projekta investicija je vrijedna 33 mil. eura, u drugoj je planirano dodatnih 60 lokala premium brendova, čime će investicija narasti na 54 mil., a s posljednjom fazom, gradnjom hipermarketa, maloprodajnog objekta, benzinske stanice i dvaju lanaca brze hrane ukupno ćemo uložiti 88 milijuna eura. Investicije Ikea Grupe u Hrvatskoj tako, uz dosadašnji projekt robne kuće, rastu na ukupnih 188 mil. eura. Koliko danas Ikea ima hrvatskih dobavljača? Dva, TVIN i Kircek, no moji kolege traže nove kooperante u Hrvatskoj. Tražimo dobavljače s pravim kompetencijama, koji mogu isporučiti dobru kvalitetu po niskim cijenama, ali je najveći izazov na tržištu jugozapadne Europe što ne mogu proizvesti dovoljno jer mi njihove proizvode ne prodajemo samo lokalno. Kakva vam je misija u Hrvatskoj? Kolike ćete prihode imati u Hrvatskoj, primjerice 2020.? Osnovna misija su nam prihvatljive cijene i pristupačnost što većem broju građana. Zašto ne bismo ciljali na okruglih 100 milijuna eura? Tko su vam najveći konkurenti? XXLutz, odnosno Lesnina, Emmezeta…, no rekao bih da nam je najveći konkurent stanje u novčaniku građana. Ako imaš 500 kuna, gdje ćeš ih potrošiti i na što, na svoj dom, odjeću, telefon, restoran...? Što čini razliku između vas i ostalih na hrvatskom tržištu? Demokratski dizajn i ideja u pet dimenzija – forma i funkcionalnost, kvaliteta i održivost koje ne idu jedno bez drugoga pa su svi naši proizvodi od materijala koji imaju pozitivan utjecaj na ljude i planet, te niska cijena. Mislim da smo mi jedini u segmentu namještaja koji svih ovih pet vrijednosti mogu ponuditi zajedno. A i sve što kupite danas kod nas danas možete ponijeti kući i uživati. Usto kontroliramo i čitav lanac dobave, materijal, dizajn, transport... Nismo samo prodavači namještaja nego i eksperti koji će inspirirati ljude i ponuditi im najbolja rješenja. Ne samo lijepo nego i pametno – tu je tajna Ikee. Kažu da su vam strast uređenje doma i dizajn? Znači li to da vi odlučujete o svakom komadu namještaja, a ne supruga? Često se događa da čovjek dođe kući i ne primijeti što je njegov partner u međuvremenu promijenio, ni novu boju ženine kose... No ja sam jako zainteresiran za modu i dizajn i svakoj promjeni u mom slučaju prethodi puno rasprava. Srećom supruga i ja imamo sličan ukus pa je uređenje doma u nas ipak zajednički projekt. >> Hrvati ludi za IKEA-om: Zagrebačka trgovina u samom svjetskom vrhu po broju prodanih kuhinja >> Dizajn za ljude: Ikea predstavila hrvatski katalog za 2017. godinu Kažu kako ste u Ikei počeli od pozicije trgovca pripravnika, a od listopada lanjske godine direktor ste Ikee SEE koja pokriva Rumunjsku, Hrvatsku, Srbiju i Sloveniju sa sjedištem u Beogradu. Počeo sam prije 22 godine u Ikei, prošao razne pozicije unutar kompanije i danas sam CEO te mogu reći kako nije bilo dana u Ikei kad nisam volio svoj posao. Volim timski rad, transparentnost, poštenje, ravnopravnost i različitost kultura temeljene na skandinavskim vrijednostima, koje usto daju i puno mogućnosti za napredovanje i razvoj unutar kompanije. Taj duh Ikee stalno nosim sa sobom i pokušavam ga prenijeti i na druge. Jeste li već imali priliku upoznati Hrvatsku? U Zagrebu sam bio već puno puta, većinom zbog posla pa nisam imao dovoljno vremena za istražiti ga. Lijep je to grad sa zapanjujućim miksom arhitekture, kao da hodam kroz vrijeme, te divnim ljudima koji znaju uživati u životu, zabaviti se... Fascinira me i vaša kultura pijenja kave, dok na vašoj obali još nisam bio, ali je na visokom mjestu moje ljestvice “to do” stvari. Moja obitelj živi u Varšavi, a ured mi je u Beogradu tako da sve slobodno vrijeme koristim da bih bio s njima.