Mali, luksuzni One Suite Hotel nedaleko od Dubrovnika, koji će za dva tjedna primiti prve goste, nije poseban samo po tome što će gosti s mobitelom otvarati vrata soba već je i test novog modela informatizacije hrvatskog turizma. Vipnet je jučer s pulskom IT tvrtkom Interfost Technologies predstavio mobilnu aplikaciju Mobilni hotel. Aplikacija gostu hotela omogućuje da ključ, naručivanje u sobu, otvaranje garaže pa čak i GPS navigaciju dok je na plaži dobije na svojem mobilnom uređaju. Hotelu pak da dobije nove mogućnosti da gostu potakne na potrošnju, a da sve to bude integrirano sa svim ostalim IT sustavima. Lukša Jakobušić, vlasnik i direktor tvrtke Brenum, koja je investirala u One Suite Hotel, kaže da ga je nemalo iznenadilo kad je otkrio da u Hrvatskoj nema sistemskih integratora za turizam. zato su, kaže, ušli u pilot projekt s Vipnetom. Alen Gojčeta, direktor ICT-a u Vipnetu kaže da je ova suradnja za njih početak novog pristupa prema turizmu. – Naš pogled u budućnost je izgradnja ekosustava i unutar toga pronalazak prostora za zaradu i unapređivanje vrijednosti. Danas nastupamo više kao cloud provider i integrator, a sutra kao nositelj lanca vrijednosti u ekosustavu – kaže Gojčeta. Da postoje veliki planovi telekoma u turizmu pokazuje i primjer HT-a. U najvećem operateru navode da su do sada odradili više od 150 projekata u turističkoj industriji. – Opremili smo hotele s cjelovitim ICT rješenjima: od bazičnih usluga poput WiFi-a i IP telefonije pa sve do pametnih rješenja poput hotelskih PMS sustava, pametnih soba, Hotel TV-a, Digital signage-a, Videonadzora, e-punionica i e-bicikala, a ta rješenja odgovaraju potrebama hotela svih veličina i profila – zaključuju u HT-u