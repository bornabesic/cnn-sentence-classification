U Hrvatskoj je loš odnos između poslovnih pothvata pokrenutih zbog osobnog izbora uočene prilike i onih zbog nužde, i tek četvrtina odraslih priliku za rad vidi upravo u poduzetništvu. Zapažanja su to iz istraživanja poduzetničkog kapaciteta Hrvatske, koje je, u okviru tima GEM (Global Entrepreneurship Monitor), provela prof. dr. Slavica Singer s Ekonomskog fakulteta u Osijeku. – Kod nas se u poduzetničke vode većinom ulazi iz nužde, ali to nije pitanje lijenosti, već ljudi žele aktivno rješavati egzistencijalne probleme nakon što su ostali bez posla – kaže prof. Singer dodajući da se pojedinci odlučuju na samozapošljavanje kao oblik poduzetništva. No, problem je, ističe, što ljudi za to nisu adekvatno pripremljeni, “hvataju” prvu priliku koju vide, ne osmišljavaju pothvat kroz tim, određivanje izvora novca, a još manje procjenjuju tržište i vlastite kapacitete. – Ni obrazovanje ne doprinosi poduzetničkim kompetencijama kao što su proaktivnost i prepoznavanje šansi, a slaba je i podrška institucija. No, s druge strane, bolje je imati i poduzetnike samozaposlene zbog nužde, nego nezaposlene jer će “dio njih iz toga izgraditi i dobar projekt. 