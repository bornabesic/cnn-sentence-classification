– Ne mogu vjerovati – zatečena, ali i sretna, izgovorila je Nermina Prizrenović nakon što je ministar poljoprivrede Davor Romić na svečanoj dodjeli nagrada za najbolje obiteljsko poljoprivredno gospodarstvo objavio da je pobjednik ovogodišnjeg izbora Zlata vrijedan upravo OPG njezinih roditelja Umihane i Atifa Šahdanovića. – Baš će nam to dobro doći za uređenje imanja – sretno su dodali Šahdanovići, dobitnici nagrade u iznosu od 30.000 kuna. Svečanošću, održanoj u petak navečer na državnoj ergeli u Đakovu – dan prije no što je ergela proslavila svoj 510. rođendan – završen je ovogodišnji izbor za najbolji OPG koji su u sklopu projekta Zlata vrijedan prije tri godine pokrenuli Večernji list i Ministarstvo poljoprivrede kako bi promovirali rad i život na hrvatskom selu. U završnicu izbora ušli su po jedan OPG iz svake županije te Grada Zagreba i tri mlade nade u poljoprivredi. Deveteročlanom žiriju nije bilo lako odlučiti o pobjednicima, no izbor je naposljetku “pao” na Šahdanoviće, čije se gospodarstvo nalazi podno Učke, u istarskoj općini Kršan. Ovi marljivi poljoprivrednici u svojoj mini sirani Zlata od mlijeka svojih krava motafonki proizvode skutu, svježi sir, obični i jogurt s probioticima, škripavac, sir s tartufima, polutvrde i tvrde sireve te ribanac. Tih slasnih delicija godišnje imaju oko 20 tona, no proizvodnju namjeravaju već sljedeće godine povećati tridesetak posto. – Ne, nisam očekivao nagradu – iskreno je kazao Dubravko Pernjak iz Kolana na otoku Pagu, čiji je OPG u izboru žirija osvojio drugo mjesto. Pernjakovi imaju siranu Mih u kojoj se godišnje proizvede oko 25 tona nadaleko poznatog paškog sira. Prave ga od mlijeka svojih i paških pramenki kooperanata. Prerađuju i kravlje mlijeko pa ukupna godišnja proizvodnja svih vrsta sireva u Mihu iznosi oko 150 tona, zbog čega je u sirani 18 zaposlenih. Nagradu koja iznosi 20.000 kuna Pernjaku je uručila predsjednica uprave Večernjeg lista Andrea Borošić, a taj će novac, kaže Dubravko, biti uložen u proizvodnju. Ugodno iznenađena bila je i vlasnica farme muznih krava Emina Burek iz Mostara nedaleko od Vrbovca koja je iz ruku v.d. ravnatelja HRT-a Siniše Kovačića primila treću nagradu – 10.000 kuna. I njezina će nagrada “završiti” u proizvodnji. – Jooj, sad ću otplatiti bika – odmah je znao na što će potrošiti 10.000 kuna Josip Pintar iz Gornjeg Kosinja, po odluci žirija najbolja mlada nada u poljoprivredi. Pintar uzgaja batat i lički krumpir, ima stado od 80 ovaca te devet angus goveda. Nagradu mu je uručio pomoćnik ministra poljoprivrede Mario Njavro. A čitatelji Večernjeg lista najboljim su OPG-om proglasili gospodarstvo Mislava Boića koji u Skenderovcima kod Požege uzgaja jabuke, proizvodi jabučni sok, čips od jabuka te suhe šljive. Glavni urednik Večernjeg lista Dražen Klarić njegovoj supruzi Marini uručio je nagradu – godišnju pretplatu na Večernjak. U glazbenom dijelu jučerašnje svečane dodjele nastupili su Ivan Zak, Garavuše, Ruža Janjiš s bendom Babylon i Igor Delač. Da nitko ne ostane gladan i da uzvanici uživaju u slavonskom čobancu, roštilju i kolačima, pobrinuo se akademik kulinarstva Branko Ognjenović. Novčane nagrade za najbolje osigurala je OTP banka, koja je prepoznala važnost projekta “Zlata vrijedan” kojemu je bila partner. U banci naglašavaju da su u svom poslovanju posebno aktivni u pružanju potpore obiteljskim poljoprivrednim gospodarstvima te su stoga razvila niz proizvoda i usluga namijenjenih poljoprivrednicima, od agropaketa usluga i raznih pogodnosti do palete poljoprivrednih kredita. Otkako je prije tri godine pokrenut projekt Zlata vrijedan, podržava ga i Hrvatska zajednica županija, a Dunja Magaš, koja je na svečanost došla kao izaslanica uime HZŽ-a, kaže kako se oni zalažu da se poljoprivrednici i mali proizvođači stave u fokus hrvatskih lokalnih interesa. Kako je bilo na svečanoj dodjeli nagrada na državnoj ergeli lipicanaca u Đakovu, moći će se vidjeti danas u 17.40 sati na Prvom programu HRT-a. >> Izabrani najbolji OPG-ovi: Pobjednici Umihdani Šahdanović nagrada Zlata vrijedan 