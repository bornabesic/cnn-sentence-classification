Na Zagrebačkoj se burzi u ponedjeljak očekuju oprezno trgovanje i stagnacija Crobexa, dok investitori čekaju nove vijesti oko Agrokora, a nove smjernice trebala bi im dati i objava financijskih izvješća kompanija za prvo tromjesečje. Svih pet analitičara, koji su sudjelovali u anketi Hine, očekuju danas stagnaciju Crobexa. Nakon pet tjedana gubitaka, Crobex indeks prošloga je tjedna ojačao 2,31 posto, na 1.949 bodova, a Crobex10 za 1,97 posto, na 1.139 bodova. Redovni promet iznosio je 102,6 milijuna kuna, što je oko 22 milijuna kuna manje nego tjedan ranije. "Prošloga tjedna Crobexi su prekinuli negativni niz iz proteklih pet tjedana, a od sektorskih indeksa, najviše je porastao onaj građevinskih kompanija, za 2,7 posto, dok je na najvećem gubitku bio industrijskih kompanija, od 2,2 posto", kaže Magdalena Dolenec, mlađa analitičarka tržišta kapitala u Erste&Steiermaerkische banci. Kako dodaje, prosječni dnevni promet kretao se oko 20,2 milijuna kuna te se zadržao na sličnoj razini kao i u tjednu ranije. "U fokusu investitora bile su dionice kompanija iz sastava Agrokora, a nešto optimizma na tržište ulila je spremnost kreditora da ubrizgaju dodatna sredstva u taj koncern", ističe Dolenec. Najlikvidnija je prošloga tjedna bila dionica Leda, s prometom od 24,6 milijuna kuna, a cijena joj je skočila 21,9 posto, na 3.778,99 kuna. Među dionicama kompanija iz sastava Agrokora najviše je skočila cijena dionice Zvijezde, za 35,54 posto, na 2.250 kuna. Znatno se oporavila i cijena dionice Jamnice, za 10 posto, na 55.000 kuna. Istodobno, dionica Belja oslabila je 3,27 posto, na 9,16 kuna, a Vupika za 17 posto, na 19,9 kuna, te je bila i najveća gubitnica. Uz dionice Agrokorovih kompanija, znatniji promet ostvaren je i dionicama HT-a, gotovo 6 milijuna kuna, a cijena im je pritom porasla 0,28 posto, na 174,5 kuna. Po likvidnosti slijedi povlašteno izdanje Adrisa, s prometom od 4,7 milijuna kuna, a cijena mu je ojačala 1,58 posto, na 463,2 kune. Redovnom izdanju Adrisa cijena je poskočila 1,77 posto, na 571 kunu. Najveće dobitnice među likvidnijim izdanjima bile su dionice Viadukta, sa skokom cijene za 28,4 posto, potom Dukata za 26,8 posto, Instituta IGH za 20,5 posto, Optima Telekoma za 16,2 posto itd. "I ovoga tjedna u fokusu investitora bit će razvoj situacije oko Agrokora, ali i financijski rezultati kompanija za prvo ovogodišnje tromjesečje, čija se objava očekuje do kraja tjedna", zaključuje Dolenec. >> Čovjek koji je zaustavio Todorića: Čelnici Agrokora došli su pitati zašto im to radimo, pa smo im objasnili >> Izvanredna uprava u još 20-ak društava u kojima Agrokor ima 25% udjela 