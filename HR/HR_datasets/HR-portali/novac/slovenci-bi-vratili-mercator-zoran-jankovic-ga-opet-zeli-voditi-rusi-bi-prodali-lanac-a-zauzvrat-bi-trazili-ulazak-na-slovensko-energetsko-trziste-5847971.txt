Među slovenskim poduzetnicima počeli su se ovih dana neslužbeno javljati zainteresirani za preuzimanje Mercatora, a navodno postoji interes i za non-core dio Agrokora. Slovensko Delo piše kako je hrvatska strana spremna prodati zdravi dio prezaduženog Agrokora - Mercator - slovenskom kapitalu, te tvrde da je Zoran Janković, ljubljanski gradonačelnik, voljan opet preuzeti vođenje Mercatora. Delo tvrdi kako ruske banke nisu zainteresirane za trgovački lanac Mercator, nego da bi ga prodale nazad slovenskom kapitalu, ali da bi zauzvrat tražile ulazak na energetsko tržište. Pokušali smo jučer doći do ljubljanskog gradonačelnika Jankovića koji se, pak, nije javljao. Međutim, Jankovića smo dobili nedugo nakon što su počeli problemi s Agrokorom, ali odbijao je javno komentirati probleme u kojima se našao Ivica Todorić i njegov koncern. - Ne bih to komentirao, nije trenutak, nemam što reći - izjavljivao je ljubljanski gradonačelnik Janković. Iz izvora bliskog Agrokoru doznajemo da kompanija već dulje ima u planu prodaju non-core imovine koncerna, a kao zainteresirani se u kuloarima spominju i neki slovenski poduzetnici, poput jednog od bogatijih Slovenaca Igora Laha, ali on nam je jučer demantirao tu namjeru. Rekao je da ima neke planove, ali da oni nemaju nikakve veze s Agrokorom. - Puno njih je zainteresirano za kupovinu, sad svi čekaju vidjeti što će se događati s cijenama, što će se prodavati, za koliko, naravno da postoji interes - kaže nam izvor. Slovensko Delo nadalje navodi kako se u Hrvatskoj razmišlja o cijepanju Agrokora te prodaji zdravih dijelova koncerna, među kojima je Mercator, i to navodno po umjerenoj cijeni. Delo piše kako bi ruske banke ponudile pravo prvokupa Mercatora slovenskoj strani, a zauzvrat bi navodno tražile ulazak na slovensko energetsko tržište. U istom tekstu se navodi kako bi Janković bio spreman opet preuzeti čelno mjesto u Mercatoru te da bi na toj poziciji bio sretniji nego kao gradonačelnik.