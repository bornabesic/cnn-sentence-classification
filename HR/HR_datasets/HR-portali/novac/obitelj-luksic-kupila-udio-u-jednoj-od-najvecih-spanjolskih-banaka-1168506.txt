Obitelj hrvatskog porijekla Lukšić iz Čilea kupila je 3-postotni udio u jednoj od najvećih španjolskih banaka Banco Popular, a mogla bi preuzeti i 600 Shellovih benzinskih postaja u Argentini te tamošnju rafineriju. Konzorcij Grupo Luksic, putem svoje tvrtke Vallum Foundation, stekao je 3 posto dionica Banco Populara za oko 98 milijuna eura, potvrdila je španjolska Nacionalna komisija za tržište vrijednosnica (CNMV). Dionice te šeste po veličini banke u Španjolskoj počeo je kupovati u siječnju te je sada peti vlasnik prema veličini udjela. Najveći vlasnik Sindicatura de Accionistas drži 9,6 posto dionica. Banco Popular je u prvom tromjesečju zabilježio gubitak od 137 milijuna eura, dok je u istom razdoblju prošle godine ostvario dobit od 98 milijuna eura. Ovo je prva investicija Lukšića u europski financijski sektor, dok u Čileu drže 51,2 posto tamošnje Banco de Chile. U Europi imaju nekretnine u Hrvatskoj i Španjolskoj, a na Londonskoj burzi su izlistane dionice rudarske kompanije Antofagasta, u kojoj imaju 65 postotni udjel. Grupo Luksic, pak, preko svoje tvrtke Quinenco nastoji od naftne kompanije Royal Dutch Shell preuzeti oko 600 benzinskih postaja u Argentini i jednu rafineriju, navodi novinska agencija Bloomberg pozivajući se na izvore bliske pregovorima. Quineco je 2011. od Shella bio preuzeo oko 370 benzinskih postaja u Čileu. Royal Dutch Shell se odlučio na prodaju kako bi smanjio dug proizašao iz 52 milijarde dolara vrijedne akvizicije BG Groupa, realizirane prošle godine. Za benzinske postaju i rafineriju, čija bi cijena mogla biti između 1 i 2 milijarde dolara, stiglo je osam ponuda uključujući i onu Quinenca, navodi Bloomberg. 