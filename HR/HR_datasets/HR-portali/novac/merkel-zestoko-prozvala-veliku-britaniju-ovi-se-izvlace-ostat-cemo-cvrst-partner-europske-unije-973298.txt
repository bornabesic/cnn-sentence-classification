Foto: Hina VELIKA Britanija će ostati snažan saveznik Europske unije iako napušta taj blok, poručila je ministrica unutarnjih poslova nakon što je njemačka kancelarka Angela Merkel dan ranije sugerirala da se Europa više ne može osloniti na Sjedinjene Države i Britaniju.  "Istodobno s početkom pregovora o napuštanju Europske unije, bit ćemo u mogućnosti ponovno uvjeriti Njemačku i druge europske zemlje da im namjeravamo ostati snažan partner. Snažan partner u obrani, sigurnosti i, nadamo se, u trgovini", kazala je ministrica Amber Rudd za radio BBC.    Njemačka kancelarka izjavila je u nedjelju nakon povratka sa summita G7 u Italiji kako SAD više nisu pouzdani partner te Europljanima poručila da se uzdaju sami u sebe.   "Vremena u kojima smo se mogli u potpunosti osloniti na druge su dobrim dijelom iza nas. To sam sama doživjela posljednjih dana", rekla je kancelarka Angela Merkel na jednom političkom skupu u Muenchenu odmah nakon povratka s G7 summita na Siciliji koji je, zbog neslaganja američkog predsjednika Donalda Trumpa s ostatkom sudionika summita po gotovo svim temama, završio razočaravajuće.   Ona je, ukazujući na novonastalu situaciju s predsjednikom Donaldom Trumpom u SAD-u, ali i na predstojeći Brexit, poručila kako se Europa sada mora uzdati u vlastite snage.   "Mi Europljani moramo svoju sudbinu zaista uzeti u vlastite ruke“, rekla je kancelarka istaknuvši da treba održavati i dalje dobre odnose sa SAD-om i Velikom Britanijom te isto tako i s Rusijom, ali da se treba više pouzdati u vlastite snage.