UMJESTO očekivanog tromjesečnog plana likvidnosti za Agrokor, odnosno novih kredita ruske Sberbanke, tjedan je za investitore u Agrokorove obveznice počeo prilično razočaravajuće, pa im je i danas cijena pala na povijesni minimum.  Jučer je održan sastanak s dobavljačima Agrokora kojima taj koncern duguje oko 17 milijardi kuna, na kojem se pojavio i Ivica Todorić, koji im nije ponudio preciznu informaciju o budućnosti kompanije ni dogovoru s bankama nego prilično nekonkretno poručio kako će se sve znati u sljedećih nekoliko dana.  Jučer povijesni minimum, danas novi  Na vladinu najavu posebnog zakona kojim bi se trebali riješiti problemi u koje je zapala kompanija Ivice Todorića, obveznice Agrokora jučer su potonule na povijesni minimum. A danas su, prilikom jutarnjeg otvaranja burzi dotaknule novo dno.   Na burzi u Berlinu obveznica koja dospijeva 2020. jutros je pala odmah nakon otvaranja trgovanja na 57 posto ispod nominalne vrijednosti. Prinos iznosi blizu 40 posto. Pad cijene Agrokorovih obveznica bio je i do sada glavni pokazatelj da je stanje u kompaniji vrlo ozbiljno, a iz ovog je jasno da tržište još nema signal da se stavri razvijaju u dobrom smjeru.   Zašto od javnosti skrivaju detalje Lexa Todorić?  Jučer smo pitali Ministarstvo gospodarstva zašto javnosti ne predstavi detalje zakona, među kojima je navodno i onaj da bi Lex Todorić mogao omogućiti vlasniku da tuži državu, a odgovor nam je stigao tek jutros. Iz njega je jasno da do daljnjega misle skrivati detalje koje puštaju u samo birane medije.   "Izrada prijedloga Zakona koji će se odnositi na sistemski važne kompanije je u tijeku i ovaj će prijedlog zakona biti javno prezentiran kada bude završen. Sve što o njemu u ovom trenutku možemo reći, nalazi se na linku:http://www.mingo.hr/page/; te je izneseno u petak na press konferenciji potpredsjednice Vlade Republike Hrvatske dr. sc. Martine Dalić, na koju su bili pozvani svi mediji," odgovorili su na Indexov upit.  Još se ne zna hoće li nacrt tog zakon biti predstavljen na sjednici vlade u četvrtak, nakon čega bi mogao biti poslan u hitnu saborsku proceduru.