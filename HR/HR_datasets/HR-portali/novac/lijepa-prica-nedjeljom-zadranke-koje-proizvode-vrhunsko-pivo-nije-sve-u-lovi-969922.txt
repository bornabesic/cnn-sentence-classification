DVIJE mlade Zadranke, Ana Teskera i Maja Šepetavec, prije otprilike godinu dana krenule su s proizvodnjom craft piva.   Posao je krenuo nakon uspješne crowdfunding kampanje, u kojoj su preko Indiegoga prikupile blizu 12 tisuća dolara. U godinu dana udvosručile proizvodnju  Njihova pivovara funkcionira na principima zadružnog poduzetništva, kroz zadrugu "Brlog", a u godinu dana uspjele su udvostručiti proizvodnju.  "Živjele smo obje nezadovoljne poslovima koje smo radile. u kućnoj radinosti smo često radile razne "zimnice" pa tako i pivo. Ja sam završila prehrambenu tehnologiju u Splitu i Ljubljani pa još od studentskih dana vučem zelju da skuham vlastito pivo. Maja se oduševila idejom da kuhamo pivo i tako smo nakupljale opremu koja ke iz početka bila jako jednostavna i improvizirana. Ipak, s vremenom smo se uhodale i tako došle do ideje da pokrenemo posao i radimo nešto sto volimo i sto nas pokreće. Poslovni plan smo napisale i krenule u istraživanje. Ali najveći korak naprijed smo napravile kad nas je prijatelj uputio na crowdfunding academy u Zagrebu. Primili su nas i educirali o provedbi crowdfunding kampanje i tako je otprilike započeo rad na smišljanju poslovnog modela. S obzirom na to da smo htjele napraviti promjenu i da smo se družile s ljudima koji se bave društvenim poduzetništvom, a i da nas je masa prijatelja nekako htjela podržati u tome, brzo se razvila ideja da pokrenemo zadrugu i tako je sve krenulo", kaže Ana.    Njihovo pivo "Plavuša" trenutno se nudi u 50-ak lokala u Hrvatskoj. Planiraju širenje prodaje ali i uvođenje novih stilova piva.  "Počele smo u ljeto prošle godine s dvije tisuće litara mjesečno, da bi do sad već više nego udvostručile kapacitet proizvodnje. Upravo smo u radovima na proširenju prostora i spremamo se za sezonu i širenje prodaje. Nase pivo može se kupiti u 50-ak lokala u Hrvatskoj, a karta dostupnih mjesta nalazi se na našoj Facebook stranici.  Zasad radimo samo American blonde ale stil pivo, Plavušu. U planu su i drugi stilovi, ali korak po korak", kaže Ana.  "Nije sve u lovi"  Posljednjih godina pojavio se cijeli niz craft pivovara, no zanimljivo je da se pivari međusobno ne vide kao konkurenciju, već vlada prijateljska atmosfera - surađuju i pomažu jedan drugome.  "Craft je zanimljiv pokret, i to ne samo u smislu pivara, već i generalno ekonomski gledano. Craft pivari se drže vrlo prijateljski i zajedno u mnogim situacijama u kojima glavnina ostalih branši kolege vidi kao konkurenciju od koje se treba čuvati. Mi smo, štoviše, toliko umreženi međusobno da prevladava osjećaj da si puno više pomažemo i surađujemo, nego sto bi se na prvu pomislilo. Kolaboracija, a ne konkurencija, odličan je koncept razmišljanja i u razvoju cijele jedne nove branše to je vjerojatno najbolji mogući​ pristup . Craft piva su nenadmašna kvalitetom u odnosu na masovne proizvodnje, a uz to radi se tu o pivama bez konzervansa, većinom su nefiltrirane i nepasterizirane čime se postižu najbolji rezultati za potrošače - najbolji okus uz najzdraviji proizvod.   Mi se vidimo kao dodatni pokretač dobre ekonomije u tom sektoru, i želimo potaknuti i ostale da se bave dobrom ekonomijom, da saznaju prednosti zadrugarstva i skupe hrabrost za takav, demokratični poslovni model, koji je izazovan ali zato nagrađuje na mnogo načina. Podrška zadrugara je neprocjenjiva, a i uostalom malo toga jedan čovjek može postići sam. Jednom kad se otvoriš zajednici, dobivaš i kolektivnu energiju s kojom se mogu čuda napraviti. I nije sve u lovi, treba uživati u procesu stvaranja, a mi to definitivno imamo, i želimo ostati tako zaigrani i uključeni u lokalnu zajednicu i proizvoditi piva koja pomalo odudaraju od standarda i razbijaju stereotipove, što po pitanju žena u poduzetništvu, u pivarstvu, sto u pitanju pristupa poslovanju, i naravno, po pitanju kvalitete proizvoda i raznolikosti i mogućnosti koje craft pruža", kaže Ana.