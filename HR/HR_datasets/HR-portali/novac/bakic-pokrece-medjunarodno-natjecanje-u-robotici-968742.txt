Foto/Video: Luka Stanzl/PIXSELL NENAD BAKIĆ danas je predstavio najnoviji projekt Instituta za razvoj i inovativnost mladih (IRIM) - međunarodno natjecanje u naprednoj robotici. WER Otvoreni kup Hrvatske održat će se krajem rujna, a pobjednička ekipa ići će u studenom na središnje natjecanje u Šangaj. Otvoreni kupovi odvijaju se i u SAD-u, Kanadi, Australiji, te drugi europski kup u Španjolskoj. Neformalno, probno natjecanje bit će krajem lipnja u Zagrebu. Općenito WER kup ima preko 500.000 natjecatelja godišnje u više od 30 zemalja. Pokrenut je u Kini 2000. godine, a prvo svjetsko natjecanje je bilo 2013. godine. Velika prednost ovoga natjecanja je da će svi učenici imati iste setove, pa tako i iste prilike – rezultati neće ovisiti o financijskoj snazi timova koji stoje iza njih, a pogotovo zato što će oprema školama, kao i za Croatian Makers ligu biti donirana, najavljuju iz IRIM-a. Sudionici se prijavljuju u dvije kategorije: osnovne i srednje škole. Prijave kreću danas Osnovne škole koje već sudjeluju u Croatian Makers ligi mogu se prijaviti od danas do 13.5. na stranicama CroatianMakers.hr, a prednost će imati najbolje plasirane iz ovogodišnje Croatian Makers lige. Iako je IRIM već donirao značajnu količinu opreme i u srednje škole, ovo je prvi put da se i one mogu prijaviti u neki sistemski program, pa će se tako uključiti 20 srednjih škola, uz uvjet da već sudjeluju u STEM revoluciji. IRIM će, sukladno plasmanu u Croatian Makers ligi i motivacijskim pismima, odabrati sudionike. U Hrvatskoj uključeno oko 45 tisuća djece - projekt se proširio na Srbiju i BiH Croatian Makers robotička je liga koja uključuje 360 škola i drugih organizacija širom zemlje, a dio je obitelji platformi kojima IRIM dovodi STEM edukaciju u hrvatsko školstvo. Aktivnosti IRIM-a već su uključile oko 45.000 djece širom Hrvatske, s misijom unapređivanja digitalne pismenosti, kreativnosti, kao i ostalih poželjnih ishoda suvremenog školovanja kao što su vještina učenja, vještina komunikacije, upornost, inovativnost, kritičko razmišljanje, timski rad itd., a sve s ciljem da mladi ljudi u Hrvatskoj budu ravnopravni građani 21. stoljeća. Ostali projekti IRIM-a uključuju STEM auto, Internet stvari, Logo, te najpoznatiji, STEM revolucija, u sklopu koje je u preko 1.000 hrvatskih osnovnih i srednjih škola, fakulteta, udruga i domova već distribuirano 22.000 kreativnih naprednih računala BBC micro:bit, uz pripadnu edukaciju, te se intenzivno koriste, čime se radikalno smanjuje digitalni jaz u hrvatskom školstvu. U svojim programima IRIM se oslanja na intenzivnu distribuciju znanja i sadržaja, uz poštovanje i osnaživanje nastavnika, koji se dobrovoljno javljaju za sudjelovanje u programu, te je razvio i mrežu ambasadora. Primjerice, samo za distribuciju znanja o korištenju micro:bita organizirao je 80 inicijalnih radionica za oko 900 nastavnika, a u tijeku je održavanje više od 70 naprednih radionica za skoro 500 nastavnika. Prema licenci Croatian Makers lige pokrenuti su vrlo uspješni slični projekti u Srbiji i BiH, koji u te dvije zemlje zahvaćaju 750 škola i preko 10.000 djece.    Bakić: STEM edukacija je neizostavna za razvijanje vještine učenja Bakić kaže da su već do sada razvili jedan od globalno najkompleksnijih izvankurikularnih STEM programa, što pokazuje da se i unutar postojećeg kurikuluma mogu napraviti značajni pomaci u školstvu. "STEM – akronim za Science, Technology, Engineering, Mathematics – je svuda u razvijenom svijetu jezgra suvremenog kurikuluma iz više razloga. Najprije stoga što u tim područjima ima najviše radnih mjesta koja su ujedno i najkreativnija. Zatim, jer te kompetencije ulaze u skoro sva druga zanimanja. Najvažnije, STEM je ključan u postizanju poželjnih ishoda školstva kao takvog, koje se umjesto orijentiranosti ka prikupljanju činjenica, pa čak i znanju, orijentira prema ključnim vještinama i osobinama ličnosti. STEM edukacija je tako neizostavno sredstvo u razvijanju vještine učenja, digitalne pismenosti, kreativnosti, kritičkog razmišljanja, upornosti – ključnih osobina koje mladi ljudi trebaju imati kako bi bili ravnopravni građani 21. stoljeća. IRIM je već sada razvio jedan od globalno najkompleksnijih izvankurikularnih STEM programa, te pokazuje kako se i unutar postojećeg kurikuluma mogu napraviti značajni pomaci u školstvu. IRIM i dalje nastavlja razvijati masovnost i kompleksnost svog programa, pa nastavno na Croatian Makers ligu s 360 uključenih ustanova pokreće napredno robotičko natjecanje u koje će uključiti napredne timove iz 40 osnovnih i 20 srednjih škola, te po 20 timova iz Srbije i BiH uz pomoć svojih partnera Fundacije B92 iz Beograda i SPARK iz Mostara“, kaže Nenad Bakić, osnivač IRIM-a. Suradnja s Muzejom suvremene umjetnosti Također, danas je najavljena i suradnja s Muzejom suvremene umjetnosti, u okviru koje će se otvoriti Makerspace – prostor u kojemu će djeca koja nemaju priliku u svojim školama, moći dobiti edukaciju iz digitalnih tehnologija te edukacijsko-tehnološki Showspace – prostor u kojemu će se interaktivno demonstrirati tehnologija u edukaciji čije korištenje zalazi u područje dizajna i umjetnosti.   Ovaj projekt će zorno pokazati kako se gube razlike između tehnologije i mnogih drugih vidova obrazovanja i kulture, smatraju u IRIM-u.