Zrakoplovni dan pod nazivom AIRVG2017 i još jedno izdanje festivala poduzetništva, obrta i OPG- a Moja poduzetna Hrvatska zajedničkim snagama su u Velikoj Gorici objedinili zanimljiv letački i izložbeni program. Događaj realiziran uz suradnju grada Velike Gorice i Hrvatskog ratnog zrakoplovstva i protuzračne obrane te uz domaćinstvo Zrakoplovno-tehničkog centra Velika Gorica privukao je nekoliko tisuća ljudi.  Cilj je, saznali smo, promocija hrvatskog zrakoplovstva, ali jednako tako i brendiranje Velike Gorice kao grada zrakoplovstva. Uz izložene vojne i civilne zrakoplove koje se moglo razgledati, a u neke od njih i ući, priređen je zanimljiv akrobatski program te se moglo informirati o zrakoplovnoj školi te specifikacijama svake pojedine letjelice.  Posebnu je pažnju navedeno privuklo kod djece i mladih, dok su se roditelji zainteresirali i za izložbeni dio Moje poduzetne Hrvatske koju drugu godinu za redom Styria Hrvatska organizira diljem zemlje. Specijalizirala se za fotografiranje beba Među prvim izlagačima koji su svakom posjetitelju upali u oči mlada je zagrebačka poduzetnica Tea Josipa Kresović koja je u ožujku ove godine nakon više od desetljeća rada u foto-studiju otvorila obrt za fotografske usluge. U ovom je slučaju specifično što se specijalizirala se za fotografiranje beba, tzv. newborn fotografiju koja se odvija u posebnim uvjetima, zatim trudnica te obiteljsku fotografiju. Ujedno je i prva hrvatska članica Međunarodne udruge fotografa novorođenčadi.  - S obzirom na moju struku, pokretanje vlastitog posla je bilo samo pitanje vremena. Nakon završene srednje strukovne škole za fotografa, dobila sam siguran i stalan posao u jednoj tvrtki. No, dugogodišnji rad u administraciji me potaknuo na razmišljanje je li to nešto što želim raditi do kraja života ili ću se posvetiti fotografiji koja je moja prvotna ljubav i ispunjava moju želju za kreativnošću.U Hrvatskoj se dugo vremena cijenio uspjeh uglavnom vjenčanih fotografa što mene nije previše interesiralo. Kako je stil fotografiranja tek rođenih beba relativno nov u svijetu, tek dolazi na naše tržište, zapravo je bilo teško predstaviti ljudima zašto je bitno fotografirati tek rođene bebe, ali i informirati ih o stručnosti osobe koja to radi&quot;, ispričala je Tea Josipa Kresović. Dodala je i da sudjelovanje na sajmovima smatra izuzetno bitnim kanalom za predstavljanje svojih proizvoda jer potencijalni klijenti uživo mogu steći dojam o profesionalnoj obiteljskoj fotografiji. - Iako su znanje, oprema i tehnika s kojom se radi važni, smatram da je potreban i talent koji svi imamo u sebi - pitanje je jesmo li ga otkrili i koliko smo spremni uložiti u njegovo brušenje, kaže. Na kraju dodaje i je jedan od većih problema s kojima se susrela birokracija i nedostatak informacija o tome kako početi, gdje pitati i kamo krenuti. U pronalasku konkretnih odgovora vodila se iskustvima ljudi iz okoline koji su ranije pokrenuli vlastiti biznis. Kao paušalni obrtnik koji je tek na početku svog poslovanja, kazala je i da su joj od velike pomoći bili poticaji Grada Zagreba koji su se pokazali odličnom motivacijom za daljnja ulaganja u podizanje kvalitete onoga čime se bavi. "Nastojimo istaknuti vrline naših vrijednih žena" Zanimljiv štand prepun domaćih delicija imala je i udruga Uzorne hrvatske seoske žene, osnovana prije 18 godina s ciljem podizanja kvalitete života žena u ruralnim područjima te očuvanja bogate hrvatske baštine. Kod njih se u Velikoj Gorici moglo pronaći pregršt domaćih proizvoda, ali i porazgovarati o izboru za najuzorniju seosku ženu koji u suradnji sa županijama organiziraju svake godine.  - Nastojimo istaknuti vrline naših vrijednih žena, pohvaliti ih i nagraditi. Neki nerazvijeni dijelovi zemlje ne pružaju dovoljno mogućnosti za njih, da se opuste i provedu vrijeme radeći nešto za sebe, pa je i to jedan od naših ciljeva – natjecanjem uljepšati njihovu svakodnevicu -  ispričala je predsjednica udruge Katica Jerleković. OPG Kovačić iz Vrbovca u Goricu je donio prirodne proizvode kao što su sirupi od različitih kombinacija voća, likere, eterična ulja, med od maslačka te brojne druge. Njihovi su sokovi i likeri dostupni i diljem zagrebačkih tržnica, voćarni te specijaliziranim trgovinama zdrave hrane. - Postojimo već pet godina. Aktivni smo članovi Hrvatske obrtničke komore i redovito sudjelujemo na različitim manifestacijama, a i sami nastojimo motivirati i potaknuti druge da se svojim sudjelovanjem uključe u projekte koji promiču malo i srednje poduzetništvo - kazala je Ana Kovačić. Branko Ognjenović pripremao turopoljsku pitu Nikolina Leko predstavila je proizvode koje izrađuju članovi udruge Hrvatskih branitelja 145. brigade. Najveći dio asortimana odlazi na prirodne sapune raznovrsnih aroma, a uz to još beru i pakiraju ljekovito bilje za čajeve. Postoje jednu godinu i imaju desetak aktivnih članova.  Na sajmove bi odlazili i češće, no troškovi puta i smještaja predstavljaju prepreku, ispričala je Leko. Nije nedostajalo ni ukrasnih predmeta i igračaka od drva, a među njima se po svojim veselim proizvodima istaknuo obrt Lanita iz Zagreba. Vlasnica Lana Hideg ovim se poslom bavi nekoliko godina, a do asortimana se može doći putem društvenih mreža. U sklopu Festivala poduzetništva, obrta i OPG-a Branko Ognjenović je zajedno sa svojim timom iz kulinarskog studija Majstor kuhar pripremio i podijelio pet stotina porcija tzv. turopoljske pite. Radi se o jelu sa slaninom i gljivama, sirom i keljom kakvo se tradicionalno jede na ovom području. - Turopolje zauzima važno mjesto na gastronomskoj sceni. Pripremili smo jednostavno, a ukusno jelo koristeći zdrave i prirodne namirnice naših proizvođača. Vjerujem da je svakome tko je kušao izazvalo osjećaj sreće - poručio je Ognjenović tom prilikom. 