Nakon što Velika Britanija izađe iz EU, novi vodeći trgovinski blok u svijetu postaje - NAFTA, sjevernoamerička zona slobodne trgovine, koju čine SAD, Kanada i Meksiko. Naime, EU bez Ujedinjenog Kraljevstva postaje tržište s oko 443 milijuna potencijalnih potrošača dok ih sada ima preko 508 milijuna. S druge strane, NAFTA ima preko 470 milijuna stanovnika. Učinci Brexita na EU bit će nesumnjivo veliki. Računice pokazuju da će se broj stanovnika EU, nakon što Ujeidnjeno Kraljevstvo izađe, smanjiti za oko 13 posto, a površina Unije za oko šest posto. Ekonomski učinci bit će još veći budući da je Velika Britanija drugo po veličini gospodarstvo u EU, iza onog njemačkog, pa će njen izlazak BDP EU-a smanjiti za gotovo 18 posto, sa sadašnjih 14,6 bilijuna eura na oko 12 bilijuna eura. Pitanje je i kojom će se dinamikom odvijati daljnja proširenja EU-a nakon što Velika Britanija Uniji kaže konačno zbogom. London je, naime, bio veliki zagovornik daljnjih proširenja Unije. Proširenja, doduše, podupiru i ostale članice, ali inzistiraju na čvršćem ispunjavanju uvjeta za članstvo.