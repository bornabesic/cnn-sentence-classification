Dok je građanima Hrvatske Amazon jedan od pet glavnih izbora za online kupovinu, tom internetskom divu Hrvatska se sad prvi put ukazala na radaru. U IT krugovima kruži priča da kompanija ispituje mogućnost da kroz investiciju u Hrvatskoj uđe na regionalno cloud tržište. No, prvi poslovni potez bit će vezan za headhunting, tj. lovljenje obrazovanih kadrova. Amazon je kontaktirao Fakultet elektrotehnike i računarstva i predložio suradnju, a već ovaj mjesec njegovi zaposlenici održat će predavanja na fakultetskom sajmu poslova JobFair. Iva Gospodnetić iz Centra karijera FER-a kaže da ih je Amazon sam pronašao. –Amazon nas je sam kontaktirao i mi smo nastavili komunikaciju te ih obavještavali o svojim aktivnostima, kaže Gospodnetić. Nisu, dodaje, vodili pregovore pa Amazon na JobFair dolazi pod istim uvjetima kao i ostala 93 sudionika. Amazon je lani povećao broj zaposlenih u Europi s 40 na 50 tisuća, te najavio još veću potražnju u 2017. Traži uglavnom IT stručnjake. 