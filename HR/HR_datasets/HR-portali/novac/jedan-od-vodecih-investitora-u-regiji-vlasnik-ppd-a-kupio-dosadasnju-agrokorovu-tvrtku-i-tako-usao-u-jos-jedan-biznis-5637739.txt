Grupacija Energia naturalis (ENNA) Pavla Vujnovca, unutar koje djeluje Prvo plinarsko društvo (PPD), ulazi u novi segment poslovanja. Preuzela je, kako neslužbeno doznajemo, tvrtku e-Kolektor specijaliziranu za gospodarenje otpadom. Kupoprodajni detalji u ovom trenutku nisu poznati. e-Kolektor je osnovao Agrokorov Tisak 2014. i jedinstvena je kompanija na hrvatskom tržištu koja se bavi gospodarenjem industrijskim otpadom. U sklopu njezinih sedam regionalnih centara gospodarenje otpadom realizira se na način da on ponovno postaje sirovina, čime se smanjuje eksploatacija prirodnih resursa. Vujnovac, pak, u grupaciji koja je jedan od vodećih investitora u regiji, već ima 20-ak društva koje se bave energetikom, logistikom i infrastrukturom te posluju u Hrvatskoj, Mađarskoj, BiH, Srbiji i Sloveniji. Kupnjom e-Kolektora ENNA zapravo nastavlja s diverzifikacijom poslovanja u skladu s niskougljičnim usmjerenjem. Tisak, s druge strane, nastavlja sa strategijom vraćanja osnovnoj djelatnosti.