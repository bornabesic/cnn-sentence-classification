Foto:Hina IRAČKE snage nastavile su napredovanje u zapadnom dijelu Mosula, posljednjem velikom uporištu skupine Islamske države (IS) u Iraku, gdje je oko 200.000 zarobljenih civila u velikoj opasnosti, navodi UN.  Iračko zrakoplovstvo je ponovo izbacivalo letke kojima poziva stanovnike da pobjegnu iz borbenih zona i četvrti u rukama džihadista, ali UN brine humanitarni utjecaj novog masovnog egzodusa sljedećih dana.  "Civili su vjerojatno danas u posljednjim etapama vojnih operacija u većoj opasnosti nego ikada tijekom kampanje u Mosulu", rekla je koordinatorica UN-a za Irak Lise Grande.   Prema riječima glasnogovornika Zajedničkog zapovjedništva operacija Jahja Rasul, iračke snage su ušle u četvrti al-Saha, al-Ula, al-Zinjili i al-Šifa, kao i u Republikansku bolnicu.  Te četvrti se nalaze u sjevernom dijelu starog grada Mosula, koji velikim dijelom kontrolira IS. Od prošle jeseni borba protiv kalifata u Mosulu  Uz podršku međunarodne koalicije koju vode Sjedinjene Države, iračke snage vode od sredine listopada veliku ofenzivu zauzimanja Mosula, grada koji je IS zauzeo u lipnju 2014. u kojem je njihov šef Abu Bakr aL-Bagdadi proglasio "kalifat".  Nakon što je u siječnju zauzet istočni dio grada, iračke snage su u veljači pokrenule napad na zapadni dio grada i polako stežu obruč oko starog grada, čije je zauzimanje iznimno teško. "Pristup starom gradu je u potpunosti blokiran s juga i naše se postrojbe sada nalaze u sjevernom i zapadnom dijelu", precizirao je glasnogovornik Zajedničkog zapovjedništva operacija.