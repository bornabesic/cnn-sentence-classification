Foto: Pixsell/Luka Stanzl/Luka Filić  POTPORA HDZ-a u zagrebačkoj skupštini bila je ključna da tvrtka Zagrebgradnja Branka Vojnovića dobije unosne poslove od Grada, na kojima će zaraditi 50 milijuna kuna. Zato mnogima nije bilo iznenađenje to što se omiljeni Bandićev građevinar pojavio kao najveći donator kampanje stranke Andreja Plenkovića.  >> Glavni donator zagrebačkog HDZ-a je Bandićev građevinar  Naravno, sve to ide na račun građana koji će skupo plaćati najam škole i vrtića samo četiri godine nakon izgradnje pretijesne škole na Vrbanima III.  Vojnović je bio vlasnik niza zemljišta na Vrbanima III, a tamo je i sagradio one zgrade u kojima je nakon afere s otrovnim cijevima nepravomoćno osuđen. Naziv "Bandićeva građevinara" zaslužio je zbog niza poslova s Gradom Zagrebom, u kojima mu je prepuštan niz vrijednih zemljišta u zamjenu za jeftinija ili manje iskoristiva.   Bandićeva ekipa kupovala od njega stanove, a i Uskoku je jedan sumnjiv  Istaknuta imena Bandićeve administracije, kao što su Jelena Pavičević Vukičević i Slavko Kojić, stanuju u zgradama u Bulvanovoj ulici koje je također gradila jedna od Vojnovićevih tvrtki. Njegovo ime pojavljuje se i u aferi Bandićevih stanova, kada je Uskok pronašao nekretnine koje smatra njegovima, ali ne glase na njega nego na dvije tvrtke koje su sudjelovale u razmjeni zemljišta s Gradom.  Zamjenom s Vojnovićevom tvrtkom Grad je došao do zemljišta u Vrbanima III, na kojemu je izgrađena osnovna škola Alojzija Stepinca, za koju se nakon što je utrošeno 45,5 milijuna kuna vrlo brzo zaključilo da je zapravo pretijesna. I da stanovnicima Vrbana treba nova škola sa 16 učionica, 8 kabineta, zbornicom, kuhinjom, dvjema dvoranama i svlačionicama. Zato je gradonačelnik Bandić predložio najam privatnog prostora u blizini postojeće škole, a na natječaj je stigla ponuda od koga drugoga nego vlasnika Vrbana III – Branka Vojnovića.  Desetogodišnji najam škole u Vojnovićevoj zgradi 28 milijuna kuna, HDZ je prvo odbio  Bandićev prijedlog da se desetogodišnji najam škole plaća njegovoj tvrtki Zagrebgradnja 28 milijuna kuna bio je stavljen na dnevni red skupštine u veljači, ali je povučen uoči rasprave kad se pokazalo da će protiv prijedloga biti SDP i HDZ. Za ovaj potez gradonačelnik se odlučio jer procedura kaže da prijedlog koji ne prođe može biti ponovno dan na glasovanje tek nakon šest mjeseci. No HDZ se ubrzo predomislio i podržao u ožujku Bandićev prijedlog uz jednu izmjenu.  U svjetlu činjenice da je Bandićev građevinar ključni donator zagrebačkog HDZ-a, sada je prilično jasno zašto su se predomislili, smatra SDP-ov zastupnik u gradskoj skupštini Dominik Etlinger. U razgovoru za Index napominje kako je u travnju dogovoren i najam vrtića od Zagrebgradnje u istoj zgradi. Još 22 milijuna kuna za desetogodišnji najam 1800 metara četvornih.  "Poduzeće gospodina Vojnovića nedavno je od Zagreba dobilo ugovore vrijedne 50 milijuna kuna za najam zgrade na Vrbanima za vrtić i školu. Prvo su se HDZ-ovci s nama borili protiv tih štetnih poslova, a zatim su naglo promijenili mišljenje. Sad je kristalno jasno zašto", komentirao je Vojnovićevu donaciju HDZ-u Etlinger.  Na kritike o namjernom pogrešnom planiranju kako bi se pogodovalo bliskom građevinaru, Bandićev pročelnik Ivica Lovrić uzvraćao je žalopojkom o nerazumnim državnim pedagoškim standardima koji traže da se na velikim površinama grade male škole. U službenom obrazloženju navode kako će zbog novih stanova i dalje rasti broj potencijalnih učenika. I te stanove gradi neka od Vojnovićevih tvrtki.  SDP-ov Etlinger: Očito je da Bandić brine za interese vlasnika Zagrebgradnje  "Kako bi škola mogla provoditi nastavu u jednoj smjeni i organizirati produženi boravak te uvažavajući činjenicu da se na upisnom području škole grade stambene zgrade koje će biti dovršene sljedeće jeseni, potrebno je osigurati dodatni prostor za provođenje nastave", pisalo je u zahtjevu gradonačelnika.  Odmah u blizini škole sagrađene 2013. godine, za koju građani još sedam godina plaćaju kredit od 800.000 kuna mjesečno, unajmljeni su novi prostori za školu i vrtić za 50 milijuna kuna. "Za taj novac možemo izgraditi i vrtić i školu. Očito je da se Bandić i Lovrić brinu za interese vlasnika Zagrebgradnje, a ne za interese građana. Kako su mogli planirati da će u školi biti 420 učenika, a za nekoliko godina se ustanovilo da će ih biti 700. I HDZ je s nama smatrao da je to štetno, ali se predomislio. Sada je jasno zašto", rekao je Etlinger za Index.  Na zahtjev HDZ-a izmijenjena je jedna točka koja suštinski ne mijenja ništa. Zagrebgradnja mora Gradu za dvije godine ponuditi pravo prvokupa. No i tu postoji veliki "ali". Naime, ako Zagrebgradnja nema želju prodavati poslovni prostor, a teško da će imati s obzirom na to da će najmom odlično zarađivati, Gradu može ponuditi nerealno visoku cijenu prostora koji neće moći prihvatiti.