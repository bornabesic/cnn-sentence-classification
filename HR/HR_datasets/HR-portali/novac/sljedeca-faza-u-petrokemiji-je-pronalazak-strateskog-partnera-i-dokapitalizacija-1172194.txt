Hrvatski ljudi žele stabilnost i da se stranke bave onim za što su dobile povjerenje i mandat. To je i moja zadaća i ukoliko postoje stranke u ovom sazivu Sabora, koje žele nastaviti pozitivne trendove, one su dobrodošle. Gledajući rejting HDZ-a, kako ste vidjeli i po rezultatu izbora, s nekakvog sebičnog kuta bi bilo možda najjednostavnije reći da idemo na izbore pa ćemo dobiti koji mandat više. No kao predsjednik Vlade gledam malo šire i vodit će se razgovori u interesu svih – komentirao je u Kutini danas predsjednik Vlade Andrej Plenković najave da bi do prijevremenih izbora moglo doći u srpnju, istaknuvši pri tome sve što smatra uspjesima Vlade kojoj je na čelu. Osvrnuo se i na anketne pokazatelje kako sve manje ljudi pozitivno gleda na smjer u kojem ide zemlja.  - Ne bih se time opterećivao jer, cijelo ovo ozračje izbora i situacije koja je bila, stvara dojam da ne funkcioniramo, a funkcionira sve. Jedna je stvar s tog mikroaspekta, ali oni koji su dalje možda vide malo bolje – dodao je Plenković koji nije ništa novoga htio reći na upit o navodnoj ponudi ministarskih mjesta HSS-u u zamjenu za podršku u formiranju nove većine u Saboru, no osvrnuo se na navodnu kupovinu glasova Srba u Obrovcu pri čemu optužbe idu prema SDSS-u. - Nikakvih informacija o tome nemam osim onih koje se javno dostupne preko medija. Treba sve vidjeti i ispitati što je tu bilo i neka Državno izborno povjerenstvo i druge institucije obave što treba – zaključio je Plenković. Sastanak u Petrokemiji - Sljedeća faza u Petrokemiji Kutina je pronalazak strateškog partnera i dokapitalizacija. To je konsenzualana stav u interesu radnika i Petrokemije – rekao je premijer nakon što je održao sastanak s predstavnicima Uprave i Nadzornog odbora tvrtke. Istaknuo je kako je cilj da se zadrži normalna proizvodnja, a u tom smjeru je išla i nedavna odluka Vlade o osiguranju povrata kredita te potpisivanje ugovora Petrokemije o dugoročnim kreditima s Hrvatskom bankom za obnovu i razvitak (HBOR) i Hrvatskom poštanskom bankom (HPB) te ugovor o kratkoročnom financiranju s Erste & Steiermärkische bankom u ukupnom iznosu od 350 milijuna kuna.  - Taj će kredit biti iskorišten za osiguranje stabilnosti poslovanja Petrokemije i održavanje poslovnih procesa, a što se tiče pronalaska strateškog partnera Petrokemije dogovoreno je da uprava vodi razgovore sa zainteresiranim partnerima – dodao je Plenković poručivši kako će i Vlada u svojim međunarodnim kontaktima voditi računa oko mogućih partnera „koji razumiju ovu industriju i identificiraju se s njezinim razvojem.“ - Uz pomoć Vlade uspjeli smo uspješno odraditi prvi korak u smislu rješavanja problema likvidnosti što otvara put i pruža mogućnost da kroz nekoliko mjeseci dođemo do dokapitalizacije koja garantira uspješni rad Petrokemije. Do kraja ljeta ili početka jeseni očekujemo da će taj proces biti završen – rekao je, nakon sastanka, čelnik Uprave Petrokemije Đuro Popijač.  - Od dokapitalizacije  kutinski proizvođač gnojiva očekuje svježu likvidnost koja bi riješila neke zaostale obveze tvrtke, te svakome u sustavu pružila sigurnost da će Petrokemija u budućnosti biti uspješna kompanija i s prihodovne strane -  dodao je Plenković.