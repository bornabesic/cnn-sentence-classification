Agrokor maloprodaja zauzela je 159. mjesto među 250 najvećih maloprodajnih lanaca na svijetu, poboljšavši svoju poziciju za 33 mjesta, izvijestili su u ponedjeljak iz tvrtke konzultantske tvrtke Deloitte. Vodećih 250 trgovačkih lanaca u svijetu ostvarilo je u fiskalnoj 2015. godini ukupno 4,31 bilijuna dolara prihoda, dostigavši na razini kompozitnog pokazatelja rast od 5,2 posto, navodi se u izvještaju konzultantsko-revizorske tvrtke Deloitte "Globalna snaga maloprodaje 2017.". Također se ističe kako je pozicija Agrokorove maloprodaje narasla za čak 33 mjesta te je najveći regionalni maloprodajni lanac zauzeo 159. poziciju među 250 najvećih maloprodajnih lanaca na svijetu. "Napredak Agrokorove maloprodaje na toj listi, sa skokom od 33 mjesta, rezultat je integracije trgovačkih mreža Konzuma i Mercatora u maloprodajni lanac s 2.000 trgovina, čime smo postali liderom na regionalnom tržištu kao i na cjelokupnom maloprodajnom tržištu jugoistočne Europe", izjavio je predsjednik Agrokor koncerna Ivica Todorić. U proteklom razdoblju, kako je kazao, započeli su proces realizacije zajedničkih sinergija, utemeljen na usklađivanju tržišnih politika i kvalitetnijem planiranju te usmjeren prema većoj učinkovitosti poslovanja. "Puno iskorištavanje poslovnih perspektiva i svih sinergijskih potencijala tek nas očekuje u idućem razdoblju, koje će za Agrokor, kao i dosad, biti obilježeno stvaranjem novih vrijednosti i standarda izvrsnosti kao naših aduta za budućnost", rekao je Todorić. Ističe i kako je "bolja međunarodna pozicija Agrokorove maloprodaje ujedno je i najbolja potvrda strategije kojom se Agrokor širi i razvija od svojih početaka, s upornom orijentacijom na kvalitetu poslovanja, nove investicije, visoku produktivnost i konkurentnost, na stalno moderniziranje tehnologije, suvremenu organizaciju rada te kontinuirano ulaganje u kadrove". "Sporiji gospodarski rast u većini razvijenijih ekonomija, visoka razina zaduženosti zemalja u razvoju, deflacija ili niska inflacija u gospodarski jačim zemljama te ponovno posezanje za protekcionizmom u zaštiti od globalizacije neki su od ključnih čimbenika s kojima se suočavaju trgovci na malo", objašnjava Marina Tonžetić, partnerica u Deloitteovom odjelu revizije. Unatoč svemu, ljudi nastavljaju i trebaju kupovati, tako da se sektor i dalje razvija, kazala je Tonžetić, napominjući da u određenim regijama i kod određenih skupina kupaca, trgovci mogu očekivati povoljne izglede. Najbolji rezultati trgovaca odjećom U priopćenju Deloittea se navodi kako već treću godinu zaredom trgovci odjevnim predmetima i galanterijom uvršteni u vodećih 250 bilježe bolje rezultate u odnosu na trgovce drugim proizvodima. Povijesno gledano, riječ je ujedno o najprofitabilnijoj kategoriji trgovaca na malo, a poslovna godina 2015. nije u tom smislu nikakva iznimka. Ipak, daleko najveći po prihodima (dvije trećine od vodećih 250) i najbrojniji prema zastupljenosti (njih 133 od ukupno 250 vodećih) su trgovci iz sektora potrošačkih dobara velikog obrtaja, uz prosječan godišnji prihod od gotovo 21,6 milijardi američkih dolara, navodi se u priopćenju. Također se ističe kako razina globalizacije u trgovini na malo ne pokazuje značajne pomake u odnosu na prethodno promatrano razdoblje. Dvije trećine vodećih 250 trgovaca na malo poslovalo je izvan granica matičnih zemalja, što u prosjeku znači u više od deset zemalja, i na razini kompozitnog pokazatelja ostvarilo je gotovo jednu četvrtinu prihoda od prodaje u inozemstvu. U izvještaju "Globalna snaga maloprodaje 2017" raspravlja se i o znanosti i umjetnosti o klijentima kao doprinosu trgovcima u strukturiranju novih iskustava uz pomoć odgovarajuće tehnologije, ali i pomoć u osnaživanju vjernosti kupaca. Ono što se nekad smatralo futurizmom, sada je minimalni ulog. Inovatori u sektoru trgovine na malo svjesni su da tehnologija nije više samo modni dodatak iskustvu kupovine, već sam kamen-temeljac. Ipak, tehnologija sama za sebe nije dovoljna. Kupci su u stalnoj potrazi za novim i inovativnim proizvodima i iskustvima, navodi se. "Posljednjih 20-tak godina svjedočimo seizmičkim pomacima u trgovini na malo i jednako korjenitim promjenama u ponašanju kupaca. Živimo u eri u kojoj kupci sjedaju za upravljač češće nego ikada do sada i k tome još žude za autentičnošću, novinom, udobnošću, ali i kreativnošću. Živimo u gospodarstvu koje se ravna prema kupcu", kazala je Tonžetić. 