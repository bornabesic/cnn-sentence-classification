HRVATSKA agencija za nadzor financijskih usluga (Hanfa) ponovno je obustavila trgovanje dionicama Agrokorovih tvrtki - Leda, Belja, PIK-a Vinkovci, Tiska, Vupika, Zvijezde, Žitnjaka i Jamnice - na Zagrebačkoj burzi.  Prva odluka o obustavi bila je donesena početkom svibnja, kada je trgovina bila obustavljena do 15.05. jer se čekala objava revidiranih izvješća za 2016. godinu. Prema najnovijoj odluci, trgovina je obustavljena do daljnjega, odnosno dok kompanije ne objave izvješća za prošlu godinu.  Da podsjetimo, dionicama osam kompanija iz sastava Agrokora ne trguje se od 27. travnja, kada je trgovinu obustavila Zagrebačka burza, a nakon što su te tvrtke izvijestile da do kraja travnja neće objaviti revidirana financijska izvješća za 2016. odnosno da trebaju sazvati skupštine na kojima bi donijele odluke o opozivu revizorskog društva i imenovanju PricewaterhouseCoopers (PwC) revizorom za 2016. godinu.