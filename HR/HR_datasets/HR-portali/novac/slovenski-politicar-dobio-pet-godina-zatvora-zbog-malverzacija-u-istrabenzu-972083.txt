Screenshot You Tube VIŠI SUD u Ljubljani potvrdio je da je nekadašnji slovenski političar Igor Bavčar, u vrijeme osamostaljenja države ministar unutarnjih poslova, a kasnije i ministar za europske poslove, kriv za zloporabu ovlasti i pranje novca  iz vremena kad je prije skoro 10 godina  vodio veliku kompaniju Istrabenz te je osuđen na pet godina zatvora.  Viši sud tako je potvrdio presudu s ponovljenog suđenja, koju je Bavčaru u rujnu prošle godine izrekao ljubljanski okružni sud, na koju se Bavčar žalio. On je 2013. bio osuđen na sedam godina zatvora za ista kaznena djela, ali je vrhovni sud presudu poništio te naložio novi dokazni postupak i suđenje pred novim sudskim vijećem. Presuda je izvršna iako na nju bivši političar ima pravo žalbe putem traženja zaštite zakonitosti pred vrhovnim sudom te ustavne žalbe pred ustavnim sucima. Medijska hajka Bavčar do sada nije zbog zloporaba koje mu se stavljaju na teret proveo nijedan dan u zatvoru. Prije nego što se trebao javiti na izdržavanje kazne, poslije prvog suđenja, završio je u bolnici zbog kardioloških teškoća i operiran, a predmetu je prijetila apsolutna zastara za mjesec dana. Njegovi odvjetnici najavili su da će tražiti zaštitu zakonitosti i ocjenu ustavnog suda jer smatraju da su na presudu utjecale neke javne izjave ministra pravosuđa Gorana Klemenčiča, kao i medijske hajke protiv postupaka privatizacije i "tajkunskih" malverzacija iz prošlosti.  Politički put Igor Bavčar je bio ministar unutarnjih poslova od 1990. do  1992. godine, a kasnije i ministar za europske poslove u vladi bivšeg premijera i predsjednika Janeza Drnovšeka. Bio je i u najužoj konkurenciji za preuzimanje premijerske dužnosti u Drnovšekovoj stranci Liberalnih demokrata (LDS), kad je Drnovšek obolio i osvojio mandat predsjednika republike, ali je to mjesto i položaj premijera tada ipak preuzeo 2002. godine Anton Rop koji je postao i privremeni premijer. Nakon toga je još uvijek utjecajni Bavčar, čovjek iz najužeg kruga slovenske političke elite, postao direktor naftne kompanije Istrabenz. Osuđen je za zloporabu ovlasti zbog ilegalne transakcije prilikom preprodaje Istrabenzovih dionica, te mu je određena isplata štete od 21 milijun eura koje je nanio nekad moćnoj kompaniji koja je u međuvremenu prodana. Bivši direktor Pivovarne Laško (PL) Boško Šrot, koji je za ilegalno trgovanje dionicama Istrabenza osuđen zajedno s Bavčarom, već je ranije osuđen i još se nalazi na izdržavanju zatvorske kazne.