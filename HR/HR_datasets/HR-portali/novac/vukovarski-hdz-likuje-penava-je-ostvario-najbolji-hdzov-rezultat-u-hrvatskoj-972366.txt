Foto: FAH REZULTAT od 61,72 posto osvojenih glasova, koji je na nedjeljnim izborima ostvario HDZ-ov kandidat za gradonačelnika Vukovara Ivan Penava, najbolji je rezultat nekoga od HDZ-ovih kandidata za čelne pozicije na razini cijele Hrvatske, rečeno je danas na konferenciji za novinare vukovarskog HDZ-a.  "Penava je s 61,72 posto osvojenih glasova rekorder u redovima HDZ-a s najviše osvojenih glasova. On je veteran grada Vukovara, ali i nova nada Hrvatske i mislim da je primjer kakvi političari trebaju biti. Za sve ovo je najzaslužniji njegov danonoćni rad, pri čemu nije štedio ni sebe niti obitelj", rekao je predsjednik vukovarskog HDZ-a Damir Barna.  Zahvalivši se biračima na podršci, Penava je ustvrdio kako rezultat koji je ostvario na izborima pokazuje da za njega nisu glasovali samo članovi i simpatizeri HDZ-a, nego i SDP-a i SDSS-a. Penava: Bez kompromisa za interes građana Vukovara  "Najveća je vrijednost ovih izbora što su građani dobili opciju koja se bez kompromisa bori za interese svih građana Vukovara i ljude koji zastupanju njihove interese bez kalkuliranja", poručio je Penava.  Također je rečeno kako će koalicija HDZ-HKS, koja je na izborima za Gradsko vijeće osvojila 54,23 posto glasova, imati u tome tijelu 14 vijećnika, od kojih je 10 vijećnika HDZ-a.  U Gradskom vijeću Vukovara ukupno je 23 vijećnika, a ostali vijećnici su troje iz SDP-a, po dvoje vijećnika imat će SDSS i DSS, te po jednog Živi zid i Bandić Milan 365 - Stranka rada i solidarnosti.