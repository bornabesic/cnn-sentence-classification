Izvanredni povjerenik za Agrokor Ante Ramljak izjavio je u četvrtak u Sarajevu kako će kao dio plana za restrukturiranje poslovanja koncerna na području Bosne i Hercegovine biti vraćen brend Mercatora, jer je procijenjeno kako će se na taj način očuvati radna mjesta u toj zemlji i nastaviti uspješno poslovanje trgovačkog lanca koji sada u BiH posluje pod brendom Konzuma.   "Vratit će se ponovo brend Mercator. On će preuzeti dobavljače i sve zaposlenike na sebe i na taj način će se raditi restrukturiranje dospjelih obveza", kazao je Ramljak novinarima nakon sastanka s predstavnicima državnih i entitetskih vlasti u Bosni i Hercegovini predvođenih ministrom vanjske trgovine i ekonomskih odnosa Mirkom Šarovićem te ministrom financija Vjekoslavom Bevandom.   Na sastanku su sudjelovali i direktori ostalih Agrokorovih kompanija u BiH - Konzuma BiH Tomislav Begić, Sarajevskog kiseljaka Tomislav Slišković, Velpra Živko Katana, Leda-Čitluk Miro Težulat te Super kartice Boris Barić, kao i predsjednik Uprave slovenskog Mercatora Tomislav Čizmić.   Ramljak je pojasnio kako je nakon procjena utvrđeno da Agrokorove proizvodne tvrtke u BiH posluju "jako stabilno", no pokazalo se i kako su trgovački lanci Konzum i Velpro ostvarivali rezultate koji nisu bili zadovoljavajući pa je odlučeno da se kroz postupak restrukturiranja trgovačko poslovanje ubuduće odvija pod znakovljem Mercatora.   Obrazloženje je i kako je Mercator brend koji je prepoznatljiv na tržištu BiH te stoga nudi i "određeni sigurnost".   Mercator u Sloveniji i Srbiji posluje jako dobro pa je procjena kako će tako biti i u BiH, a Ramljak drži kako će to pružiti sigurnost očuvanja svih postojećih Konzumovih prodajnih mjesta.   No taj plan, kako je pojasnio Ramljak, još nije formalno odobren jer ga i Mercator i Konzum trebaju predstaviti svojim upravama koje trebaju dati konačnu suglasnost.   "Ovo još nije definitivna odluka, no u tom pravcu idemo", kazao je Ramljak.   Sastanak u Sarajevu održan je na tragu dogovora postignutog 27. travnja, kada je Ramljak najavio kako će predstaviti plan preustroja Agrokora i stabiliziranja poslovanja cijelog koncerna, a danas je najavio i nove sastanke s predstavnicima vlasti u BiH na mjesečnoj bazi tijekom kojih će izvještavati o svim koracima u provedbi ovog plana.   Ministar Šarović je novinarima potvrdio kazao su u BiH suglasni s planom kojega je predložio Ramljak.   "Mi sa svoje strane podržavamo ovaj plan, želimo da uspije", kazao je Šarović, dodajući kako je zajednički interes uspješan Agrokor i njegove tvrtke u BiH kako bi se očuvala postojeća radna mjesta i poslovanje dobavljača te podržavanjem sustava pomoglo i gospodarstvo BiH.   Agrokorove tvrtke u BiH zapošljavaju gotovo 5300 radnika, od čega njih oko 4600 u Konzumu.   Procjena je kako dugovi Agrokorovih tvrtki u BiH dobavljačima s područja Federacije BiH, gdje obavlja 80 posto svojih poslovnih aktivnosti u BiH, iznose oko 66 milijuna eura, dok vlasti Republike Srpske imaju podatke da dugovi dobavljačima iz tog entiteta iznose oko 2,8 milijuna eura.