Foto: Matea Smolčić Senčar NAKON iznimno uspješne poslovne kolekcije, modni dvojac Ivan Friščić i Željka Molnar predstavili su ljetnu kolekciju za svoj brend DeLight. DeLight je i ovoga puta potpuno posvećen ženskoj silueti i eleganciji, a svojim dizajnom i vrhunskim načinom izrade donosi krojeve koji odgovaraju svakom tipu i građi tijela. Pastelne nijanse dominiraju većinom kolekcije, jednako kao i poigravanje metalik odsjajem te upadljiva ciklama boja koja je već postala svojevrsni potpis svake DeLight kolekcije.   S obzirom na to da su kvaliteta i zadovoljstvo klijentica u DeLightu na prvom mjestu, i ovom kolekcijom vladaju prirodni, ali istovremeno raskošni materijali od čipke, svile i pamučnog brokata uz viskozne podstave. DeLight prvi puta glavninu kolekcije izrađuje od čipke, kako bi svojim klijenticama ponudio komade i za svečane prigode.  "Glavna inspiracija nam je bila upravo čipka i naše viđenje ženstvenih komada u izvedbi od iste. Volimo donijeti dašak drugačijeg u svakoj našoj kolekciji, i iako nam je business kolekcija osnova, željeli smo klijenticama oduševljenima našim dizajnom pružiti novo iskustvo i odjenuti ih i za večernje izlaske kao i za sve svečane prigode. Još jedan novitet u našem plasiranju proizvoda jest video kampanja kojom našim klijenticama pokušavamo što realnije prikazati DeLight komade", izjavio je Ivan Friščić povodom lansiranja ove kampanje.  DeLight se ponovno iznimno uspješno poigrava strogom klasikom s pomakom, poput klasične bijele košulje ukrašene floralnim detaljima ili male crne haljine sa seksi prorezom i upadljivim detaljima na rukavima.  Ne samo da DeLight donosi klasiku u novom ruhu, već i dašak čiste romantike s razigranim točkastim uzorkom i poigravanjem s čipkastim komadima. Haljine s elegantnim rukavima i suknje midi duljine fantastičan su odabir, kako za dnevne poslovne obaveze tako i za opuštene morske večeri. Naravno, konačna točka na i je power suit koji je bussines kolekcijom postao sinonim elegantnog poslovnog stylinga.  "Našu klijenticu zamišljamo u romantičnoj šetnji morskim žalom, na glamuroznom partyju, na bitnom poslovnom sastanku ili na bajkovitom vjenčanju. Ona je individualka koja nikako ne želi biti jednaka kao i svi ostali, već svoja, posebna i prelijepa",  objasnila je Željka Molnar.