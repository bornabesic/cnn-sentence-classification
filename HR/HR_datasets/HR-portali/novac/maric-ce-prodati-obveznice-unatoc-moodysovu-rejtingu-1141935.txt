Pomalo kao hladni tuš dočekana je vijest da Moody’s jedna od tri agencije za ocjenu kreditnog rejtinga nije popravila rejting Hrvatske, već je zadržala negativne izglede. Očekivalo se da će slijediti trend koji je postavio Standard&Poor’s, ali u toj agenciji ipak su bili skloniji vjerovati Vladi Andreja Plenkovića da će provesti reforme. Je li riječ o pljusci Hrvatskoj nakon što je Vlada odlučila malo odriješiti kesu i minimalno popraviti standard svojih zaposlenika ili općem nepovjerenju u političku stabilnost koalicije HDZ-a i Mosta, u Moody’su nisu precizno definirali. Hipoteka rejtinga koji je dvije ocjene ispod investicijske razine uteg je ministru financija Zdravku Mariću, koji je potvrdio da tijekom prvog tromjesečja izlazi na tržište kapitala. U Americi kamate već rastu pa će se obveznica vjerojatno prodati u Europi. Prilike na tržištu zasad su za Hrvatsku relativno povoljne. Desetogodišnja obveznica mogla se u četvrtak prodati uz kamatu od 3,1 posto, što sugerira zaduženje tek neznatno više od rasta BDP-a. Likvidnost je na tržištu visoka, a koliko ćemo se odlučiti prodati u jednom potezu, ministar Marić nije objasnio. Na naplatu 8. veljače stiže 5,5 milijardi kuna, a do kraja travnja još 1,5 milijarda dolara duga pa se iz najava ministra da će u prvom tromjesečju rješavati dug države, a drugom dug cestarskih tvrtki, može iščitati da će izdanje biti osjetno veće od nužnih 5,5 milijardi kuna koje treba ‘zatvoriti’. U ovom trenutku prinosi na obveznice izrazito su niski, međutim, prema kraju 2017. okolnosti bi se mogle promijeniti i na europskom tržištu s obzirom na najave postupnog rasta referentne kamate na američkom tlu. Takav scenarij najavljuje i Moody’s, koji predviđa da će se kamate na dugove zemalja regije, u koju svrstavaju Hrvatsku, povećavati. Hrvatska, podsjetimo, ima izuzetno zahtjevnu financijsku godinu u kojoj mora otplatiti čak 27 milijardi kuna, ali olakotne su okolnosti činjenica da je deficit osjetno smanjen i da se ubrzao rast BDP-a u posljednjoj godini.     >> Marić najavio zaduženje države u prvom tromjesečju