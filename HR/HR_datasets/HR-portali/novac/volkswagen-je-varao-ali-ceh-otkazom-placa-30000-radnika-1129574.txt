Njemački automobilski div Volkswagen objavio je jučer kako je u dogovoru sa sindikatima i radničkim vijećem VW grupe dogovorio “Pakt za budućnost” koji podrazumijeva smanjenje više od 30.000 radnih mjesta do 2020. godine, kako se ne bi moralo ići u otpuštanja radnika i zadržala profitabilnost druge najveće automobilske kompanije na svijetu. To bi trebalo donijeti godišnje uštedu od 3,7 milijardi eura te povećati operativnu profitnu maržu za 4 posto do 2020. godine. Samo u Njemačkoj, gdje VW zapošljava 270.000 radnika, predviđeno je otpuštanje 23.000 radnika, uz otpremnine te redovne i prijevremene mirovine. A planiraju otvaranje 9000 novih radnih mjesta u Njemačkoj na razvoju električnih automobila, koja će biti popunjena većinom od zaposlenika grupe. Otpuštanja će biti i u Sjevernoj Americi, Brazilu i Argentini gdje VW grupa zapošljava 114.000 ljudi, ali nije objavljeno koliko. VW grupa, u koju osim VW-a spadaju i Audi, Škoda, Seat, Porsche, ali i kamionski divovi MAN i Scania te motocikli Ducati, lani je proizvela 9,931 milijun vozila, a samo je japanska Toyota proizvela više, 10,08 milijuna. Volkswagen grupa je iz godine u godinu rasla, pa i brojem zaposlenika, kojih je trenutačno u cijelom svijetu 610.076, i očekivalo se da će u skoro vrijeme postati svjetski lider, a ne najavljivati otpuštanja radnika. Ali, VW je lani zapao u probleme zbog “Dieselgatea”, jedne od najvećih afera u povijesti autoindustrije zbog koje je i njihov predsjednik uprave Martin Winterkorn morao odstupiti. Regulatorna agencija za čistoću zraka u Kaliforniji (CARB) otkrila je prije godinu dana ilegalni softver koji je Volkswagen ugrađivao u automobile s 2,0 TDI dizelskim motorima kako bi tijekom testiranja vozila fiktivno smanjivao ispuštanje štetnih plinova u atmosferu, dok pri normalnoj vožnji ispušta 40 puta više dušikovih oksida (NOX) od dopuštene granice. Zbog toga je početkom studenog kalifornijski sud prihvatio nagodbu između VW-a i oštećenih kupaca 475.000 spornih auta, prema kojoj Volkswagen mora osigurati 14,7 milijardi dolara, od čega će svakom vlasniku isplatiti od 5100 do 10.000 dolara odštete te popraviti ili otkupiti auto. Preostali dio novca moraju uložiti na ekološke programe. U isto vrijeme vlasnici 8,5 milijuna auta s istovjetnim softverom u Europi imaju pravo samo na popravak tog dijela automobila, ako to žele. U međuvremenu se zakotrljala još jedna neugodna priča za VW grupu koja još nije dobila epilog. Amerikanci su drugi ilegalni softver pronašli u Audijevim automatskim mjenjačima, koji djeluju pri testiranjima smanjujući ispust CO2 u atmosferu, dok se isključuju kad se upravljač pomakne za 15 stupnjeva na lijevu ili desnu stranu. Kako je ovog tjedna javio Reuters, Audi je priznao postojanje takvog softvera u njihovim automobilima pa se očekuju istrage koje će rasvijetliti slučaj.  >> Volkswagen sa sindikatima dogovorio ukidanje 30.000 radnih mjesta 