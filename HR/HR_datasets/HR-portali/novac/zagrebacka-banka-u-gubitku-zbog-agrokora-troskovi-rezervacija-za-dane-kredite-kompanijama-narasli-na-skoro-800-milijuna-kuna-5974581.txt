Zagrebačka banka d.d. (ZABA) u prvom ovogodišnjem tromjesečju zabilježila je gubitak nakon oporezivanja od 167 milijuna kuna uslijed povećanja vrijednosnih usklađenja plasmana trgovačkim društvima i rezervacija na 800 milijuna kuna.   Troškovi vrijednosnih usklađenja i rezerviranja za gubitke iznose 800 milijuna kuna i veći su za 765 milijuna kuna u odnosu na prvo tromjesečje 2016., u najvećoj mjeri zbog povećanja rezervacija po plasmanima trgovačkim društvima, navodi se u poslovnom izvješću, objavljenom u petak. Ne navodi se koliko se od toga odnosi na Agrokor i  s njime povezane kompanije.   Domaće banke su prema Agrokoru izravno izložene ukupno 4,8 milijardi kuna, a neizravno i kroz kredite dobavljačima još 4,7 milijardi kuna.   Poslovni prihodi Zagrebačke banke u prvom su kvartalu povećani gotovo 7 posto, na 1,06 milijardi kuna, zbog nižih troškova financiranja, povećanja neto prihoda od provizija i naknada te porasta neto dobiti od trgovanja i ostalih prihoda.   Neto prihod od kamata u tome je razdoblju dosegnuo 681 milijun kuna, što je povećanje od 8 milijuna kuna ili 1,2 posto.   Neto prihod od provizija i naknada iznosio je 248 milijuna kuna, što je povećanje od 27 milijuna kuna ili 12,2 posto. Istodobno, neto dobit od trgovanja i ostali prihodi iznose 129 milijuna kuna te su 33 milijuna kuna ili 34,4 posto veći nego u istom lanjskom razdoblju.   Ukupni troškovi banke u tom su razdoblju povećani za 5,6 posto, na 488 milijuna kuna, tako da je dobit od poslovanja prije vrijednosnih usklađenja i rezervacija za gubitke bila 570 milijuna kuna ili 8 posto veća nego u prvom tromjesečju lani.   Stopa adekvatnosti kapitala je na razini 26,3 posto te iz Banke ističu da imaju solidan potencijal podržati kreditnu aktivnost i amortizirati eventualne rizike i u idućim razdobljima.   Banka će u idućem razdoblju biti usmjerena na upravljanje rizicima, uvođenje novih proizvoda i usluga temeljenih na digitalnim tehnologijama te daljnjem podizanju efikasnosti, kaže se između ostalog u izvješću.