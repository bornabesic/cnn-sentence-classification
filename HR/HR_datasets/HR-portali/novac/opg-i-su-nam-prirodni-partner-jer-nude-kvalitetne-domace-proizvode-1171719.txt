Trgovački lanac dm sve više na svoje police uključuje poljoprivredne proizvode hrvatskih proizvođača, a podršku daju i projektu Zlata vrijedan – izboru najboljeg OPG-a u organizaciji Večernjeg lista, a preko kojeg žele još više proizvođača uključiti u svoje trgovine. Trenutno je na policama dm-a su proizvodi 75 hrvatskih proizvođača. “Suradnja i podrška OPG-ovima dm-ovo je trajno opredjeljenje i dio našeg društveno odgovornog poslovanja na koji smo snažniji naglasak stavili u 2014. kada smo pokrenuli natječaj za OPG koji se bave ekološkom proizvodnjom”, kaže Gordana Picek, članica Uprave dm-a. Od početka poslovanja nastojali smo ostvariti što kvalitetniju suradnju s hrvatskim dobavljačima. Kada je dm krenuo s intenzivnim razvojem prehrambenih, ali i drugih ekoloških proizvoda, u sklopu kojeg smo ponudili i prvu vlastitu marku organskih prehrambenih proizvoda dmBio, vidjeli smo priliku da osnažimo suradnju s domaćim proizvođačima, dodaje. U tvrtki ističu kako su prepoznali OPG-e kao prirodne partnere što im je omogućilo da kupcima ponude kvalitetne hrvatske proizvode, proizvedene po principima eko poljoprivrede te da OPG-ovima na raspolaganje stave prodajnu mrežu i marketinšku podršku s ciljem da sudjeluju u njihovu razvoju i rastu. Konkurentni i u svijetu Prvenstveno se radi o eko prehrambenim proizvodima i prirodnoj kozmetici. To su, primjerice, čaj od lista masline, gavezova mast, eko lješnjak i orah, brašno od rogača, kozmetika Mala od lavande, maslinovo i bučino ulje... – Nastavit ćemo sa širenjem asortimana koji je zanimljiv našim kupcima i u skladu je s našom strategijom razvoja i održivosti poslovanja. Pratimo tržište jer smo uvijek u potrazi za inovativnim proizvodima koje možemo ponuditi – kaže Picek. Dodaje kako je kvaliteta proizvoda hrvatskih proizvođača neupitna, a oni mogu biti konkurentni onima iz uvoza, kao i na stranim tržištima, no potrebno je osigurati značajniju količinu kako bi se mogao iskoristiti puni potencijal tržišta koje kontinuirano raste, pogotovo u segmentu ekološke poljoprivrede. Tako dm kod OPG-ova koji nude sezonske proizvode ili imaju ograničene količine prilagođava ponudu ovisno o berbi i dostupnosti proizvoda. Zato neke proizvode imaju samo kratko vrijeme na policama ili samo u ograničenom broju prodavaonica. – S partnerima stalno tražimo načine da proširimo suradnju. Želimo kvalitetne proizvode poljoprivrednika ponuditi i kupcima dm-a izvan Hrvatske i to je dugoročni cilj naše suradnje – najavljuje Picek. Interes kupaca i uspješnost suradnje najbolje ilustrira rast prometa hrvatskih proizvoda za 13 % na ukupnoj razini, dok je kod nekih hrvatskih proizvođača taj porast na godišnjoj bazi udvostručen. Traže nove potencijale – U projektu Zlata vrijedan dm je prepoznao značaj, jer kako kažu, promiče OPG i hrvatske proizvođače. Kako kontinuirano tražimo nove partnere i nove načine da podržimo razvoj OPG-a, sudjelovanje u projektu bio nam je logičan korak. Lani smo se prvi put uključili u projekt i ostvarili suradnju s mladom nadom Dianom Prpić čiji se grah plavac i trešnjevac prodavao u 113 prodavaonica dm-a koliko su zalihe i raspoloživa količina to omogućavale – kaže Picek. I ove će godine nastojati prepoznati potencijalne partnere, pri čemu mogućnost suradnje ponajprije ovisi o proizvodima koje OPG nudi te prikladnosti za prodaju u drogerijama, u smislu skladištenja, izlaganja, propisanih rokova trajanja. – Udio segmenta hrane u prometu dm-a kontinuirano raste. Zadnjih godina svijest o važnosti odabira prehrambenih namirnica, posebno u kontekstu užurbanog životnog stila, značajno je utjecala na kupce, a time i na nas trgovce čija je obveza pratiti želje i potrebe kupaca i u skladu s tim razvijati asortiman. Prije su kupci koji su odabirali proizvode iz ekološke proizvodnje činili tržišnu nišu, a danas porijeklo namirnica i način obrade igraju sve važniju ulogu u donošenju kupovnih odluka koje odražavaju i stil života – zaključuje Gordana Picek. Trenutačno dm surađuje s osam hrvatskih OPG-ova. Njih šest je odabrano 2014. u sklopu natječaja “...jer najbolje dolazi iz prirode.” Također, surađuju s većinom OPG-ova uvrštenih u asortiman nakon natječaja. U dm-u se može kupiti čaj od lista masline Jurinog dvora d.o.o., proizvode od žitarica OPG-a EKO JAZO i gavezovu i nevenovu mast te ulje gospine trave OPG-a Francetić. Surađuju i s OPG-om Nebojša Božanić; Poljoprivrednom zadrugom Masline i vino te OPG-om Ivan Borović.