GUVERNER Hrvatske narodne banke Boris Vujčić odbacio je tvrdnje da je HNB trebao učiniti više u vezi s nadzorom mjenica u poslovanju Agrokora, ponovivši da su mjenice odnos između dva pravna subjekta poduzetnika, u kojemu sami poduzetnici moraju ocjenjivati rizik.  "Mjenice nemaju veze s HNB-om. Kada se mjenica izda, ona živi svoj vlastiti život, i sami poduzetnici moraju procjenjivati rizike. Na koji način su oni ocjenjivali taj rizik, pokazuje današnja situacija," izjavio je Vujčić večeras u Dnevniku HRT-a.  Potpredsjednica vlade i ministrica gospodarstva Martina Dalić komentirala je jučer napise o mjenicama bez pokrića, koje je navodno izdavao Agrokor. Rekla je da postoje mjenice iza kojih stoji isporuka robe i usluga, no da postoji sumnja da ima i onih iza kojih nema isporuke robe. "Vlada ne raspolaže konkretnim podacima, preciznije, podatke bi trebao imati HNB i ako je to točno, morao bi djelovati", naglasila je ministrica.  HNB se oslanja na izvješća rating agencija  HNB je priopćio da nije ni ovlašten ni osposobljen procjenjivati stabilnost i održivost nefinancijskih kompanija, kao ni transakcija između njih, te se u tom dijelu u potpunosti oslanja na njihove revizore, bankare i, što je u slučaju Agrokora bio slučaj, na izvješća rating agencija.  Postupanje s mjenicom, način njezine naplate kao i prava i obveze svih sudionika u prometu s mjenicom regulirani su Zakonom o mjenici (NN 74/94, 92/10). HNB nije sudionik u postupku s predmetnim mjenicama, nije ih ni zaprimio ni naplatio, nema informacije o njihovu puštanju na naplatu niti to može spriječiti ili nadzirati, navodi se u priopćenju. "Poslovi s mjenicama su poslovi između trgovaca u koje oni stupaju slobodno i dobrovoljno te u vezi kojih samostalno procjenjuju rizike koji za njih proizlaze. Svatko tko je prenio (indosirao) mjenicu na drugog, jamči primatelju naplatu mjenice (čl. 14., 46., i 52. Zakona o mjenici)", kaže se u priopćenju.  "Zakon o osiguranju plaćanja između korisnika društvenih sredstava iz 1975. godine propisivao je da se mjenica smije izdati samo za plaćanje roba i usluga. Taj zakon stavljen je izvan snage 1988, tako da danas ne postoje takve odredbe ni ograničenja. Pravne i fizičke osobe mogu bez ograničenja svrhe svoje obveze namirivati ili njihovo buduće namirenje osiguravati mjenicom," stoji u pojašnjenju HNB-a.  Kriza u Agrokoru odrazit će se na BDP  Guverner Vujčić večeras je, gostujući u Dnevniku HRT-a, ocijenio da će se kriza u najvećoj privatnoj kompaniji u Hrvatskoj sasvim sigurno odraziti na visinu BDP-a, a posljedice će ovisiti tome hoće li se proces restrukturiranja raditi "u urednom ili neurednom režimu".  Hrvatska narodna banka je zadnje tri godine radila na svođenju banaka u zakonom dozvoljenu izloženost prema grupaciji Agrokor i povezanim osobama. Sada su banke gotovo u potpunosti svedene u zakonske okvire i zbog toga će biti očuvana financijska stabilnost, zaključio je Vujčić.  Najbitnije održati poslovanje  Izrazio je žaljenje što je izgubljeno dva i pol mjeseca od početka krize. Važno je da se što prije reagira, a oni koji trebaju reagirati su prvenstveno vlasnici i vjerovnici, rekao je Vujčić.  Kao najbitnije je izdvojio zadržavanje radnog kapitala koncerna kako bi on mogao nastaviti poslovanje, a time "će svi vjerovnici u budućnosti moći maksimizirati naplatu svojih potraživanja", rekao je Vujčić.