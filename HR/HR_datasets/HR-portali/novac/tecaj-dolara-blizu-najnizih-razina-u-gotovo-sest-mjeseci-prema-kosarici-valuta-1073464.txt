Tečaj dolara na međunarodnim tržištima zadržao blizu najnižih razina u pet i pol mjeseci prema košarici valuta jer ulagači procjenjuju da će u SAD-u ove godine vjerojatno doći samo do jednog povećanja kamatnih stopa, ako ih uopće i bude. U takvim je okolnostima dolarov indeks, koji mjeri vrijednost američke prema drugih šest najznačajnijih svjetskih valuta, ostao više-manje nepromijenjen u usporedbi sa završetkom trgovanja u petak, na 94,639 bodova. Drži se tako blizu najnižih razina u posljednjih pet i pol mjeseci od 94,319 bodova, na koje je skliznuo u prošlome tjednu. Tečaj američke valute prema japanskoj skliznuo je za 0,2 posto, na 111,54 jena, nedaleko najnižih razina u godinu i pol od 110,67 jena, na koje se spustio u trgovanju prošloga mjeseca. Euro je u takvom ozračju ostao više-manje nepromijenjen prema dolaru, na 1,1379 dolara. Zadržao se tako blizu najviše razine u pet i pol mjeseci od 1,1438 dolara, koju je dosegnuo u trgovanju u petak. Dolar se u prošlom tjednu našao pod većim prodajnim pritiscima nakon što je predsjednica američke središnje banke Fed Janet Yellen tržištu odaslala oprezne poruke u pogledu podizanja kamatnih stopa u najvećem svjetskom gospodarstvu. Još u tjednu ranije vjetar u leđa američkoj je valuti stizao od izjava nekolicine dužnosnika Feda kojima se upućivalo na moguće povećanje kamatnih stopa u ovoj godini u najmanje dva navrata. Takva su očekivanja nakon opreznih izjava predsjednice Feda ubrzo splasnula, pa se počelo nagađati da se može dogoditi da kamatne stope uopće ne budu podizane do kraja godine, nakon što su u prosincu lani povećane prvi put u gotovo deset godina. U petak je solidno izvješće o 215 tisuća novootvorenih radnih mjesta u američkom gospodarstvu u ožujku samo nakratko pružilo podršku dolaru, budući da nije uspjelo promijeniti mišljenje ulagača da će Fed ove godine povećati kamatne stope samo jedanput, ako i uopće bude podizao.  "Predsjednica Feda Yellen više-manje je odredila smjer kretanja tečaja dolara u bliskoj budućnosti. No, budući da ključno izvješće o zaposlenosti u SAD-u sada više nije u fokusu ulagača, svaka će se valuta vjerojatno kretati prema dolaru temeljem razvoja situacije na domaćem planu", kazao je valutni analitičar u banci Barclays, Shin Kadota. U fokusu tržišta ovoga će tjedna biti objava zapisnika sa sjednice Feda u ožujku, koja se očekuje u srijedu. >> Ukidaju 3800 radnih mjesta zbog jakog dolara 