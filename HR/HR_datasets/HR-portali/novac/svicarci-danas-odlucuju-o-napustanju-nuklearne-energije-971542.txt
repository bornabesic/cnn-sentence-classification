Foto: 123rf ŠVICARCI danas glasaju na referendumu o novom zakonu o energiji kojim bi se nuklearna energija postupno zamijenila obnovljivom. Nacrt izmjene zakona o energiji je rezultat dugog procesa kojemu se pristupilo nakon nuklearne nesreće u Fukushimi, u Japanu koja je u ožujku 2011. prouzročila golemi cunami. Zakon treba promicati obnovljivu energiju poput hidro- i sunčeve energije, geotermalnih izvora i biomase. Po zadnjoj anketi koju je 10. svibnja objavio institut gfs.bern, 56 posto Švicaraca je za novi zakon, 37 posto mu se protivi, a 7 posto je neodlučno. No razlika se smanjila, jer je još krajem ožujka 61 posto ispitanika bilo za vladin prijedlog, a 30 posto je bilo protiv. Konačni rezultati znat će se predvečer. Švicarska ima pet nuklearnih reaktora Nekoliko tjedana nakon havarije u Fukushimi, Švicarska, koja ima pet nuklearnih reaktora koji proizvode trećinu električne energije potrebne zemlji, odlučila je do 2034. napustiti korištenje nuklearne energije, napomenuvši da je taj rok načelan. Vlasti dodaju da će se zatvaranju centrala najvjerojatnije pristupiti nakon pedesetak, pa i šezdesetak godina njihova rada. Nakon te odluke, švicarska vlada (koja djeluje po načelu konsenzusa i čini ju sedam ministara iz četiriju velikih stranaka) radila je na donošenju energetske strategije koju planira provesti etapno do 2050. Parlament podupire novi zakon, ali je najveća švicarska stranka UDC, populistička, protueuropska i protuimigracijska, tražila referendum, ocijenivši da će provedba zakona biti preskupa, da bi mogla poremetiti opskrbu energijom i nagrditi okoliš zbog postavljanja velikog broja vjetroelektrana i solarnih ploča. Krajem 2016. švicarski birači su odbili prijedlog zelenih koji je poduprla i ljevica, da se životni vijek reaktora ograniči na 45 godina.