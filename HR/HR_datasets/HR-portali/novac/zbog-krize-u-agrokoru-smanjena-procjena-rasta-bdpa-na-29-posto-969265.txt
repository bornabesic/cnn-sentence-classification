EUROPSKA komisija danas je u proljetnim ekonomskim prognozama zbog krize u Agrokoru blago smanjila procjenu rasta hrvatskog gospodarstva s 3,1 na 2,9 posto, dok je za sljedeću godinu blago povećala procjenu s 2,5 na 2,6 posto.  Oporavak ostaje snažan  Europska komisija je u zimskim prognozama iz veljače, predviđala da će hrvatsko gospodarstvo ove godine rasti 3,1 posto, a iduće 2,5 posto.  "Ekonomski oporavak trebao bi ostati snažan. Problemi s kojima se suočava najveća hrvatska privatna tvrtka utjecat će na rast, ali realni BDP bi trebao rasti za solidnih 2,9 posto ove godine. Nezaposlenost bi trebala nastaviti padati, iako po sporijoj stopi jer se sporije smanjuje radna snaga", navodi se u izvješću Europske komisije.     U prvom kvartalu 2017. maloprodaja i turizam imali su rezultate, no industrijska proizvodnja se blago smanjila, pogotovo u segmentu potrošačkih dobara, što u EK povezuju s krizom u Agrokoru.  Komisija navodi da bi nastavak rada Agrokora trebao biti osiguran nedavno aktiviranim mjerama o izvanrednoj upravi u poduzećima od sistemske važnosti. "Problemi koji su se pojavili u prvom dijelu ove godine mogli bi usporiti potrošnju i posebno ivensticije te utjecati na povjerenje. Unatoč tim poteškoćama, pozitivni trendovi iz 2016. trebali bi se nastaviti", navodi se u izvješću.    Stopa nezaposlenosti sljedeće godine pada ispod 10 posto  Stopa nezaposlenosti trebala bi se blago smanjiti i pasti ispod 10 posto do kraja 2018. godine, prognoziraju u Europskoj komisiji.  Javne financije i dalje su pozitivno iznenađenje, nakon što je 2016. godine zabilježeno snažno smanjenje proračunskog deficita na 0,8 posto s 3,4 posto u odnosu na prethodnu godinu. Komisija procjenjuje da bi se deficit ove godine mogao povećati na 1,1 posto BDP-a, uglavnom zbog utjecaja porezne reforme, ali bi 2018. trebao pasti na 0,9 posto. Javni dug trebao bi u ovoj godini pasti s prethodnih 84,2 na 81,9 posto BDP-a, a iduće bi godine mogao pasti na 79,4 posto.