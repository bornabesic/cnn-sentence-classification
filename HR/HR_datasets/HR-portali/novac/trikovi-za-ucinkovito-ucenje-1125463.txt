Cijelog života učimo - nekad je to intenzivno i naporno, nekad manje zahtjevno i „u hodu“  - ali znamo da nas učenje prati od prvih dana. Kao mali počinjemo upijati znanja i graditi spoznaje o svijetu oko nas, a koju godinu kasnije igračke mijenjamo knjigama, gradivo postaje sve opsežnije i zahtijeva odličnu i dugu koncentraciju u kojoj se ne snalaze svi baš tako dobro. Brzina usvajanja novih znanja uglavnom ovisi o individualnim sposobnostima, ali primjenom određenih tehnika učenje možemo učiniti produktivnijim. Možda se čini nevjerojatnim kako postoje 'trikovi' koji mogu olakšati učenje, ali prava je istina da efikasnost učenja uvelike ovisi o načinu na koji to činimo. Što to znači i o kojim je tehnikama riječ, otkrila nam je studentica psihologije Nevena Klarin. Strategije učenja su postupci koje koristimo kako bi si olakšali stjecanje, pohranu ili dosjećanje informacija. Riječ je o specifičnim akcijama koje poduzimamo kako bi učenje učinili lakšim, bržim, zabavnijim i učinkovitijim. Pritom svatko od nas koristi drugačije i po vlastitoj procjeni najefikasnije strategije učenja. Tijekom školovanja svi mi istražujemo načine učenja koji nas dovode do uspjeha na ispitu. Ipak, postoje neke univerzalne smjernice koje svakome mogu pomoći pri učenju, a na vama je da odlučite hoćete li ih primijeniti. Organizirajte i planirajte Organizirajte učenje tako da sadržaj kojeg učite prvo pregledate u cjelini. Pročitajte naslove, ključne pojmove i definicije. Tako ćete steći uvid u to koliko sadržaja imate i je li 'težak'. To će vam biti dobra osnova da organizirate učenje prema količini i vremenu. Napravite plan koji je realan i kojeg možete ostvariti. To podiže motivaciju i razvija osjećaj uspjeha. Kada napravite plan učenja, nastojte ga se i držati. Ne čekajte zadnji tren Učenje u zadnji tren izaziva nervozu. Već unaprijed znate da ne možete stići. Krenite s učenjem na vrijeme, napravite plan kojeg možete ostvariti i učenje će sigurno biti uspješno. Budite aktivni dok učite Razmišljajte o onome što učite. Postavljajte si pitanja. Ako vam nešto nije jasno, potražite odgovor kod kolega ili putem Interneta i knjiga. Ako vam pomaže, podcrtavajte najvažnije, učite naglas ako vam tako odgovara ili hodajte po sobi dok učite. Odaberite način kojim najbolje i najbrže usvajate nova znanja. Dok učite bavite se samo učenjem Naš mozak je uređen da može biti usmjeren na samo jedan sadržaj. Ako želimo biti maksimalno koncentrirani onda moramo izbaciti igrice, dopisivanje i ostale aktivnosti nevezane uz učenje. Zapamtite, 'multitasking' nije moguć kod učenja. Ponavljajte ono što ste naučili Znate li da najviše zaboravljamo neposredno nakon učenja? Najintenzivnije ponavljanje najkorisnije je odmah nakon učenja. Ponavljajte svojim riječima, objasnite sami sebi to što ste naučili. Nemojte učiti napamet jer to se brzo zaboravi. Korisne tehnike pamćenja Kada vam je teško zapamtiti neku definiciju, zakonitost ili pravilo koristite metode olakšavanja zapamćivanja – mnemotehnike (npr. formulu za akceleraciju lakše možete zapamtiti ako usvojite ovaj stih: 'Mala moja, dajem ti na znanje, sila kroz masa, daje ubrzanje!') Pauze su dobrodošle Naš mozak ne može biti stalno aktivan. Osigurajmo mu male pauze (5-10 min). To može biti tjelovježba ili prilika za obrok. Mali 'brejkovi' su poželjni. Nagrada dolazi na kraju Kada ste naučili zaslužili ste nagradu! To je naravno položen ispit ili kolokvij, ali možete si priuštiti i nešto dodatno, samo za svoj gušt. Izađite u kino ili na ples, kupite omiljeni kolač ili nešto drugo što vas veseli. Tako ćete 'napuniti baterije' za dalje. Treba uživati u uspjehu! Emocije su bitan aspekt uspješnog učenja O njima ovisi koncentracija tijekom učenja kao i naša predanost knjizi. Učenje s uključivanjem emocija može nam pomoći da bolje razumijemo određeni sadržaj. Kontrolom vlastitog učenja do većeg uspjeha Ne postoje dobre i loše strategije. Učinkovitost strategija učenja ovisi o tome što učimo i koliko nas sadržaj zanima. Profesori su ti koji nam mogu pomoći razviti svjesnost o strategijama učenja i usmjeriti nas u korištenje širokog raspona prikladnih načina učenja. A mnogo toga možemo učiniti i sami. Na primjer, nadgledanjem vlastitog učenja i ostvarenih rezultata, možemo otkriti što radimo dobro i koje nam tehnike pomažu, a što moramo poboljšati kako bi bili još uspješniji i motiviraniji. Dakle, dok učimo, trebamo misliti kako to radimo i radimo li dobro. I naravno, uvijek moramo vjerovati u sebe i svoje sposobnosti i imati jasan cilj. 