Foto: 123rf  NAJMANJE 20 migranata, među kojima i nekoliko djece, utopilo se nakon što su pali u more ispred libijske obale, priopćila je talijanska obalna straža.   Prekrcani brod nosio je 500-tinjak migranata i trenutno je u tijeku akcija spašavanja, javlja BBC.   Glasnogovornik obalne straže rekao je kako je situacija kritična te da se oko 200 ljudi nalazi u vodi.   Mediteranska ruta za ilegalne migrante je trenutno najčešći put koji izabiru. Više od 50.000 migranata njome je ove godine stiglo u Italiju. Uz to, ovo je i najsmrtonosnija ruta. UN je procijenio da se samo ove godine u Mediteranu utopilo 1.364 osobe.  Humanitarna grupa Moas počela je spašavati ljude iz pretrpanih drvenih brodica 30-ak nautičkih milja od obala Libije. Jedan od članova Moasa objavio je fotografije na kojima se vide brojna tijela u vodi. Reuters piše kako je lijepo vrijeme potaknulo veći broj migranata da krenu prema Italiji. Prema vijestima ove agencije u 15 drvenih brodica bilo je oko 1.700 ljudi.   Talijanska obalna straža poslala je dodatne brodove u pomoć migrantima, a vojni helikopteri dostavljaju čamce za spašavanje, piše AFP.