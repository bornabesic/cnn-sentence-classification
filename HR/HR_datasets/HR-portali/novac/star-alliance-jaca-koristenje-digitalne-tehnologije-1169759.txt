Najveće svjetsko udruženje avioprijevoznika, Star Alliance, obilježilo je protekli vikend u Frankfurtu dvadeset godina postojanja. Naime, 1997. godine pet aviokompanija; njemačka Lufthansa, američki United Airlines, Skandinavian Airlines, Air Canada i tajlandski Thai Airlines stvorili su prvi zrakoplovni savez na svijetu. U sljedećih dvadeset godina tom savezu priključile su se još 23 aviokompanije, a među njima i Croatia Airlines. U Star Allianceu su za sljedeće razdoblje najavili novu strategiju i to korištenja digitalne tehnologije kako bi dodatno poboljšali iskustvo svojih putnika kojih je na godišnjoj razini gotovo 700 milijuna. Globalna mreža – Naši utemeljitelji imali su jasnu viziju još 1997. godine. Od tog trenutka Star Alliance bio je predodređen da pokreće inovacije u zrakoplovnoj industriji. Uspješno smo to učinili zadnjih 20 godina, neprestano nastojeći ispuniti onu originalnu viziju globalne mreže koja je neprimjetno integrirana u međunarodne putove – kazao je na prigodnoj konferenciji za novinare Jeffrey Goh koji je u siječnju ove godine preuzeo dužnost predsjednika Star Alliancea. Napomenuo je i da Savez ulazi u svoje treće desetljeće snažnom i sveobuhvatnom mrežom s više od 1300 odredišta u 191 zemlji. Povezivanje nastavlja širiti pokretanjem novih ruta i povećanjem frekvencija članica Saveza, a mrežu će povećati i dodavanjem lokalnih i regionalnih zrakoplovnih tvrtki putem koncepta Connecting Partner. Pristup trenutačnim ažuriranjima informacija na mreži nepovratno je promijenio očekivanja putnika tijekom putovanja. Globalna nagradna igra Putnici žele imati nadzor nad svojim putovanjima na dohvat ruke. To znači imati puni pristup bogatstvu informacija, ali i biti u stanju prilagoditi ih vlastitim zahtjevima. Pružanje takvih usluga današnjem “digitalnom” putniku na razini saveza središnji je stup našeg novog strateškog fokusa – kazao je Pedro Heilbron, predsjednik uprave Copa Airlinesa i sadašnji predsjednik glavnog izvršnog odbora Star Alliancea. Povodom 20 godina postojanja, Star Alliance je pokrenuo i globalnu nagradnu igru u kojoj putnici mogu osvojiti čak milijuna nagradnih milja. Trebaju samo poslati fotografije sa svojih putovanja i stručni žiri će nagraditi najbolje, njih ukupno 21, s po milijun milja.      