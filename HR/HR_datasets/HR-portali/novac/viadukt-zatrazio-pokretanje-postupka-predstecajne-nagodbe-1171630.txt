Zagrebačka građevinska kompanija Viadukt izvijestila je kako je Trgovačkom sudu u Zagrebu podnijela prijedlog za otvaranje predstečajnog postupka. Zahtjev za pokretanje predstečajnog postupka podnesen je u četvrtak, 18. svibnja. Šest dana ranije, pak, Holcim je izvijestio kako je zbog 312,9 tisuća kuna duga podnio prijedlog za pokretanje stečajnog postupka nad Viaduktom. Zagrebački trgovački sud već je donio rješenje kojim se pokreće prethodni postupak radi utvrđivanja pretpostavki za otvaranje stečajnog postupka nad Viaduktom. Većina problema za zagrebačku građevinsku tvrtku započela je kašnjenjem izgradnje mosta kopno - otok Čiovo, zbog čega su Hrvatske ceste raskinule ugovor s Viaduktom o gradnji mosta. Viadukt je tada objavio kako će zbog toga pretrpjeti štetu od više desetaka milijuna kuna. Nakon gubitka posla za Hrvatske ceste, zagrebački je građevinar nastavio gubiti poslove te je, zbog poteškoća u koje je zapao, glavninu poslova na izgradnji novog mosta između Hrvatske i Bosne i Hercegovine preko Save, koji je dio autoceste na koridoru Vc, od Viadukta preuzela bosanskohercegovačka tvrtka Hering.