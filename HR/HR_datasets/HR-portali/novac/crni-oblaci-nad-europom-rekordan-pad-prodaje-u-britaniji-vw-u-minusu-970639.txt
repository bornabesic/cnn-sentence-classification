EUROPSKO tržište automobila u travnju bilježi rekordan pad kakav nije zabilježen još od 2013. godine.  Broj novih registracija u travnju je iznosio 1,23 milijuna, što je 6,8% manje u odnosu na isto razdoblje prošle godine kada je registrirano 1,32 milijuna vozila. Za prvi minus u ovoj godini postoji nekoliko razloga, od pada na pojedinim tržištima, pa sve do činjenice da je u travnju bilo zbog blagdana Uskrsa manje radnih dana.  No svi su složni kako su glavni krivci Njemačka i Velika Britanija, dva najveća tržišta u Europi. U obje zemlje zabilježen je pad prodaje, i to 8% u Njemačkoj i čak 19,8% u Britaniji, javlja ACEA, europsko udruženje proizvođača automobila.  Prodaja je pala i u Francuskoj (-6%), te u Italiji (-4,6%), a jedino je Španjolska zabilježila rast, i to od tek 1,1%.  Nadalje, podaci jasno pokazuju kako je pao interes za vodeće europske marke. Tako je prodaja Volkswagena, najpopularnije europske marke, u travnju pala čak 14%, javlja Reuters. Nadalje, Ford je pao 12%, Renault bilježi pad od 3,3%, a Opel 13,1%. Ustvari, jedini proizvođači koji su prošlog mjeseca u Europi zabilježili plus su Toyota (+5,4%) i Kia (+8,1%). Kako je prodavao Volkswagen? VW Grupa je u travnju isporučila 841.000 vozila (-1,4%), odnosno 368.600 (-1,6%) u Europi. Gledano po zemljama najzanimljiviji podatak je kako je u Njemačkoj prodaja pala za 7,2% i iznosila 113.200 vozila. S druge strane, VW grupa je u središnjoj i istočnoj Europi potaknuta rastom u Rusiji zabilježila rast od 11,1%, tj. isporučila 63.600 vozila. U ostatku svijeta VW je također pretežno u minusu, pa tako travanj zaključuje s padom u Sjevernoj Americi, Aziji i Brazilu.   Gledano po markama jedino Seat ima razloga za zadovoljstvo. Španjolski brand kroz cijelu godinu bilježi rast, a u travnju je prodaja skočila za čak 16%, pa je Seat uspio prodati više od 40.000 automobila. Škoda je ostala na nuli, a svi ostali zabilježili su pad uključujući Audi čiji ovogodišnji rezultat pomalo zabrinjava. U prva četiri mjeseca ove godine Audi je u cijelom svijetu prodao 578.700 automobila, što je čak 41.500 primjeraka ili 6,7% manje u odnosu na isto razdoblje lani.