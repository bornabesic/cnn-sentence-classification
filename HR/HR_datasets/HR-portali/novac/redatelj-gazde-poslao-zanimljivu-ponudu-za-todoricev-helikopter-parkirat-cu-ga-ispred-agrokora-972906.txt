Foto: Hina, YouTube,Facebook NA INTERNETSKIM stranicama koncerna Agrokor osvanula je objava u kojoj se zainteresirane poziva da iskažu svoj interes za kupnju pokretnina.  Izvanredna uprava na čelu s Antom Ramljakom tako je započela rasprodaju skupih igračaka Ivice Todorića.  Prvi na prodaji jahta i helikopter  U kratkom pozivu za iskazivanje interesa za kupnju stoji kako su pokretnine o kojima se radi motorna jahta i helikopter.  Već u popodnevnim satima stigla je prva "ponuda" i to ni manje ni više nego od Darija Juričana, redatelja filma Gazda.   Juričan upravi "u maniri donedavnog predsjednika uprave Agrokora" ne nudi novac, već kutije dokumenata o nastanku Todorićevog diva koji se već mjesecima raspada.   "JAVNA PONUDA ZA BELL HELIKOPTER  Veleuvažena izvanredna upravo Agrokora,  ovim putem javno iskazujem interes za helikopter BELL 427 VFR, serijski broj: 56056, godina proizvodnje: 2006., broj sati leta: 2.920,10.  Dostavljam Vam najbolju ponudu koja, u maniri donedavnog predsjednika uprave Agrokora, ne sadrži novac, već prepune dvije kutije dokumenata o nastanku te korporacije i Ivici Todoriću. Kutije sadrže materijale mog trogodišnjeg istraživačkog rada i daju odgovore na pitanja koja izvanrednu Upravu i javnost najviše muče, a to su: tko je sudjelovao u udruženom poduhvatu nastanka monstrumkoncerna te - gdje su pare? "Materijale možete posuditi DORH-u"  Materijale se, ukoliko ta institucija napokon pokaže interes, može posuditi i DORH-u.   Iako vrijednost tih dviju kutija uvelike nadilazi vrijednost helikoptera, spreman sam razliku pokloniti domovini.  Tri godine sam uložio u prikupljanje tog materijala, stoga sam danas ponosan čovjek jer sve što sam sakupio mogu predati hrvatskoj državi. Sa zanimanjem ću pratiti daljnju sudbinu mojih kutija.  Kad preuzmem helikopter, postavit ću ga ispred ulaza u koncern Agrokor, Trg Dražena Petrovića 3, Zagreb, kao prvi eksponat Muzeja korupcije čiji sam jedan od kustosa, te mu tako dati dodatnu, javnu i umjetničku vrijednost. Helikopter ću po potrebi staviti na raspolaganje službama Hitne medicinske pomoći. Naravno, i zagrebačkom gradonačelniku Milanu Bandiću, kako bi iz visine imao bolji pogled na sve ono čime je zadužio Zagreb i neke od njegovih stanovnika, od kulturno-umjetničkog centra Superkonzum Sesvete pa do Superkonzuma Črnomerec i dvorca u Šestinama, čijoj je legalizaciji uvelike kumovao, bez suvišnih birokratskih komplikacija.  Očekujem Vaše očitovanje na moju atraktivnu ponudu.  Srdačno,  Dario Juričan, redatelj", stoji u "ponudi" na Facebook stranici filma Gazda.