Budući da se godina bliži kraju i u idućih nekoliko dana vjerojatno neće doći do značajnih promjena vrijednosti valuta, dionica i ostalih financijskih instrumenata, već sada se može zaključiti u što se u 2015. godini isplatilo investirati. Kada su u pitanju najtrgovanije svjetske valute, od početka godine, u odnosu na euro (pa stoga i kunu), najviše je ojačao švicarski franak (9,6%), a u jednom se trenutku za švicarsku valutu moglo dobiti čak preko 20% više nego na samom početku godine. No jačanje franka je bilo neočekivano i nakon naglog skoka već je bilo kasno kupovati ga. Neke druge valute jačale su postepeno te je njihovo jačanje bilo očekivano i unaprijed najavljivano. Američki dolar je u odnosu na euro u toku godine ojačao dodatnih 9,3% te nastavio trend jačanja iz 2014. godine u kojoj je ojačao 11%. Britanska funta i japanski jen su također jačali u odnosu na euro u tijeku godine, 5,8% i 8,4% respektivno, dok su australski i kanadski dolar oslabili 2% i 7,8% respektivno što znači se čuvanje kapitala u tim valutama nije isplatilo. Iako niti kod nas niti na globalnoj razini ruska valuta nije popularna kada je u pitanju čuvanje kapitala, treba spomenuti da je rubalj radi gospodarskih sankcija i značajnog pada cijene nafte oslabio dodatnih 10,3%. Ulaganje američke dionice se ove godine nije isplatilo jer im je vrijednost u prosjeku (barem ako je suditi po SP500 indeksu) ostala nepromjenjena, dok je njemački DAX porastao približno 10%. Cijena zlata je u toku godine bila neuobičajeno stabilna te je trenutno samo 0,4% iznad cijene sa početka godine dok je cijena BRENT nafte pala dodatnih 27% pa su na nafti ove godine profitirali samo oni koji su otvarali prodajne (short) pozicije. S obzirom na trenutno dostupne informacije, analitičari Admiral Marketsa smatraju da se u 2016. godini može očekivati nastavak jačanja američkog dolara te blagi porast cijena dionica. Cijena zlata će vjerojatno nastaviti padati dok bi na energetskom tržištu trebalo doći do stabilizacije i rasta cijene nafte. >> U srijedu povijesna odluka američke centralne banke