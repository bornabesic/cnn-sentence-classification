Screenshot: Index  ZANIMLJIVA se kampanja vodi u drugom krugu za splitskog gradonačelnika. Prošli tjedan i Kerum i Opara sa satom razmaka govorili su o istoj temi, sanaciji Karepovca. Prvi su se novinare sjetili pozvati HDZ-ovci, ali je zato Kerum naknadno svoju tiskovnu konferenciju sazvao prije one Oparine. Danas slična situacija. HDZ je zvao u podne na Prokurative, a Kerum je sat vremena ranije posjetio udrugu spinalno oboljelih na poziv predsjednika Nenada Gaćine. Sjećaju se kako im je Kerum izašao u susret i omogućio prostore, uredio plaže... "Ako mogu političke stranke imat prostor mukte, mogli bi i invalidi. Mora se plaćati tajnica, ali i čistačica. Drago mi je što smo se sastali, što su i novinari ovdje, učinili smo, a učinit ćemo još ako budemo u prilici. Puno stvari ima, ne znam što sve treba. Ako mi budemo u Gradu, bit ćemo vam na raspolaganju i usluzi. Izaći ćemo vam u susret kao i u prvom mandatu", obećao je Kerum invalidima, koji su se požalili na rampu i zahod u bolnici, nogostupe... Kerum invalidima: Bit ćemo na raspolaganju i usluzi "Grad ćemo lako riješiti, ali bolnicu, treba zvat Kujundžića. On je čovik normalan, dat će nalog Juriću, ali moga je Jurić riješit i bez njega. Jel ima još šta? Kolega Saša iz stranke mi je rekao za kazalište?", zanimao se Kerum. "Ne možemo ući. Moraju me nositi. Rampa je prestrma. I Općinski sud je neprilagođen. Porezna uprava, matičar, more je tih stvari. Hrvatski zavod za mirovinsko, osnovno što trebamo na komisiju, moramo nać dvojicu da se uđe unutra. Kada se idemo kategorizirati za invalide, 15 skala ima. Ne može se doć. Čovik koji vas gleda pregledaje vas na ulici. Prije je sve bilo u sklopu socijalnog", redale su se primjedbe.  "Katastrofa", javio se zamjenik Jure Šundov. "To se može riješiti samo ako se ima volje", konstatirao je Kerum. Šundov je podsjetio kako su svima koji su se javili riješili prostore i pomogli u opremanju. "Ovo su mali zahvati koji ne koštaju puno. To se može odmah riješiti u prvoj godini. Nisu to velika sredstva. U prošlom smo mandatu riješili prostore i pristupe plažama. Nećemo se oglušiti na zahtjeve invalida. Ja i zamjenici ponijeli smo teke. Dobro pamtim, ali je bolje zapisati. Što se riješi, podcrta se. Obećat će i konkurent, ali ovisi tko može, a tko ne. Imam socijalnu osjetljivost u sebi. Ako sam u prilici, pomoći ću", zaključio je Kerum.  Krstulović Opara: Split mora biti grad jednakih mogućnosti za sve Protukandidat Andro Krstulović Opara danas se pred stubama koje vode na Prokurative pojavio u društvu školskog kolege Valentina Bilića Prcića, koji se nalazi na HDZ-ovoj listi za Gradsko vijeće Splita i Ante Raosa, koji se već dugi niz godina bori za prava osoba s invaliditetom. Opara je pozvao na dokidanje mentalnih barijera, a kao loš primjer brige o osobama s invaliditetom ukazao je na zgradu Porezne uprave. Malo je trebalo pričekati da Sveti Frane odzvoni, no tiskovna je bila zakazana u podne pa je i to bilo očekivano. Turisti su u velikim grupama prolazili kraj Opare i brojnih novinarskih ekipa. "Iza nas je 11 skala, ljudima koji nemaju invaliditet, nikakva prepreka. Dvadesetak tisuća imaju veliku prepreku, a ostali imaju drugu prepreku, u glavi. Nismo zadovoljni svješću o našim sugrađanima koji imaju problem s kretanjem. Problemi su s našim mentalnim blokadama kada krivo parkiramo auta, s institucijama koje se bave ljepotom interijera pa zaborave napraviti rampu. Htjeli smo skrenuti pozornost našim sugrađanima. Da grad da jednaku mogućnost svakom građaninu, ne samo u kretanju, nego i kasnije, i u sportu i školovanju, kulturnom i socijalnom životu, uopće u obavljanju posla. Mi smo daleko ispod te razine. Grad je zapostavio svoje ljude, ne brine o građanima", konstatirao je HDZ-ov kandidat za gradonačelnika Splita. Bilić Prcić: Andro je senzibiliziraniji od drugih, ne vidim pozvaniju osobu "Ja i Valentino iskusili smo u razredu što znači nepristupačnost. Gospodin Raos se bori za prava pristupačnosti, a tu je i Božo, četiri puta ranjen, ima invaliditet. Ima više invalida u našem gradu nego što to mi mislimo. Zašto im ne pružiti mogućnost da se osjećaju ugodno? Moramo shvatiti da postoje ljudi kojima smo zagorčali pažnju našom nesenzibiliziranošću u osnovnom ljudskom pravu, pravu na kretanje. Nije to samo u gradskoj jezgri, već je to pravilo u našem gradu. Više od 20 tisuća ljudi žive kao građani drugog reda", kazao je Krstulović Opara. O svojim iskustvima su govorili i Raos i Bilić Prcić. "Sam uspon na ovaj plato je nezgodan, tih 10-ak centimetara korniža su gotovo nesavladivi. Najviše zgražaju insitucije koje imaju zakonsku obavezu, a većina ih nema prilagođene prilaze. Da ne govorimo o nogostupima. U Zagrebu se ne mogu sjetiti da nogostup nije bio prilagođen osobama u invalidskim kolicima. Mislim da je Andro senzibiliziraniji od drugih, možda je to i naše iskustvo iz škole. Ne vidim pozvaniju osobu od Andre", nahvalio je školskog kolegu Bilić Prcić. "Barijere su lako rješive uz dobru volju, no problem je drugačije naravi. Želim biti Ante Raos, a ne osoba s invaliditetom. Imam svoj JMBG, svoju osobnu iskaznicu. Želim da me se cijeni i poštuje kao svakog drugog pojedinca. Programom koji je najavio Krstulović Opara dobijamo status da se o osobama s invaliditetom neće govoriti bez njih. Mi smo ti koji ćemo kreirati politiku prema nama samima", kazao je Raos.