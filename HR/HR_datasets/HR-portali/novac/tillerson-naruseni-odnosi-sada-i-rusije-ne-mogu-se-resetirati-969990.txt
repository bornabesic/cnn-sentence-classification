Foto: FAH ODNOSI između Sjedinjenih Država i Rusije nisu bili ovako loši od završetka Hladnog rata i za njih ne može biti  novog početka, rekao je šef američke diplomacije Rex Tillerson.   Državni tajnik i nekadašnji direktor ExxonMobila u zadnjih je nekoliko tjedana nekoliko puta izrazio žaljenje što su odnosi između dviju nuklearnih sila pali "na najnižu razinu" nakon raspada SSSR-a 1991.   Njegov ruski kolega, kojega je u srijedu u Bijeloj kući primio američki predsjednik Donald Trump, iznio je istu konstataciju.   Na upit novinara NBC-ja Tillerson je ponovio da su odnosi između dviju zemalja pali "na najnižu razinu od završetka Hladnoga rata, pri čemu je i međusobno povjerenje iznimno loše". Sumnjičav oko približavanja  "Općenito se smatra da to nije dobro u globalnom smislu. Nije dobro za nas, za američki narod, ni za naše intrese kada je posrijedi nacionalna sigurnost", istaknuo je.   No Tillerson je prilično sumnjičav i u pogledu perspektive kada je riječ o zatopljenju odnosa između dviju sila. Oni su osobito loši od 2012. zbog sukoba u Siriji, a potom i onog u Ukrajini.   Američki diplomat isključio je bilo kakav "nov početak" između Washingtona i Moskve, na način da se stvari "resetiraju".  "ne možete resetirati. Ne možete izbrisati prošlost. ne možete početi ispočetka. Krećemo s onim što imamo", rekao je Tillerson.