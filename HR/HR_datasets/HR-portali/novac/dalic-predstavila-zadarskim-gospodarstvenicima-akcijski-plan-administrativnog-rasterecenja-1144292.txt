Akcijski plan za administrativno rasterećenje gospodarstva donosi više od stotinu mjera koje su usmjerene na pojednostavljenje primjene postojećih zakonskih propisa i podzakonskih akata da bi se osigurala ušteda za poslodavce, kazala je u ponedjeljak potpredsjednica Vlade i ministrica gospodarstva, poduzetništva i obrta Martina Dalić, predstavljajući zadarskim gospodarstvenicima taj plan. Vlada je početkom godine prihvatila akcijski plan za administrativno rasterećenje gospodarstva na temelju kojeg se do kraja ove godine planiraju poduzeti 104 mjere u područjima zaštite na radu, zdravstvene i sanitarne zaštite, energetske učinkovitosti, poslovnog nastana, trgovine, osnivanja poduzeća, a očekuju se uštede za poduzetnike u iznosu od 1,5 milijardi kuna. "U jednom dijelu akcijski plan donosi i mjere za liberalizaciju tržišta usluga, vezane uz jednostavniji, brži i bolji pristup tržištu, odnosno potpuno digitalno osnivanje poduzeća. Akcijski plan u području zaštite na radu, isto kao i sanitarno-tehničkih uvjeta, ne ukida niti jedan postojeći standard. Standardi zaštite ostaju razmjerni javnome interesu, on donosi jednostavniji i fleksibilniji način primjene", kazala je Dalić u Zadru na okruglom stolu Hrvatske gospodarske komore pod nazivom "Unaprijedimo poslovno okruženje", predstavljajući gospodarstvenicima taj plan. Kao primjer, navela je da će biti omogućeno da se rizik procjene zaštite na radu obavi on-line obrascem, koji će biti standardiziran i usklađen s obrascima koji se primjenjuju u zemljama Europske unije. Malim poduzetnicima, pak, koji imaju do 50 zaposlenih otvorit će se mogućnost da ga koriste i tako ostvare uštedu u odnosu na onaj način na koji danas udovoljavaju tome zahtjevu. Dalić je naglasila da će se ove godine značajno povećati kvote za izdavanje radnih dozvola za osobe iz trećih zemalja. "To sigurno nije optimalna i najbolja mjera u vrijeme kada imamo velik broj nezaposlenih, ali moramo biti svjesni problema da dio raspoložive radne snage ne korespondira s radnim mjestima koja se nude", poručila je. Na novinarsko pitanje ima li država plan za rješavanje problema 240.000 nezaposlenih i teškog pronalaska sezonskih radnika, Dalić je izjavila da strukturna neravnoteža na tržištu rada, koja se ogleda u tome da postoji velika potražnja za određenim zanimanjima, dok s druge strane postoji značajan broj nezaposlenih ljudi, "nažalost nije osobina tržišta rada od jučer". "Ono što se u tome dijelu može napraviti tiče se kvalitete rada Zavoda za zapošljavanje, programa koji se nude nezaposlenima ili onima koji žele ući na tržište rada u smislu prekvalifikacija, doškolovanja… Dakle, sustav kontinuiranog obrazovanja, pristupa i mogućnosti odraslih osoba da se educiraju jedna je od najbitnijih mjera za uklanjanje strukturnih neravnoteža. Ali isto tako treba biti realan. Vidjevši iskustva drugih zemalja, razvijenijih i bogatijih od nas, taj problem vjerojatno neće biti moguće ukloniti i stoga smo jednim dijelom ove godine taj problem adresirali značajnim povećanjem kvota za izdavanje radnih dozvola za osobe iz trećih zemalja", istaknula je Dalić. Cilj je okruglog stola, kako je naglasio predsjednik Županijske komore Zadar Dario Jurin, predstaviti gospodarstvenicima Akcijski plan, uputiti na probleme gospodarstvenika u njihovu svakodnevnom poslovanju te im omogućiti izravni kontakt s predstavnicima izvršne vlasti kako bi zajedno pronašli mjere i rješenja za olakšanje poslovanja. "Zadarska županija nikada nije imala veći broj zaposlenih. Taj je broj veći nego 2008. godine, a dosegnuta je i razina prihoda iz 2008. godine, što je postignuto u vrlo malom broju županija", istaknuo je Jurin. 