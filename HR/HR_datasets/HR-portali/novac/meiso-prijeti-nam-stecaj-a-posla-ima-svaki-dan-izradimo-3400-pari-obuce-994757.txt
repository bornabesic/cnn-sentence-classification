Propao je još jedan prokušaj da se država riješi 78,86% udjela u obućarskoj tvrtki Meiso iz Goričana. Na javni poziv za iskazivanje interesa za kupnju 48.891 dionice nominalne vrijednosti 14,667.300 kuna nije stigla nijedna ponuda. Upravu Meisa, koji zapošljava 480 radnika i prodaje se već 10-ak godina, to nije iznenadilo. – Na prodaju smo dva puta godišnje. Radimo, isplaćujemo plaće na vrijeme i plaćamo poreze. Trudim se održati tvrtku, neka nas puste na miru – kaže direktorica Snježana Dominić. Prije pet godina radnici su ponudili jednu kunu za kupnju državnog udjela, no uteg je dug koji je ostavila bivša uprava. S kamatama se popeo na 15,3 milijuna kuna, od čega je osam milijuna glavnica. Uprava i radnici od države traže da taj dug otpiše pa da mogu nastaviti s poslovanjem i javljati se na natječaje za potpore. U protivnom, prijeti im stečaj. A posla ima. Svaki dan izrade 3400 pari obuće za domaće i strane partnere. Planiraju zaposliti još 50-ak ljudi, a već im je stiglo 900 molbi! >>Česi bacili oko na Čateks, Meiso na čekanju >>Radnici Meisa masovno izlaze iz sindikata i daju podršku direktorici 