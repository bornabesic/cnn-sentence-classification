Meteor grupa, jedan od potencijalnih kupaca Badela 1862, koji je već tri godine u predstečajnoj nagodbi, do jučer je na ime založnih prava na pogon na Žitnjaku te vinograde i vinarije Badelovim vjerovnicima NLB-u i B2 trebala iskeširati 60-ak milijuna kuna. No je li, u đakovačkoj kompaniji u suvlasništvu Ante Raspudića i donedavnog člana uprave koncerna Agrokor Darka Kneza jučer to nisu potvrdili ni demantirali, kao ni u NLB-u, od kojega smo tražili odgovor. Šute o detaljima – U postupku odabira strateškog partnera za Badel 1862 sudjelujemo s vrlo kvalitetnom i vjerujemo najboljom ponudom čija je ukupna vrijednost veća od 26 milijuna eura, a koja osigurava brzo razduživanje i sredstva nužna za investicije u proizvodnju, prodaju i marketing. O ozbiljnosti naše ponude svjedoči podatak da smo ugovorili otkup tražbina dvaju financijskih vjerovnika, NLB-a i B2, čime rješavamo založna prava na ključnu imovinu Badela 1862. Kao i sve svoje druge obveze, Meteor grupa će i te obveze u cijelosti ispuniti u dogovorenim rokovima. O pojedinostima tih ugovora zbog tajnosti podataka i činjenice da proces odabira strateškog partnera još uvijek nije dovršen nismo u mogućnosti govoriti – poručili su jučer iz Meteor grupe. Ističu kako dodatno mogu samo potvrditi da su i s ostalim bankama vjerovnicima postigli dogovor o rješavanju tražbina u predstečajnoj nagodbi čime jamče njezino brzo okončanje. Tvrde kako će cjelokupnu transakciju vezanu uz Badel 1862, uključujući i otkup tražbina, financirati dijelom vlastitim kapitalom, a dijelom bankarskim kreditima za koja imaju dogovore s poslovnim bankama, potvrđene i obvezujućim pismima namjere. Svi uvjereni da su najbolji – Zbog ozbiljnosti situacije u Badelu 1862 nadamo se da će proces odabira strateškog partnera biti uskoro okončan – poručuju s obzirom na to da Badelu sa svakim novim danom curi vrijeme koje bi mu moglo donijeti spas – ali i stečaj. Još se, naime, čeka i ocjena Ureda za zakonodavstvo može li tehnička Vlada donijeti odluku o prodaji tvrtke u kojoj država zajedno s Kapitalnim fondom drži 77,88% udjela pa ni ministar Tomislav Panenić, s kojim smo jučer pokušali kontaktirati, očito nema ništa novo za reći. I u Meteor grupi i u slovačkom St. Nicolausu uvjereni su u najbolju ponudu i pobjedu u utrci za nekadašnju hrvatsku perjanicu. Pitanje je samo tko će o tome i kada donijeti konačnu odluku. 