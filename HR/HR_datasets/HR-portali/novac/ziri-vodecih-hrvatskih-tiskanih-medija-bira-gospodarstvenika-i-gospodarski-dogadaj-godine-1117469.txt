Pod egidom ‘Pridružite nam se u razbijanju mitova i stvaranju bolje i uspješnije Hrvatske!’, Večernji list i Poslovni dnevnik, kao najrelevantniji i najutjecajniji medijski brendovi, pokreću izbor Gospodarstvenika i Gospodarskog događaja godine, kojeg će izabrati stručni žiri. Dodjeljuju se četiri nagrade, jer će svog gospodarstvenika i gospodarski događaj godine izabrati i čitatelji Večernjeg lista i Poslovnog dnevnika. Oni su važniji od politike U vremenu političke nestabilnosti gospodarstvo i gospodarstvenici ključni su nositelji stabilnosti društva. Hrvatskoj su potrebne promjene u svim sferama, s naglaskom na pozitivne i uspješne priče. Domaći gospodarstvenici, unatoč često negativnom okruženju, promotori su izvrsnosti, inovacija i uspješnih pothvata. – Želimo umjesto na političare i politička zbivanja, interes javnosti preusmjeriti na gospodarstvo i gospodarstvenike. Isticanjem pozitivnih primjera kao što su izvrsnost u poslovanju, izvozni uspjeh, otvaranje novih pogona, a time i radnih mjesta. Gospodarstveni uspjesi poticaj su i za niz malih i srednjih poduzetnika i poruka mladima da ne napuštaju Hrvatsku – ističu organizatori. Titulu Gospodarstvenika i Gospodarskog događaja godine ponijet će najuspješniji i najjači čije poslovanje ili važnost presudno utječu na gospodarska kretanja u zemlji, ali i mijenjaju gospodarsku i društvenu klimu. Bilo da se radi o izvoznom, investicijskom ili proizvodnom pothvatu, oni poboljšavaju Hrvatsku i njeno gospodarstvo. Pri nominaciji i izboru vodit će se prema pet osnovnih kriterija: izvrsnost u poslovanju, iznadprosječni poslovni rezultati, uspješan investicijski projekt, otvaranje novih radnih mjesta i izvozni uspjeh. Svaki član žirija predlaže pet gospodarstvenika i pet gospodarskih događaja koji su obilježili 2016. na način da prvoj osobi i događaju da pet bodova, drugoj četiri, trećoj tri, četvrtoj dva i petoj jedan bod. Pobjednici su osoba i događaj s najvećim brojem bodova. Stručni žiri će nominirati i pet najboljih osoba i pet događaja koji će biti ponuđeni na glasanje čitateljima, a oni s najviše glasova čitatelja ponijet će titulu Gospodarstvenika i Gospodarskog događaja godine prema izboru čitatelja Večernjeg lista i Poslovnog dnevnika. Stručni žiri čine uglednici iz gospodarstva Hrvatske, vodeći stručnjaci i znanstvenici s polja ekonomije, koji su jamac izvrsnosti i snage izbora – Luka Burilović (predsjednik Hrvatske gospodarske komore – HGK), Davor Majetić (glavni direktor Hrvatske udruge poslodavaca- HUP), Marko Jurčić (savjetnik za gospodarstvo predsjednice RH), Heri Bezić (dekan Ekonomskog fakulteta Sveučilišta u Rijeci), Vladimir Cini (dekan Ekonomskog fakulteta Sveučilišta u Osijeku), Željko Garača (dekan Ekonomskog fakulteta Sveučilišta u Splitu) i Lajoš Žager (dekan Ekonomskog fakulteta Sveučilišta u Zagrebu). U žiriju su i vodeći hrvatski novinari i urednici iz gospodarskog sektora: Anja Šeparović (HTV), Gordana Gelenčer (Nova TV), Miodrag Šajatović (Lider), Boris Mišević (RTL), Saša Ćeramilac (Al-jazeera), Ivan Hrstić (N1), Ljubica Gatarić (Večernji list) te Božica Babić, Marija Brnić, Vladimir Nišević i Mislav Šimatović (Poslovni dnevnik). Ključni za sretne građane Večernji listi i Poslovni dnevnik kroz sve svoje platforme učinit će izbor dostupnim najširoj zajednici i tako postati i promotor izvrsnosti i uspješnosti. – HUP koji okuplja više od 6000 tvrtki jedan je od najglasnijih zagovornika interesa gospodarstvenika i pozitivnijeg odnosa prema poduzetništvu. Bez uspješnog gospodarstva nema uspješnih država, naprednih društava i sretnih građana. Zato podržavamo i uvijek ćemo podržavati svaki projekt koji može pridonijeti poboljšanju poslovnog okruženja. Očekujemo da se kroz ovaj projekt prikažu brojne uspješne priče koje s velikim trudom i entuzijazmom kreiraju hrvatske tvrtke – kaže Majetić iz HUP-a, dok predsjednik HGK smatra da je “ovaj izbor sjajan projekt koji prepoznaje i nagrađuje izvrsnost u gospodarstvu.” – Drago mi je što će poduzetnici dobiti potvrdu za svoj rad. Stalno naglašavam da su poduzetnici heroji današnjice koji stvaraju kvalitetan proizvod i otvaraju nova radna mjesta – poručuje Luka Burilović.       >> Biramo gospodarstvenika godine