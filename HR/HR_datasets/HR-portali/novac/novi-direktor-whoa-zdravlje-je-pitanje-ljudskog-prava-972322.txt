Foto: Hina  NOVI glavni direktor Svjetske zdravstvene organizacije (WHO) Tedros Adhanom Ghebreyesus izjavio je u Ženevi da mu je prioritet univerzalna zdravstvena skrb.  "Moramo se složiti da je zdravlje pitanje ljudskog prava", rekao je Ghebreyesus na prvoj tiskovnoj konferenciji otkako je izabran za direktora.  Ghebreyesus, bivši ministar zdravstva i vanjskih poslova Etiopije, naglasio je da je univerzalna zdravstvena skrb obećanje još iz vremena osnivanja WHO-a 1948. godine.  Danas više od pola globalnog stanovništva nema univerzalnu zdravstvenu skrb, koncept koji podrazumijeva adekvatnu zdravstvenu infrastrukturu i osoblje te prihvatljivu cijenu.  "Najpametnija je stvar uložiti u zdravlje", kaže etiopijski stručnjak.  Najavio je i da će nastaviti reforme direktorice na odlasku Margaret Chan kako bi WHO brže reagirao na epidemije poput ebole, ali je dodao i da zemlje moraju učiniti više u pripremi svojih zdravstvenih sustava.  "Epidemija se može pojaviti bilo gdje", naglasio je.