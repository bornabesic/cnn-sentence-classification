15. i 16. svibnja na zagrebačkom Fakultetu elektrotehnike i računalstva održan je JobFair, dan karijera u organizaciji Saveza studenata FER-a koji na jednom mjestu okuplja velik broj studenata i predstavnika vodećih hrvatskih, ali i stranih poduzeća s ciljem pružanja platforme za povezivanje mladih stručnjaka s potencijalnim poslodavcima. Predstavnici Styrije Hrvatska iskoristili su ovu priliku da studentima FER-a predstave poslovanje medijske kuće, pruže im odgovore na njihova pitanja te im predstave paletu prilika za prve korake u poslovnom svijetu, od praksi i studentskih poslova do projekata unutar Styrije usmjerenih na pružanje praktičnih znanja studentima. Također, održana je i prezentacija tvrtke studentima koji su željeli dobiti dublji uvid u organizaciju poslovanja i konkretne prilike koje se pružaju. „Styriju Hrvatska mnogi povezuju s novinarstvom i na prvi pogled student tehničkog usmjerenja možda ni ne vidi kako bi Styria mogla biti tvrtka za njega. Predstavljanjem tvrtke s naglaskom na Odjel digitalnog razvoja željeli smo studentima FER-a dočarati našu poslovnu kulturu, procese i radnu atmosferu, ali i staviti naglasak na konkretne prilike koje im se nude. Te prilike obuhvaćaju prakse i studentske poslove, ali i mogućnost sudjelovanja na Styria:SCOOL, prvoj hrvatskoj medijskoj akademiji namijenjenoj pružanju praktičnih znanja o poslovanju medijske kuće, projektu za koji smo ove godine dobili i Nagradu za kreativnost i inovativnost u kategoriji \'Inovativan edukacijski projekt\'“, opisuje Nikolina Vlašić, Pomoćnik direktora za upravljanje ljudskim potencijalima. Pitanja studenata, posjetitelja JobFaira, bila su najviše usmjerena prema konkretnim prilikama za prakse, studentske poslove i zaposlenje, no također je stavljen naglasak i na radnu atmosferu te dugoročna ulaganja u razvoj zaposlenika. Odjel upravljanja ljudskim potencijalima u Styriji već godinama predano organizira i sudjeluje na projektima namijenjenim studentima što je prepoznato i od strane studentske zajednice pa je tako Styria Hrvatska ove godine osvojila i nagradu „Zlatni indeks“ u kategoriji ulaganja u studentske udruge i projekte koju dodjeljuje studentska udruga eStudent. >> Projekti Styrije osvojili nagrade za inovativnost i kreativnost 