U Hrvatskoj je u lipnju bilo ukupno 1,397 milijuna zaposlenih, što je za 21.092 osobe ili 1,5 posto više nego u svibnju, pa je zaposlenost na mjesečnoj razini porasla treći mjesec zaredom, pokazuju podaci Državnog zavoda za statistiku (DZS).   Pritom je broj zaposlenih u pravnim osobama u lipnju, u odnosu svibanj, povećan za 1 posto ili 11.900 osoba, pa je u njima bilo zaposleno 1.169.508 osoba. Za 4,7 posto, ili  9.264 osobe, povećan je, pak, broj zaposlenih u obrtu i slobodnim profesijama, pa je ukupan broj zaposlenih u njima u lipnju dosegnuo 208.383. Zaposlenih osiguranika poljoprivrednika bilo je u lipnju 19.898, što je 0,4 posto manje nego mjesec dana prije. Statistika zaposlenosti u pravnim osobama pokazuje da je u lipnju, u odnosu na svibanj, u četiri djelatnosti broj zaposlenih smanjen, dok je u njih 15 povećan. Najveći rast zabilježen je u djelatnosti pružanja smještaja te pripreme i usluživanja hrane - za 12 posto, na 65.233 zaposlenih. Na godišnjoj je razini, pak, broj zaposlenih pao u 14 djelatnosti, a porastao u njih 5.  Prema ranije objavljenim podacima Hrvatskog zavoda za zapošljavanje (HZZ), u lipnju je broj nezaposlenih u odnosu na svibanj smanjen za 5,5 posto, ili 12.836 osoba, na 219.491 osobu. Pritom je stopa registrirane nezaposlenosti smanjena sa 14,4 na 13,6 posto.  >> Broj nezaposlenih pada zbog sezone i migracijskih trendova, 58% nezaposlenih ima srednju školu 