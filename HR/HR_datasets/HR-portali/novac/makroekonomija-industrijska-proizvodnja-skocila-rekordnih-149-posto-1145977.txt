Industrijska je proizvodnja u Hrvatskoj u prosincu prošle godine skočila 14,9 posto, što je njezin najveći skok od 2001. godine, a time je nastavljen i rast proizvodnje već 23. mjesec zaredom. Državni zavod za statistiku (DZS) objavio je u ponedjeljak da je industrijska proizvodnja, prema kalendarski prilagođenim podacima, u prosincu porasla za 4,0 posto u odnosu na prethodni mjesec, dok je u odnosu na prosinac 2015. skočila za 14,9 posto. To je najveći skok proizvodnje od 2001. godine, od kada DZS vodi kalendarski prilagođene podatke, i znatno veći nego mjesec dana prije, kada je proizvodnja porasla 7,1 posto na godišnjoj razini. To je i znatno veći rast nego što se očekivalo. Četiri makroekonomista, koji su sudjelovali u anketi Hine, procjenjivali su u prosjeku da je u prosincu industrijska proizvodnja porasla za 5,4 posto u odnosu na isti mjesec godinu dana prije. Njihove procjene rasta kretale su se u rasponu od 4,0 do 6,5 posto. Tako je nastavljen trend rasta industrijske proizvodnje na godišnjoj razini, koji traje već 23 mjeseca zaredom, što nije zabilježeno još od 2007. "Izvješćem za prosinac potvrđen je trend pozitivnih godišnjih stopa rasta industrijske proizvodnje koji traje od veljače 2015. godine", navode analitičari Raiffeisenbank Austria (RBA) u osvrtu na izvješće DZS-a. U prosincu je najviše, za 46,6 posto na godišnjoj razini, skočila proizvodnja trajnih proizvoda za široku potrošnju, a s rastom od 23,9 posto slijedila je proizvodnja energije. Proizvodnja intermedijarnih proizvoda porasla je, pak, za 17 posto, dok je proizvodnja netrajnih proizvoda za široku potrošnju ojačala za 11,5, a kapitalnih proizvoda za 3,0 posto.  U cijeloj prošloj godini industrijska je proizvodnja porasla za 5,0 posto, pa je to bila već treća godina zaredom kako je proizvodnja ojačala, i to brže nego prethodnih godina.  U 2015. je industrijska proizvodnja porasla za 2,6 posto, dok je godinu dana prije zabilježila rast od 1,3 posto.  "I u ovoj godini očekujemo nastavak pozitivnih godišnjih stopa rasta. Očekujemo da će predvodnici rasta prije svega biti aktivnosti usko vezane za turizam i trgovinu. Tako bi se, uz projicirani nastavak rasta u najvažnijim hrvatskim vanjskotrgovinskim partnerima, pozitivan uzlazni ciklus prerađivačke industrije trebao nastaviti i u ovoj godini", zaključuju analitičari RBA. 