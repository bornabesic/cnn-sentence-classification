Foto: FaH  KAMPANJA za parlamentarne izbore u Velikoj Britaniji, prekinuta nakon atentata u Manchesteru, nastavit će se u četvrtak u zemlji duboko traumatiziranoj, ali odlučnoj da se demokratskim sustavom suprotstavi terorizmu.  "Britanski narod je ujedinjen u želji da terorizmu ne dopusti nadmoć. Terorizam nam neće spriječiti svakodnevicu niti će pobijediti naš demokratski sustav", naglasio je Jeremy Corbyn, čelnik vodeće oporbene laburističke stranke u najavi završetka prekida kampanje.  Konzervativna stranka premijerke Therese May nastavit će kampanju na lokalnoj razini u četvrtak da bi je u petak proširila na državnu razinu.  Kampanja prekinuta par sati nakon terorističkog napada  Politička kampanja za izbore 8. lipnja prekinuta je nekoliko sati nakon atentata u kojem su u ponedjeljak navečer u Manchesteru ubijene 22 osobe na koncertu američke pop-zvijezde Ariane Grande. May i Corbyn su razgovarali tijekom noći i zatim objavili da prekidaju kampanju.  Premijerka May je sazvala prijevremene izbore tri godine prije predviđena roka kako bi pojačala svoju većinu radi pregovora o Brexitu koji će početi nekoliko dana nakon izbora.  Brojni stručnjaci ocjenjuju da bi atentat mogao donijeti prednost stranki Therese May koja je bila ministrica unutarnjih poslova šest godina, dok je lijevo orijentirani Jeremy Corbyn često suočen s kritikama u području pitanja sigurnosti.