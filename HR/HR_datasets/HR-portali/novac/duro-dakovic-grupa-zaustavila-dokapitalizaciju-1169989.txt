Uprava Đuro Đaković grupe izvijestila je jučer dioničare i javnost o obustavi postupka povećanja temeljnog kapitala, odluke koju je donijela Glavna skupština društva krajem ožujka. Do obustave je došlo, kako stoji u priopćenju objavljenom na Zagrebačkoj burzi, zbog nemogućnosti dostizanja minimuma izdanja od 5 milijuna dionica. Razlog su, kažu, “poteškoće u funkcioniranju tržišta kapitala, izazvane značajnim financijskim poremećajima, što je imalo za posljedicu neodlučnost prije svega inozemnih, ali i domaćih institucionalnih ulagatelja i nedovoljno vremena za adekvatnu analizu svih rizika potencijalnog ulaganja”. Da bi ishod mogao biti takav, predviđala je ovih dana financijska zajednica. Situacija koju je uzdrmao Agrokor stvorila je nepovjerenje među ulagačima. I stoga su tvrdili da vrijeme za dokapitalizacije nije dobro. S prikupljanjem kapitala u predviđenom iznosu od 600 i 750 milijuna kuna kreće i Arena Hospitality Group pa će biti zanimljivo vidjeti i njihov ishod, bez obzira na to što je riječ o zvučnom imenu na turističkoj sceni. Neki burzovni analitičari komentiraju kako su možda institucionalni ulagači, poput mirovinskih fondova, izbjegli ulaganje u državni Đuro Đaković i sačuvali novac za Arenu.      