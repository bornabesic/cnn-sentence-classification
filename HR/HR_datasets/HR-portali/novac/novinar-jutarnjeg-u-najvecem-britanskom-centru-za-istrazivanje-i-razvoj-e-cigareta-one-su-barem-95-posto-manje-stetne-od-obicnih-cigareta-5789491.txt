E-cigarete su barem 95 posto manje štetne nego obične cigarete i ne smiju se zakonski gledati na isti način, istaknuli su u petak znanstvenici u najvećem britanskom centru za istraživanje i razvoj elektronskih cigareta u Southamptonu. Cigarete su štetne, naglašavaju, zbog duhana koji gori i stvara štetne tvari u dimu, a inhaliranje tih štetnih tvari iz dima uzrok je bolesti povezanih s pušenjem kao što je rak pluća. S druge strane, proizvodi poput elektronskih cigareta ne sadrže duhan i katran, a korisniku dostavljaju nikotin u obliku pare. Iako e-cigarete imaju slično ime cigaretama, riječ je o dva potpuno drugačija proizvoda. I tu nastaje zabluda u očima javnosti. Elektronske cigarete se ne puše, nego se “vapaju” ili isparuju paru, nemaju duhanski dim, pepeo i ne smrde. Zanimljiva je činjenica da su u Velikoj Britaniji e-cigarete čak stavljene na listu lijekova nacionalnog zdravstva za odvikavanje od pušenja. Ipak, ove informacije nisu široko poznate u hrvatskoj javnosti, što dovodi do krivih predrasuda. Vlada je nedavno poslala u saborsku proceduru Zakon o ograničavanju uporabe duhanskih i srodnih proizvoda, prema kojemu su klasične i elektronske cigarete jednako loše. Tako će se, ako se zakon izglasa, zabraniti uporaba e-cigareta u javnim prostorima gdje je zabranjeno pušenje. U Hrvatskoj puši 1,2 milijuna ljudi, a zakon će naročito pogoditi 200.000 ljudi koji su probali e-cigarete i žele se riješiti štetne navike pušenja. Ovom se zakonu protive i hrvatski medicinari, o čemu je Jutarnji list već pisao, jer bi cilj trebao biti smanjiti štetne posljedice duhana, kako je to u britanskoj zdravstvenoj praksi. British American Tobacco (BAT) osnovao je istraživačko-razvojni centar u lučkom gradu Southamptonu na južnoj obali Engleske kao odgovor na istraživanje objavljeno 50-ih godina prošlog stoljeća koje je prvi put povezalo pušenje klasičnih duhanskih cigareta i rak pluća. Centar je okružen stambenim kućama od crvene ili smeđe cigle, baš onakvima iz britanskih filmova. U njemu radi čak 300 vrhunskih znanstvenika, i to na istraživanjima proizvoda nove generacije usmjerenih na smanjenje štete, a od 2008. objavili su više od 200 članaka u prestižnim znanstvenim časopisima. Tvrtka je prije desetak godina prva u industriji otvorila vrata svoga istraživačkog centra za posjetitelje. PLUĆNE STANICE U petak smo imali priliku osobno se uvjeriti čime se zapravo BAT-ovi znanstvenici bave. Nakon što smo obukli laboratorijske kute i stavili zaštitne naočale, bili smo spremni za obilazak centra. Znanstvenici su predstavili svoja istraživanja i na svako su pitanje srdačno odgovorili. Primjerice, pokazali su kako uzgajaju žive stanice pluća u hermetički zatvorenim plastičnim posudicama i pomoću in vitro testova žele što više smanjiti toksične tvari u elektronskim cigaretama. Plućne stanice, koje su izložene pari e-cigareta, odnosno kako se znanstveno zove - aerosolu, imaju istu staničnu strukturu kao i normalne stanice, dok su s druge strane stanice koje su izložene dimu cigarete umrle. SPEKTAR RIZIKA Takva su istraživanja u skladu s drugim znanstvenicima. Primjerice, znanstveni časopis Chemical Research in Toxicology u prošlogodišnjoj je studiji pokazao da su razine otrovnih tvari u pari e-cigarete Vype ePen u prosjeku 95 posto niže nego u dimu uobičajene cigarete. British Medical Journal objavio je lani da je barem 18 tisuća pušača u 2015. prestalo pušiti zahvaljujući e-cigaretama. Ured za statistiku Velike Britanije početkom mjeseca objavio je da je broj korisnika e-cigareta u odvikavanju od pušenja premašio milijun, dok je stopa pušača s 20,1 posto 2010. pala na 17,2 posto u 2015.-oj. BAT je na tržište plasirao široku paletu proizvoda nove generacije na cijelom spektru rizičnosti. Najrizičnije su klasične cigarete, a od njih su čak 90 posto manje štetni proizvodi koji zagrijavaju duhan, ali ne na dovoljno visokoj temperaturi da ga spale pa stoga nema ni pepela. Osim toga, tvrtka ima još manje štetne proizvode, koji imaju duhan, ali ne ispuštaju dim. Uz njih, e-cigarete su 20-ak puta manje štetne od cigareta, gotovo kao najmanje štetni medicinski proizvodi. To su, primjerice, nikotinski flasteri, koji zadovoljavaju stroge medicinske standarde i koriste se kao lijek u odvikavanju od pušenja. - Za svaki proizvod radimo provjeru rizika, odnosno da kod e-cigareta tekućina nema nikakvih kancerogenih tvari ili onih koje bi mogle izazvati mutaciju gena te da je uređaj siguran prema svim propisima - istaknuo je James Murphy, voditelj razvoja proizvoda manje štetnosti kompanije, tijekom našeg posjeta. Dr. Sudhanshu Patwardhan viši je međunarodni voditelj angažmana u tvrtki Nicoventures koju je BAT osnovao 2011., a fokusira se na razvoj i komercijalizaciju inovativnih nikotinskih proizvoda koje su odobrili regulatori. - Najveći je mit da nikotin uzrokuje rak, a zapravo vas ubija dim - naglasio je Patwardhan. VISOKI POREZ Zbog toga, ističe, para e-cigareta ne šteti okolnim ljudima, za razliku od pasivnog pušenja kod standardnih cigareta, te bi se trebala dopustiti njihova uporaba u zatvorenim, ali i javnim prostorima. Trebale bi se moći prodavati na internetu, kaže, a ako se zabrani njihova prodaja, samo će se potaknuti crno tržište. Zakonski okvir, pojašnjava, trebao bi se temeljiti na visokim standardima kvalitete i sigurnosti, kakve ima BAT, a država bi se trebala pobrinuti da regulacijama ne ubije inovacije. Također, visok je porez na e-cigarete, koje su manje štetne za zdravlje ljudi te im štede novac, kao i javnom zdravstvu. - Smanjenje štetnosti duhana je prava prilika za javno zdravstvo - zaključio je Patwardhan. Prema riječima hrvatskog stručnjaka upoznatog sa situacijom u Hrvatskoj, iskustvo je pokazalo da dizanje poreza na obične cigarete ima suprotni učinak. Kada su se povećali porezi i trošarine na cigarete, pušači su se okrenuli sumnjivom, često nelegalnom, rezanom duhanu čija je kvaliteta upitna i nisu je provjerili zdravstveni inspektori. Visokim porezima buja crno tržište koje samo pogoršava zdravlje potrošača, a samim time rastu i troškovi javnog zdravstva. Procjene iz 2015. govore da je tržište proizvoda nove generacije dosegnulo osam milijardi dolara, a diljem svijeta koristi ih 29 milijuna ljudi. Očekuje se da će vrijednost tržišta, isključujući SAD, već do 2020. godine porasti na oko 15 milijardi dolara. Prema procjenama, dvije trećine tržišta odnosit će se na proizvode koji ispuštaju paru, a trećina na proizvode koji zagrijavaju duhan. Prve proizvode nalik na e-cigarete BAT je lansirao 2003., a otad se tržište razvilo od izvornih jednokratnih proizvoda nalik klasičnim cigaretama prema “modularnim” uređajma koji imaju punjive tekućine