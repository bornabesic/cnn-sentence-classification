Novi Pravilnik o izvoznim certifikatima olakšat će izvoz hrane jer za zdravstvene certifikate proizvoda neće biti potrebna dodatna analiza kao dosad. – Već u rujnu i u listopadu ove godine očekuje se novi pravilnik. Potvrde o slobodnoj prodaji bit će dvojezične, a smanjit će se i opseg dokumentacije koja se predaje uz zahtjev za potvrdu čime će se ubrzati cijeli postupak – prokomentirala je Ružica Vazdar iz Ministarstva zdravstva na Konferenciji o sigurnosti i kvaliteti hrane u Hrvatskoj koja se u organizaciji HGK održava u Opatiji. Pokrovitelji konferencije su ministarstva poljoprivrede i zdravstva. Pomoćnica ministra poljoprivrede Jelena Đugum istaknula je kako je Ministarstvo poljoprivrede ojačalo kontrole sigurnosti hrane i nastavit će u tom smjeru, što bi trebalo pomoći pri stavljanju proizvoda na domaće i inozemno tržište. Na temu salmonele pomoćnik ministra poljoprivrede Damir Agičić govorio je o nužnosti promjene svijesti o mikrobima. – Mikrobe treba svesti na razumnu mjeru, ali mi s njima živimo. Ne znači da svaki put kad ispitivanje pokaže postojanje salmonele piletinu treba povući s polica – poručio je Agičić.