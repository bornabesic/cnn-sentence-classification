U Američkoj gospodarskoj komori kažu da hrvatski porezni sustav obilježavaju nagle i česte porezne promjene koje dovode do nestabilnosti i nepredvidljivosti poslovnog okruženja, ali da smo i nekonkurentni po pitanju poreznog opterećenja rada, posebice u segmentu viših plaća koje ulaze u najvišu stopu od 40%. To, primjerice, dovodi do nedostatka kadrova u ICT industriji i ostalim propulzivnim sektorima. Berislav Horvat, predsjednik AmChama, zato naglašava da je potrebno ukinuti stopu ili drastično povisiti prag za primjenu stope poreza na dohodak od 40%. – To bi rezultiralo povećanjem neto plaće uz isti trošak za poslodavca ili otvaranjem većeg broja radnih mjesta uz isti trošak za poslodavca. Veća neto primanja dovela bi do povećane potrošnje, a time i većih prihoda države kroz povećanje prihoda od PDV-a i trošarina, kao i do pozitivnog učinka na demografsku sliku. Rezultat bi bio povećanje izvoza i veća stopa gospodarskog rasta te u konačnici i otvaranje regionalnih središta međunarodnih tvrtki – kaže Horvat. Uspjeh porezne reforme, kažu, osim konkretnih poreznih izmjena, zahtijeva i promjenu pristupa poreznih vlasti, koje bi se trebale pozicionirati kao savjetnici i partneri gospodarstva i građana. >> Porez na dobit među najvišima, a prihodi od njega najniži u EU 