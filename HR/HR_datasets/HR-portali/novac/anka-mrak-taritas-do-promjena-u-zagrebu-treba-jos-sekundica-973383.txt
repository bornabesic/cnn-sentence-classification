Foto: FaH  UOČI drugog kruga lokalnih izbora u Zagrebu kandidatkinja HNS-a i SDP-a za gradonačelnicu Anka Mrak Traitaš pozvala je građane da izađu na izbore i izaberu promjene za koje se, istaknula je, u prvom krugu izjasnilo dvije trećine Zagrepčana, te ustvrdila da je sigurna u uspjeh, iako neće biti lako pobijediti Milana Bandića.  Nakon 17 godina Bandićeva upravljanja Zagrebom, poručujem građanima da su promjene moguće, da je moguće javno, otvoreno, transparentno i sustavno upravljanje Zagrebom, istaknula je Mrak Taritaš u ponedjeljak na konferenciji za novinare koju je održala na Peščenici zajedno s predsjednikom SDP-a Davorom Bernardićem.   "Pozivam sve Zagrepčane da izađu na izbore 4. lipnja, svi zajedno želimo promjene, a do njih treba još sekundica", poručila je kandidatkinja koalicije SDP-HNS-HSS-HSU-Naprijed Hrvatska-SU.  Predsjednik SDP-a Davor Bernardić ponovio je da njegova stranka želi brži, jeftiniji i perspektivniji Zagreb.  Bernardić: Imamo najbolju kandidatkinju  "Imamo najbolju kandidatkinju - Anku Mrak Taritaš i najbolji tim koji će provesti promjene u Zagrebu", rekao je Bernardić i također pozvao građane da izađu u nedjelju na izbore jer oni odlučuju kako će njihov grad izgledati sljedeće četiri godine.  Odbacio je primjedbu novinara da se prvi put javno pojavio u kampanji s Mrak Tritaš.   "Kako mislite prvo javno pojavljivanje? SDP je dao podršku, zajedno smo bili na terenu sa svim kandidatima s liste, zajedno smo potpisali sporazum. Kao predsjednik SDP-a obilazim cijelu Hrvatsku ovih dana i danas sam ovdje došao pred drugi krug dati potporu našoj kandidatkinji u Zagrebu, a sutra ću to napraviti u Rijeci", odgovorio je Bernardić.  O pitanju buduće suradnje SDP-a i HNS-a, Mrak Taritaš odlučno je odbacila mogućnost da se HNS prikloni HDZ-u u preslagivanju saborske većine. No, nije izravno odgovorila jesu li je zbog takvih stajališta na predsjedništvu HNS-a kritizirali Ivan Vrdoljak i Srećko Ferenčak.  "HNS ne sudjeluje ni u kakvim pregovorima i neće jednom neodgovornom premijeru dati mogućnost da to i dalje bude. To ne dolazi u obzir", poručila je Mrak Taritaš.