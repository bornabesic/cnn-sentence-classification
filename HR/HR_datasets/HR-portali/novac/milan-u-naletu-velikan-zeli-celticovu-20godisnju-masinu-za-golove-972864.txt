Foto: Getty Images / Guliver Image DOK dva Manchestera pokušavaju ukrasti Gianluigija Donnarummu, te nude 75 milijuna eura za nevjerojatnog 18-godišnjeg vratara, Milan razmišlja o napadaču za sljedeću sezonu. Rossoneri već duže vrijeme love Alvara Moratu (Real Madrid), Pierre-Emericka Aubameyanga (Borussia Dortmund) i Andreu Belottija (Torino), a izvršni direktor Marco Fassone te sportski direktor Massimiliano Mirabelli već uveliko pregovaraju sa spomenutim igračima, od kojih bi jedan trebao zaigrati na San Siru.  Međutim, dok čekaju informacije iz Španjolske, Njemačke i Italije, čelnici Milana okrenuli su se i četvrtom napadaču. U pitanju je suigrač Joze Šimunovića, sjajni Moussa Dembele iz Celtica. Fantastični 20-godišnji napadač iz Malija, koji je prošao sve mlađe selekcije Francuske i trenutačno nastupa za njenu U21 momčad, ove je sezone za prvaka Škotske zabio 32 gola u 49 utakmica, te upisao devet asistencija.  Njemu ugovor sa Celticom ističe na ljeto 2020. godine, a trenutačno prema Transfermarktu vrijedi svega pet milijuna eura, a zapravo je njegova cijena puno veća, pa se očekuje u sljedećim danima da njegov klub izvijesti Talijane za koliko bi ga mogli prodati.  Naravno, mediji s Apenina uvjeravaju da i pored mogućeg dolaska Dembela Milan nastavlja pregovore s Realom, Borussijom i Torinom, jer će praktički jednog od njih sigurno dovesti, a trenutačno je najveći favorit Morata, za kojeg španjolski mediji tvrde da je odbio Chelsea i Manchester United te rekao da velikanu iz Lombardije.