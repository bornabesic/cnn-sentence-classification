Foto: Guliver Image/Getty Images REAL je pobjedom protiv Malage prošlu nedjelju osvojio naslov prvaka Španjolske, a branič Barcelone  Gerard Pique nikako se ne može pomiriti s gubitkom titule. Pique je često ove sezone kritizirao suce i tvrdio je da favoriziraju Madriđane, zbog čega je u ožujku i kažnjen s 3.000 eura. No, to ga nije spriječilo da još jednom udari po sucima. "Suci su utjecali na rasplet u Primeri. Ne želim sad govoriti o situacijama kad smo bili mi favorizirani ili kad se nepravda događala našim protivnicima. Na kraju, Real je osvojio, a mi moramo okrenuti stranicu", rekao je Pique, pa je dodao: "Jasno je da trebamo VAR (video sustav). S njim će pogreške biti smanjene i svi će biti pod jednakim uvjetima. Sucima će se smanjiti odgovornost u ključnim odlukama. Ipak, ne tražim isprike. Ako želite biti prvi morate biti daleko bolji od svih.''  Zanimljivo, Pique nikad nije progovorio o sucima kad je bilo evidentno da suci guraju Katalonce. Tako je šutio nakon ogleda protiv PSG-a u Ligi prvaka, a nije se oglasio niti nakon sramotnog poteza Jordija Albe u posljednjem kolu protiv Eibara.  Podsjetimo, u 70. minuti tog dvoboja Jordi Alba se našao u kaznenom prostoru gostiju, koji su vodili 2:1, te pucao. Međutim, zapeo je za travu i pao, a sucu se učinilo da je Eibarov igrač srušio Albu. Ne bi bilo ništa čudno u tome da na barem dva metra od Barceloninog igrača nije bilo niti jednog gostujućeg nogometaša. Ako je i sudac pogriješio, Alba je mogao priznati da nikakvog kontakta nije bilo. Nije to učinio, pustio je da Messi izvede penal, a ni Pique nakon utakmice nije imao što za kazati.