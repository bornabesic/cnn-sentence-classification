Foto: Facebook DOK SU Hrvati u ponedjeljak navečer imali priliku na HRT-u pogledati prvi nastavak dugo iščekivane domaće serije, producenti Miodrag Sila i Nebojša Taraba "Novine" su promovirali na sajmu u Cannesu. Kao i dosad, reakcije su već u samom startu sjajne, a to je, čini se, tek početak. "Moramo priznati da je Keshet odradio odličan posao u pripremi za Cannes. Koliko čujemo od njih interes za seriju je velik, a već su i neke konkretne ponude na stolu. Osim toga, partner u Drugom planu će sudjelovati na panel diskusiji nazvanoj New storytellers: Fresh Voices Around the World zajedno sa producentima iz Brazila i producenticom iz Novog Zeleanda koja je radila nagrađivanu seriju Top Of The Lake. Naravno, to je odlična prilika za promociju. A u srijedu ćemo možda imati i prezentaciju serije, ali na tome se još radi. Uglavnom sajam je tek počeo i moramo se malo strpjeti", kaže za Index Sila. Očito je da "Novine" u svijetu čekaju sjajne stvari. "Mi smo vrlo zadovoljni i serijom i svime oko nje. Uz malo sreće mogao bi ovo biti pravi proboj hrvatske dramske produkcije u svijetu... Ali ne smijem coprati", u šali će Miodrag Sila. Podsjetimo, domaća serija od 12 nastavaka prema scenariju Ivice Đikića i u režiji Dalibora Matanića prati život i odnose u redakciji jednoga utjecajnog dnevnog lista, a govori o utjecajima moćnika i političara na medijsku scenu. U njoj se prate osobni odnosi i sukobi nekoliko ključnih novinara i urednika u redakciji rastrganih između profesionalnoga integriteta, žutila i komercijalizacije novinarstva te prljavih zakulisnih igara. "Novine" su na programu nedjeljom Prvome programu Hrvatske televizije s početkom u 20.10.