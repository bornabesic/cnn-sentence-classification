Autobusi puni mladih ljudi u potrazi za bilo kakvim poslom i kvalitetnijom egzistencijom postali su, nažalost, svakodnevna pojava na hrvatskim kolodvorima. Oni koji se ipak „odvaže“ ostati, često se ne snalaze pod teretom birokracije, nesređenih odnosa na tržištu rada i teške ekonomske situacije. Jedna stvar je sigurna i za one koji odlaze i za one koji sreću traže u domaćem okruženju: kvalitetna izobrazba i baratanje konkurentnim znanjima i vještinama jedini su ispravan put da se životne ambicije uspješno pretoče u profesionalnu realnost. Dokaz tome je i priča 29-godišnjeg Krešimira Vukića, voditelja računovodstva i danas ponosnog vlasnika vlastitog računovodstvenog servisa. „Nakon gimnazije upisao sam Preddiplomski stručni studij računovodstva i financija na RRiF Visokoj školi za financijski menadžment, gdje sam stekao zvanje stručnog prvostupnika, nakon čega sam upisao specijalistički diplomski stručni studij korporativnih financija. Računovodstveno-financijska struka bila je moj prvi izbor i vizija gdje se vidim u budućnosti. Odmah po završetku studija, 2009. godine zaposlio sam se u odjelu računovodstva jedne od vodećih konzultantskih firmi. Već i prije zasnivanja radnog odnosa odradio sam praksu u računovodstvu jedne tvrtke. U trenutku kada sam bio spreman za tržište rada, shvatio sam koliko sam zapravo u prednosti pred ostalima. Poslodavci su prepoznali moja znanja tijekom procesa zapošljavanja te se ni u jednom trenutku nisam brinuo o pronalasku posla.“ No to je bio samo početak njegova uspješnog poslovnog puta koji ga je usmjerio prema poduzetništvu, terenu na kojemu se, pogotovo kod nas, može lako okliznuti ako nemate odgovarajuća znanja i osposobljenost. „Šestogodišnje iskustvo u računovodstveno-financijskim poslovima, tijekom kojih sam stekao potpunu samostalnost, dovelo je do toga da sam odlučio krenuti u poduzetničke vode. I nisam pogriješio! Koliko god je današnja situacija na tržištu konfuzna, financijski stručnjaci su i dalje traženi. Najveći broj klijenata stekao sam preporukama od strane poznanika i postojećih klijenata koji su me preporučili drugima. U današnjoj situaciji, kada smo svjesni toga da mladi odlaze iz Hrvatske, a da uopće nisu dobili priliku za svoje prvo zaposlenje, najveći je izazov uopće krenuti u poduzetništvo. Kvalitetnih računovodstvenih stručnjaka je malo, a puno ih se tako deklarira. U moru njih, za najbolje ipak ima mjesta. Pitanje je vodite li se time da se uspoređujete s lošijim od sebe ili boljima. Zato se nadam da će napokon na snagu stupiti i zakon kojim će se računovodstvena struka certificirati jer na taj način će se staviti naglasak na važnost stručnosti“, odlučno će Vukić. Krešimir Vukić Čak i sa širenjem poslovanja svog računovodstvenog servisa, ovaj ambiciozni mladi stručnjak ne prestaje raditi na svom usavršavanju i stjecanju novih znanja. „Trenutačni su planovi stvoriti određeni broj klijenata kojima ću moći garantirati stručnost i kvalitetu. Nije mi plan stvarati priču bez kvalitetnih temelja i nekontrolirano povećavati obujam posla. Moj rad će biti cijenjen onoliko koliko ću ulagati u sebe i čvrsto stajati iza onoga što radim. Nakon završetka školovanja i stjecanja zvanja ovlaštenog računovođe u udruzi Hrvatski računovođa, plan mi je u bliskoj budućnosti polagati i ispit za poreznog savjetnika te na taj način proširiti djelokrug svoje tvrtke. Pripreme za navedeni ispit pohađat ću na RRiF Visokoj školi za financijski menadžment i na osnovi svoga dosadašnjeg iskustva nimalo ne sumnjam da će me kvalitetno osposobiti za polaganje ispita pri Ministarstvu financija“, naglasit će samouvjereno čovjek koji je svjestan svojih potencijala i zna kako svoje ambicije provesti u djelo.. Sa svakodnevnim stresom nosi se sebi svojstvenom odlučnošću i smislom za optimalnu organizaciju rada. „Računovodstveni posao poznat je po velikoj količini stresa budući da uz zakonske rokove koje moramo poštivati, postoje i dnevni zadaci koje treba riješiti. Svaki je klijent specifičan po svojim potrebama, tako da se zna dogoditi da u nekoliko minuta zaprimim više zadataka koje treba izvršiti odmah. U tim trenucima dobra organizacija ključ je za izbjegavanje stresnih situacija, pogotovo što se tiče koncentracije koja je nužna prilikom igre s velikim brojevima. Kada radiš za nekog poslodavca, dokazuješ se svom direktoru ili nadređenom kolegi. U mom slučaju, odgovaram svojim radom onolikom broju direktora koliko je i klijenata“, dometnut će u šali. „Što se klijenata tiče, najviše se oslanjam na mikro i mala poduzeća. Većinom se radi o mlađim uspješnim tvrtkama na tržištu. Dosta surađujem i sa startup poduzećima kojima kroz savjete nastojim olakšati prve korake u poslovanju.“ Upitan za kraj da s nama podijeli svoj recept uspjeha u hrvatskom okruženju, Krešimir Vukić zaključuje bez razmišljanja: „Kvalitetna osoba koja ulaže u svoje znanje i stručnost uvijek će biti prepoznata na tržištu!“. Njegov uspjeh najbolji je dokaz vječnoj istinitosti te tvrdnje. Sadržaj omogućio RRiF 