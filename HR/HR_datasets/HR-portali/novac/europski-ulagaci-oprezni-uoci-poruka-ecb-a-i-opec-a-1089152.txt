Na europskim su burzama u četvrtak cijene dionica blago porasle, nakon dva dana pada, jer se ulagači nadaju pozitivnim vijestima sa sastanaka čelnika Europske središnje banke (ECB) i OPEC-a. Londonski FTSE indeks bio je oko 11,30 sati u plusu 0,30 posto, na 6.212 bodova, dok je frankfurtski DAX ojačao 0,25 posto, na 10.228 bodova, a pariški CAC 0,20 posto, na 4.484 boda. U fokusu ulagača danas je redovna sjednica čelnika Europske središnje banke (ECB), a premda se ne očekuju nikakve promjene u monetarnoj politici, ulagači se nadaju pozitivnim komentarima o gospodarskoj situaciji u eurozoni. Špekulira se kako bi središnja banka mogla povećati procjene rasta gospodarstva i inflacije, što bi značilo da izuzetno poticajne mjere ECB-a daju rezultate. Uz to, prati se sastanak čelnika Organizacije zemalja izvoznica nafte (OPEC) u Beču. Ne očekuje se dogovor o smanjenju proizvodnje, no pažljivo će se pratiti poruke iz najvećih svjetskih proizvođača. Dok se čekaju izjave sudionika tog sastanka, cijene nafte stagniraju na jučerašnjim razinama. Neki analitičari smatraju da bi nedostatak novih, konkretnih mjera ECB-a i OPEC-a mogao razočarati ulagače. "Sastanci ECB-a i OPEC-a mogli bi se pokazati nekonkretni, što bi moglo rezultirati padom cijena dionica", kaže Terry Torrison, direktor u tvrtki Mclaren Securities. 