Iz Udruge Franak su pozvali Ministarstvo, HNB i HUB da svi zajedno pronađu način da se postojeće promjenjive kamatne stope u svim kreditima, bez obzira na vrstu i valutu kredita, svedu na fiksne fer i realne iznose Udruga Franak uputila je otvoreno pismo guverneru HNB-a i Ministarstvu financija u kojemu poziva na suradnju u iznalaženju poštenih i realnih fiksnih kamatnih stopa na osnovi preporuke HNB-a kako bi se promjenjive kamatne stope u svim kreditima, bez obzira na vrstu i valutu kredita, zamijenile fiksnim kamatnim stopama. “Nakon najava guvernera HNB-a Borisa Vujčića o potencijalnim preporukama bankama da promjenjive kamatne stope reprogramiranjem kredita zamijene fiksnim kamatnim stopama, Udruga Franak pozvala je guvernera Vujčića, Hrvatsku udrugu banaka i Ministarstvo financija da zajednički s Udrugom Franak pronađu način da se inicijativa guvernera Vujčića pretvori u djela”, navodi se u pismu Udruge Franak Ministarstvu i HNB-u. Dodali su i probleme s kamatnim stopama: “1. Hrvatske banke u većini kredita ugovorenih prije 1.1.2013. i dalje manipuliraju kamatnim stopama, unatoč sudskim presudama i unatoč zakonskim rješenjima. 2. Nakon pravomoćne presude u kolektivnom slučaju Franak još uvijek većina dužnika nije sudskim putem pokrenula postupak vraćanja preplaćenih kamata, a zasad postoji nekoliko pravomoćnih presuda i pedesetak nepravomoćnih presuda kojima se nalaže vraćanje preplaćenih kamata oštećenim dužnicima. 3. Udruga Franak već treću godinu pokušava utjecati na vlast ne bi li se izmjenama Zakona o potrošačkom kreditiranju konačno prekinulo manipuliranje kamatnim stopama na način da se fiksne kamatne marže koje nisu ugovorene ugovore u početnim veličinama kakve bi vrijedile na početku svakoga pojedinog ugovornog odnosa. 4. U konverziji CHF kredita primijenjene su nezakonito povećavane kamate iz euro kredita. Kada se sve stavi na stol, uistinu bi fiksiranje kamatnih stopa prekinulo manipulacije kamatnim stopama, ali bi omogućilo i dužnicima koji imaju zakonite kamatne stope izbjegavanje rizika enormnoga rasta promjenjivih parametara”, poručuju iz Udruge Franak te dodaju da su zbog svega ovoga pozvali Ministarstvo, HNB i HUB da svi zajedno pronađu način da se postojeće promjenjive kamatne stope u svim kreditima, bez obzira na vrstu i valutu kredita, svedu na fiksne fer i realne iznose. 