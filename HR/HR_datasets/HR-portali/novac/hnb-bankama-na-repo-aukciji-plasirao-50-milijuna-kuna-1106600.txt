Hrvatska narodna banka (HNB) danas je na redovnoj obratnoj repo aukciji bankama plasirala 50 milijuna kuna po fiksnoj repo stopi od 0,50 posto, objavljeno je iz središnje banke. Na 33. obratnu repo aukciju od početka godine, kojom središnja banka utječe na kunsku likvidnost na financijskom tržištu, pristigle su ponude banaka u ukupnom iznosu od 50 milijuna kuna, što znači da je HNB prihvatio sve prispjele ponude. Datum namire je 17. kolovoza, a reotkupa 24. kolovoza. U srijedu, 17. kolovoza dospijeva, pak, 50 milijuna kuna, koje je središnja banka plasirala poslovnim bankama na prošlotjednoj redovnoj repo aukciji. S redovnim tjednim obratnim repo aukcijama HNB je započeo krajem rujna prošle godine, a od sredine veljače središnja je banka započela i sa strukturnim obratnim repo aukcijama, kojima otvara bankama pristup dugoročnijim izvorima kunske likvidnosti po kamatnoj stopi konkurentnoj ostalim izvorima kunske likvidnosti banaka, pri čemu se kao kolateral prihvaćaju dužnički vrijednosni papiri izdavatelja iz Hrvatske. Time strukturne repo operacije omogućavaju bankama da intenzivnije i uz povoljnije uvjete kreditiraju gospodarstvo i stanovništvo u domaćoj valuti. Ukupni učinak planiranih strukturnih operacija ovisit će o zanimanju banaka za ovaj mehanizam monetarne politike, a uoči održavanja prve aukcije iz HNB-a su učinak preliminarno procijenili približno jednakim spuštanju stope obvezne pričuve za jedan postotni bod, odnosno oko tri milijarde kuna kroz četiri najavljene aukcije za ovu godinu. Prva je strukturna obratna repo aukcija održana 16. veljače, kada je HNB bankama plasirao ukupno 565 milijuna kuna, po fiksnoj repo stopi od 1,80 posto. Na drugoj, održanoj 24. svibnja, bankama je plasirano 146,5 milijuna kuna, također po fiksnoj repo stopi od 1,80 posto. Na trećoj aukciji, održanoj 12. srpnja, bankama je plasirano ukupno 234,4 milijuna kuna po fiksnoj repo stopi od 1,40 posto. >> Kakvu biste vi kovanicu? HNB poziva građane da izaberu izgled kovanice od 25 kuna 