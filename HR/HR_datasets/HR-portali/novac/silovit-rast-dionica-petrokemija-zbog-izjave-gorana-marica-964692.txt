DIONICE Petrokemije uzletjele su na Zagrebačkoj burzi nakon jučerašnje najave privatizacije te državne tvrtke.  Cijena dionica Petrokemije narasla je za 25 posto i burza ih je stavila na promatranje. Prva je cijena bila 13,98, a najviša 16,34 kune. Promet je mali, oko 170.000 kuna.  Iz kompanije su se očitovali burzi kako im nisu poznate nove okolnosti i činjenice koje utječu na cijenu "osim jučerašnjeg nastupa ministra Gorana Marića u emisiji A sada Vlada gdje se navodi namjera većinskog vlasnika o provedbi restrukturiranja i dokapitalizacije Društva".  Privatizacija Petrokemije do ljeta  U emisiji je Marić najavio da će se najvjerojatnije do ljeta ići u privatizaciju. "Istodobno se ide u proces restrukturiranja i dokapitalizacije Petrokemije. Država će zadržati najmanje do iznosa 25 posto plus 1 dionicu da bi imala utjecaja na ključne odluke. Ali, Petrokemija će ići u dokapitalizaciju i privatizaciju i to će biti dugoročno riješenje", izjavio je.  Najavio je javni poziv za investitore, a poznat je već interes Prvog plinarskog društva za sudjelovanje u privatoazaciji.  Petrokemija je njihov važan kupac plina, i duguje im oko 300 milijuna kuna. Nedavno su im zaprijetili isporukom plina, a nakon sastanka u vladi nastavljena je opskrba kutinskom proizvođaču umjetnih gnojiva, koji bi uskoro mogo biti privatiziran.