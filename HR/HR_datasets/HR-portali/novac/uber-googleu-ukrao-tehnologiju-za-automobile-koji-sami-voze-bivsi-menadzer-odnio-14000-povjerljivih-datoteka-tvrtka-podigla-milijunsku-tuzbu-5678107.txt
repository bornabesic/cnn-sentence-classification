Waymo, bivši Googleov odjel za razvoj automobila koji se sami voze, u četvrtak je predala saveznu tužbu u kojoj tvrdi da Uber koristi intelektualno vlasništvo koje je ukrao jedan bivših vođa timova iz Googlea, piše New York Times. U tužbi predanoj na saveznom sudu u San Franciscu, Waymo tvrdi da je Anthony Levandowski, osoba koja vodi Uberov odjel za autonomne automobile, preuzeo 14 tisuća datoteka od Googlea mjesec dana prije nego što je napustio tvrtku kako bi pokrenuo Otto, vlastitu tvrtku za automobile koji se sami voze. Uber je u kolovozu, sedam mjeseci nakon što je Levandowski napustio Google, kupio Otto za 680 milijuna dolara. 'Otto i Uber su uzeli Waymoovo intelektualno vlasništvo kako bi mogli izbjeći izlaganje riziku, vremenu i trošku koji dolaze s nezavisnim razvojem vlastite tehnologije', rekao je Waymo u tužbi. 'Na kraju, ova promišljena krađa navodno je Ottovim zaposlenicima priskrbila materijalnu dobit od preko pola milijarde dolara te je Uberu omogućila oživljavanje zakazanog programa i to sve na štetu Waymoa.' 'Optužbe protiv zaposlenika Otta i Ubera shvaćamo ozbiljno te ćemo ovaj slučaj detaljno ispitati', rekli su iz Ubera. Waymo tvrdi da su o krađi doznali kada su se slučajno našli u CC-u (skraćeno od Carbon Copy; to znači da su primili kopiju emaila koji je pošiljatelj poslao, op.a.) emaila jednog od svojih dobavljača koji je sadržavao crteže dizajna Uberove sklopovske pločice za lidar tehnologiju. Waymo je rekao da je Uberov dizajn 'nevjerojatno sličio' njegovom zakonski zaštićenom i tajnom dizajnu te da je prekršio Waymoove patente. Iz Waymoa su također rekli da je nekolicina Googleovih zaposlenika, koji su kasnije napustili tvrtku i pridružili se Levandowskom u Ottu, preuzela poslovne tajne prije odlaska. Ti su dokumenti uključivali popise dobavljača, detalje o proizvodnji te tehničke informacije. Waymo u tužbi optužuje Uber za krađu poslovnih tajni, kršenje patenata i nepošteno natjecanje s ciljem ostvarenja napretka u tehnologija autonomnih automobila. Otto je nastao kao projekt šačice bivših Googleovih zaposlenika koji su prvi počeli istraživati autonomna vozila u tehnološkom gigantu. Levandowski, koji je u Googleu radio 9 godina, predvodio je taj tim.