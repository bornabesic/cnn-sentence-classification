Hrvatska narodna banka (HNB) u ponedjeljak je na redovnoj obratnoj repo aukciji bankama plasirala 40 milijuna kuna po fiksnoj repo stopi od 0,3 posto, objavljeno je iz središnje banke.  Na sedmu ovogodišnju obratnu repo aukciju, kojom središnja banka utječe na kunsku likvidnost na financijskom tržištu, pristigle su ponude banaka u ukupnom iznosu od 40 milijuna kuna, a HNB ih je sve prihvatio.   Datum namire ovotjedne aukcije je 15. veljače, a datum reotkupa 22. veljače ove godine. U srijedu 15. veljače dospijeva, pak, 110 milijuna kuna koje je središnja banka plasirala poslovnim bankama na prošlotjednoj redovnoj repo aukciji, također po fiksnoj repo stopi od 0,30 posto.  S redovnim tjednim obratnim repo aukcijama HNB je započeo krajem 2015. godine, a lani je održao ukupno 52 aukcije.  Sredine veljače prošle godine središnja je banka započela i sa strukturnim obratnim repo aukcijama, kojima otvara bankama pristup dugoročnijim izvorima kunske likvidnosti po kamatnoj stopi konkurentnoj ostalim izvorima kunske likvidnosti banaka, pri čemu se kao kolateral prihvaćaju dužnički vrijednosni papiri izdavatelja iz Hrvatske.  HNB je tako kroz četiri strukturne repo aukcije bankama prošle godine plasirao ukupno 993,4 milijuna kuna, a kamatna je stopa najprije iznosila 1,8 posto da bi potom bila snižena na 1,4 posto. >> HNB bankama na repo aukciji plasirao 50 milijuna kuna >> HNB kroz treću strukturnu repo aukciju bankama plasirao 234,4 milijuna kuna 