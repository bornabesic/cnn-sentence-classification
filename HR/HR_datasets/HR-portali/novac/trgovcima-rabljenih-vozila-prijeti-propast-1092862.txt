Mnogim trgovcima rabljenih automobila u Hrvatskoj prijeti gašenje. Tvrde to trgovci kojima je Fond za zaštitu okoliša izdao rješenja o naplati naknade za gospodarenje otpadnim vozilima uz prijetnju blokadom računa i ovrhom. Parafiskalni nameti – Ulaskom Hrvatske u Europsku uniju ukinute su carine i carinske deklaracije za automobile uvezene iz zemalja EU tako da su mnogi od nas mislili da, ako više nema tih parafiskalnih nameta, nema ni potrebe plaćati ih. Međutim, Fond je 5. srpnja 2013. uveo određene promjene odluke o čemu nikoga od nas nije izvijestio. Naknadno su krenuli i u carinski nadzor koji je rezultirao kaznama i izdavanjem rješenja prema kojima retroaktivno moramo platiti sva dugovanja nastala od 1. srpnja 2013. godine pa do dana nadzora za svaki uvezeni automobil – kaže Dragana Đorđević, voditeljica poslovanja u vukovarskoj tvrtki Leskovac.   Naknada je sve do lani iznosila 0,85 kuna po kilogramu automobila, da bi polovicom 2015. ta naknada bila smanjena na 0,60 kuna po kilogramu. Za prosječan uvezeni automobil potrebno je platiti 100-150 eura. Tvrtka Leskovac na ime te naknade treba platiti oko 250.000 kuna uz još 46.000 kuna kazne. Jedan od onih koji je bio pogođen ovom odlukom je i Miro Štefičić iz osječke tvrtke Dreamcar koji je na ime ove odluke Fonda platio 50.000 kuna. – Prijetila nam je blokada računa i platio sam iako kao i drugi nisam obaviješten o bilo kakvim promjenama. Sve to moglo se napraviti na mnogo korektniji način i bez svega ovoga. Nažalost, sada mnogim prodavačima prijeti gašenje jer nemaju taj novac – rekao je Štefičić. Godišnja kontrola U Fondu pak kažu da je Pravilnik o gospodarenju otpadnim vozilima na snazi od 2007. i da ni u jednom trenutku nije prestao važiti, pa ni zbog ulaska Hrvatske u EU. Navode da s obzirom na velik broj obveznika plaćanja kontrole novih i već prijavljenih poslovnih subjekata provode u suradnji s Carinskom upravom na godišnjoj, odnosno dvogodišnjoj razini. Tako su, kažu, krajem prošle godine poslali nekoliko stotina zaključaka u kojima pozivaju obveznike plaćanja na dostavu podataka o uvozu/unosu vozila prethodne godine s obzirom na to da je utvrđeno da ih nisu dostavili. U Fondu izražavaju žaljenje što je obračunati iznos za neplaćene naknade nekim tvrtkama izazvao poteškoće zbog velikog iznosa, no i u takvim je slučajevima dan, kako kažu, razuman rok za uplatu sredstava. 