Foto: Instagram NEDOSTATAK sna može dvostruko povećati rizik od smrti zbog zatajenja srca ili moždanog udara kod osoba s višestrukim čimbenicima kardiovaskularnog rizika kao što su pretilost, povišen krvni tlak, povišen kolesterol i dijabetes, navodi se u studiji objavljenoj u srijedu. Istraživači su nasumce izabrali 1.344 odrasle osobe kojih je prosječna dob bila 49 godina, među kojima je 42 posto muškaraca pristalo prespavati noć u laboratoriju. Rezultati obavljenih ispitivanja i pretraga pokazuju da je više od 39 posto sudionika imalo barem tri faktora rizika koji zajedno čine metabolički sindrom, dodaju autori čija je studija objavljena u časopisu American Heart Association. Tijekom razdoblja praćenja koje je u prosjeku trajalo više od 16 godina, 22 posto ih je umrlo. Osobe koje pate od metaboličkog sindroma i koje su u laboratoriju spavale manje od 6 sati, bile su tijekom tih 16 godina više od dva puta izloženije riziku od smrti zbog srčanog zatajenja i moždanog udara u odnosu na one koje nisu imali te čimbenike kariovaskularnog rizika. Iste osobe su usto imale gotovo dvaput veći rizik od smrti zbog drugih uzroka u odnosu na one koji nisu patili od metaboličkog sindroma. Medicinari preporučuju odraslima šest do osam sati noćnog sna. Kako navode autori, riječ je o prvoj ovakvoj studiji koja mjeri trajanje sna u laboratoriju. Dosad su se istraživanja temeljila na odgovorima sudionika na upitnik. No budući da je riječ o istraživanju, ova studija ne omogućuje da se ustanovi uzročna veza između osoba koje pate od metaboličkog sindroma i dvostrukog povećanja rizika od smrti, ističu istraživači.