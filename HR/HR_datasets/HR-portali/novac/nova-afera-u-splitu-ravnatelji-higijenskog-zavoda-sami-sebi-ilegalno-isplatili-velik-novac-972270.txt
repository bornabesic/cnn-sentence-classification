Foto: FaH  TROJE ravnatelja Nastavnog zavoda za javno zdravstvo Splitsko-dalmatinske županije policija sumnjiči za zlouporabu položaja i krivotvorenje isprave te štetu od dva milijuna kuna. Kriminalističkim istraživanjem zahvatili su ravnatelje od 2003. godine, Mladena Smoljanovića, Berislava Pelivana te Jasnu Ninčević, koja upravlja Zavodom od dolaska Keruma na vlast i koalicije s HDZ-om u Županijskoj skupštini. Svo to vrijeme Županijom je vladao HDZ, zadnjih osam godina uz potporu Kerumovog HGS-a. Jasna Ninčević prije dvije godine se upisala u HDZ, ali nema političkih ambicija. Ževrnja, Sanader i Peronja nisu primijetili ništa sporno Splitsko-dalmatinska Županija osnivač je Zavoda, postavljaju Upravno vijeće, a morali bi brinuti i o zakonitosti poslovanja. Danas smo pokušali dobiti njihov komentar. Bez uspjeha. U inkriminiranom razdoblju od 2003. godine u fotelji splitsko-dalmatinskog župana izmijenilo se nekoliko viđenijih HDZ-ovaca. Zadnji u nizu je Zlatko Ževrnja kod kojeg je policija već svraćala radi Higijenskog zavoda, i to da ga ispita o okolnostima zapošljavanja nećakinje uoči reizbora Ninčević. Ževrnju je s liste za izbore uklonio Andrej Plenković, šef HDZ-a, i to nakon što je buknula afera s dodjelom koncesije za plažu Zlatni rat, koju je dobila tvrtka bez ikakvih poslovnih referenci, ali zato povezana s nekoliko utjecajnih HDZ-ovaca u Zagrebu. Prije Ževrnje, župan je bio Ante Sanader, šef Splitsko-dalmatinskog HDZ-a, a još prije njega Kruno Peronja, splitski odvjetnik porijeklom s Hvara, kojeg je nedavno angažirala Jasna Ninčević kako bi branio pravne interese Nastavnog zavoda za javno zdravstvo u nizu izvida koji su poduzeti temeljem brojnih, ali uglavnom anonimnih kaznenih prijava. Splitska policija sumnjiči ravnatelje da su iskoristili položaj i ovlasti i donijeli odluku o stalnoj pripravnosti izvan radnog vremena, što je, drže, u suprotnosti sa zakonskim odredbama. Smoljanoviću i Pelivanu je s tog osnova isplaćeno nešto preko 200 tisuća kuna, a Jasni Ninčević gotovo pola milijuna kuna. Tim iznosima treba dodati i bruto dio koji je završio u državnoj blagajni. Ravnatelji i Županija bez komentara Mladen Smoljanović nije htio komentirati policijsku prijavu. "To je njihovo viđenje. Vidjet ćemo što će biti dalje. Neću ništa komentirati dok od DORH-a ne dobijem optužnicu", kazao nam je Smoljanović. Jedan od onih koje je ispitala policija bio je i Mate Peroš, splitski odvjetnik koji je kraće vrijeme bio šef Upravnog vijeća Nastavnog zavoda. Peroš nam nije ništa konkretnije mogao reći, tek da Upravno vijeće nije odlučivalo o pripravnostima. Kruno Peronja samo nam je kratko poručio da o policijskoj prijavi, odnosno, izvješću nema saznanja i da ne može ništa reći jer za to nije ovlašten. Ninčević: Prije tri godine policija je odbacila prijavu, nijedna revizija ili inspekcija nisu utvrdile nepravilnosti Jasna Ninčević, nam, je pak kategorički odbacila navode policijskog izvješća. "Prije tri godine ista stvar se istraživala i isti je inspektor odbacio prijavu. Ne znam što se u međuvremenu promijenilo. Kada sam postala ravnateljica Zavoda, nisam prestala biti epidemiolog. Ne želim vjerovati da ova prijava ima političku pozadinu, ali mi se čini da se radi o montiranom, naručenom procesu. Kao epidemiolog i ravnateljica dostupna sam 24 sata, što vi novinari, uostalom i najbolje znate", kaže Ninčević.  Jutros se čula s ministrom Kujundžićem. Izvijestila ga je o tome što je policija napravila. Inspekcija i revizija nisu utvrdile nepravilnosti s pripravnosti ravnatelja Svakako se postavlja i pitanje kako ovaj problem s isplatom pripravnosti nije uočila revizija koja mora kontrolirati poslovanje Zavoda. "Svi ravnatelji Zavoda su po struci epidemiolozi i sudjelovali su u pripravnosti koja je obavezna. Za to su plaćeni po Kolektivnom ugovoru iz vlastitih prihoda. U RH je praksa da ravnatelji epidemiolozi sudjeluju u pripravnosti. Nikada nijedna inspekcija, ni revizija nisu na ovo imali primjedbe. Policija je istraživala prije tri godine i odbacila prijavu, no nakon što je podnijeta prijava protiv ravnateljice Zavoda u Šibeniku, policija je slučaj opet uzela u rad i podnijela prijavu. Tražila sam mišljenje Liječničke komore i Udruge poslodavaca u zdravstvu i oba mišljenja su bila da nema zakonske prepreke u sudjelovanju ravnatelja u pripravnosti. Sa svime je upoznato i Stručno i Upravno vijeće, koje ne može donijeti odluku o pripravnosti jer to spada u nadležnost ravnatelja", kazala nam je Ninčević. Navela nam je i kako su sva njezina godišnja izvješća bila pozitivna te jednoglasno podržana od vijećnika Županijske skupštine. Ninčević je obavijestila ministarstvo, HZZO i Hrvatsko epidemiološko društvo. Očekuje brzu reakciju s ciljem da se olakša odluka DORH-u i obustave postupci koji se vode ili bi se mogli povesti protiv ravnatelja županijskih zavoda, ali i drugih institucija s pripravnostima.