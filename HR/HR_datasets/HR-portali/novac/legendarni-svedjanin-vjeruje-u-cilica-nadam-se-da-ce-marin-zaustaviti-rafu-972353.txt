Foto: Hina. Getty Images/Guliver Image BIVŠI proslavljeni švedski tenisač Jonas Bjorkman, trener najboljeg hrvatskog tenisača Marina Čilića, kao i većina stručnjaka, smatra Rafaela Nadala najvećim favoritom za osvajanje naslova na nadolazećem Roland Garrosu, ali ističe i da je mnogo tenisača, među kojima vidi i svog štićenika, spremno iskoristiti priliku ako se ždrijeb otvori. "Nema nikakve sumnje da je Rafa veliki favorit uoči Roland Garrosa, s obzirom na to da je njegov povratak u vrh vrlo snažan. Igrao je odlično već na tvrdoj podlozi, a kad se prebacio na zemlju zaigrao je još bolje. Rafa je najveći favorit, ali mnogo je tenisača koji su spremni iskoristiti priliku, ako se ždrijeb otvori, kao što je to bio slučaj na turnirima Masters serije", rekao je Bjorkman u razgovoru objavljenom u srijedu na službenom internetskom portalu Roland Garrosa. Bjorkman ne smatra da će Nadalov poraz u Rimu od Austrijanca Dominica Thiema bitno utjecati na Španjolčeve izvedbe u Parizu, u kojem je odigrao 74 meča u karijeri i 72 puta izašao kao pobjednik. "Od Thiema je izgubio jer je jako puno igrao. Istina, igrao je i Thiem, imali su gotovo identičan raspored. Možda je Thiemu malo više bilo stalo do toga da konačno pobijedi Rafu. No u Roland Garrosu ostvario je mnogo pobjeda. Ima pregršt iskustva i uvijek ga je teško pobijediti u meču na pet setova. Nema sumnje da je najveći favorit." "Nadam se da bi Marin mogao biti onaj koji će zaustaviti Rafu" U skupini igrača koji bi mogli ugroziti Nadala Bjorkman nije zaobišao vodeći dvojac s ATP ljestvice. “Novak (Đoković) i Andy (Murray) znaju kako se pobjeđuje. Iako Andy nije dobro počeo sezonu, čim naniže nekoliko pobjeda i ponovno digne samopouzdanje, znamo kako opasan postaje, pogotovo pred kraj drugog tjedna. Obojica imaju tu sposobnost da podižu igru pred kraj turnira. Novak je u Rimu pokazao da igra sve bolje i bolje, a vraća se na turnir na kojem - brani naslov. Kad se vraćate tamo gdje se pobijedili, uvijek ćete se dobro osjećati." Šveđanin je spomenuo da bi, ovisno o vremenu, serveri poput Miloša Raonića mogli iznenaditi, istaknuo da se s francuskim tenisačima nikad ne zna, a nije zaboravio ni 20-godišnjeg pobjednika Rima, Alexandera Zvereva. "Igrao je odlično, sjajan je na zemlji." U skupini tenisača koji mogu iznenaditi vidi i svog štićenika. "Naravno, nadam se da bi Marin mogao biti onaj koji će zaustaviti Rafu", rekao je Bjorkman koji je zadovoljan Čilićevim ovogodišnjim nastupima i rezultatima na zemljanoj podlozi, na kojoj je u Istanbulu osvojio svoj 17. naslov u karijeri, a na turnirima Masters 1000 serije u Monte Carlu i Rimu došao do četvrtfinala, u kojima je tijesno poražen od Španjolca Alberta Ramos-Vinolasa i Amerikanca Johna Isnera. "Čilić se mučio jer je brzo izgubio samopouzdanje" "Prirodno je da je osjetio razočaranje (nakon poraza), ali iza njega je dobar tjedan", komentirao je Bjorkman Čilićev nastup u Rimu, gdje ga je porazio Isner. "Smatram da je u tom meču bio bolji od suparnika, ali nije iskoristio svoje prilike. Nadam se da možemo napraviti sitne ispravke u danima do početka turnira u Parizu." Čilićev ulazak u ovu sezonu nije bio u skladu s očekivanjima, s obzirom na rezultate ostvarene u završnici 2016. "Posljednjih pet, šest mjeseci prošle godine igrao je ekstremno dobro, a onda je loše startao u ovu. Samopouzdanje se lako i brzo gubi, a onda su vam potrebne pobjede. Zato se mučio u prva dva, tri mjeseca. Iznenadilo ga je to što se dogodilo."  Embed from Getty Images  Bjorkmana to nije toliko iznenadilo. "Svjedočili smo to i kod drugih tenisača - oni koji su dosad igrali najbolje u ovoj sezoni su oni koji su imali najduži odmor. Nije on jedini koji je imao lošiji start." "Marin je sposoban igrati jako dobar tenis na zemlji" Prelazak na zemljanu podlogu donio je bolje rezultate, ali Roland Garros je jedini Grand Slam turnir na kojem Čilić još nikada nije prošao do četvrtfinala. Marinov najbolji rezultat u Roland Garrosu je osmina finala, do koje je stigao triput: 2009. godine bolji je od njega bio Andy Murray, godinu poslije izgubio je od Robina Soderlinga, a 2015. ga je svladao David Ferrer. "Ono što mu sada treba je ona razina samopouzdanja da se osjeća sigurno kad treba odigrati napadački u ključnim trenucima. Vjerujem da Marin osjeća kako su dva četvrtfinala na tri Mastersa bolji rezultat nego ono što je postigao prošle ili godinu prije toga. Nadam se da smo na pravom putu, a uvjeren sam da je doista sposoban igrati jako dobar tenis na zemlji", zaključio je švedski stručnjak. Kao osmi tenisač svijeta Čilić će biti postavljen za 7. nositelja na ždrijebu glavnog turnira koji će biti održan u petak i sve do četvrtfinala neće moći naići na tenisače poput Nadala, Murraya, Đokovića i Wawrinke koji su osvojili 11 od posljednjih 12 izdanja Roland Garrosa, a još četiri puta bili u ulozi finalista.