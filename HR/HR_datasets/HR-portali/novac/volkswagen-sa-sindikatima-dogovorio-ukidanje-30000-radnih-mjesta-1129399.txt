Njemački proizvođač vozila Volkswagen dogovorio je sa sindikatima da će do 2021. ukinuti 30 tisuća radnih mjesta u proizvodnji modela VW-a, u sklopu plana poticanja profitabilnosti i financiranja prelaska na proizvodnju električnih i samovozećih automobila, doznaje Reuters u petak.  Najveći europski proizvođač automobila nastoji povećati uštede u svojoj najvećoj poslovnoj jedinici u Njemačkoj zbog troškova od više milijardi eura koji mu prijete nakon varanja na testovima emisija štetnih plinova dizelskih motora. Predviđa se da će sporazumom sa sindikatima VW uštedjeti 3,7 milijardi eura godišnje na proizvodnji modela istoimene marke, a uštede će uključivati i ukidanje ​​23 tisuće radnih mjesta samo u Njemačkoj, kazali su Reutersu izvori upoznati sa situacijom.  Za sada je VW grupa, koja ima 610.076 zaposlenih u cijelom svijetu, odbila dati komentar.  Sindikalni čelnici pristali su na rezove jer je uprava obećala da će otvarati nova radna mjesta i ulagati u proizvodnju električnih automobila, uglavnom u njemačkim tvornicama.  Kako bude smanjivao svoje tradicionalno poslovanje, VW će ulaganjem u tehnologiju proizvodnje električnih automobila otvoriti 9.000 novih radnih mjesta, saznaje Reuters. >> Redizajnirani Golf 7 donosi upravljanje multimedijom gestama i glasom te polu-autonomni način vožnje 