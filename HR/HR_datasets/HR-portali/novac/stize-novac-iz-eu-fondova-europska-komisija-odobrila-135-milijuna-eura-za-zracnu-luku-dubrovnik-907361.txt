EUROPSKA komisija jučer je odobrila veliki projekt vrijedan 214,9 milijuna eura, od čega 134,6 milijuna eura iz Europskog fonda za regionalni razvoj (EFRR), za nadogradnju dubrovačke zračne luke, koja je dio transeuropske prometne mreže (TEN-T), priopćeno je iz Europske komisije. Projektom će se poboljšati međunarodna i domaća dostupnost Dubrovačko-neretvanske županije, što će donijeti izravne koristi hrvatskom gospodarstvu. "U svibnju sam imala priliku vidjeti radove na proširenju dubrovačke zračne luke te vjerujem da je riječ o jednom od ključnih projekata u okviru ulaganja u promet iz europskih strukturnih i investicijskih fondova. Ovo su odlične vijesti za poslovni sektor, turizam i sve korisnike zračne luke.", rekla je povjerenica za regionalnu politiku Corina Creţu Radovima koje sufinancira EU povećat će se kapaciteti zračne luke, koja trenutno radi na granici maksimalnog kapaciteta. Zračna luka moći će primiti više putnika, ubrzat će se protok putnika i skratiti čekanja. Zgrada novog terminala bit će usklađena sa Zakonikom o schengenskim granicama.