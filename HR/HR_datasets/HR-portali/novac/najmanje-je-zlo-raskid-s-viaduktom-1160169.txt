Hrvatske ceste raskinut će ugovor s Viaduktom za gradnju mosta Čiovo s pristupnim cestama. Obznanio je to jučer direktor HC-a Josip Škorić koji je izrazio žaljenje zbog takve odluke, ali je napomenuo da je to najmanje loša varijanta kako bi se izbjegla još veća šteta na projektu koji je trebao biti završen još krajem prošle godine. U HC-u, naime, gradnju mosta koja je zapela žele staviti pod kontrolu i nisu se mogli osloniti na obećanje Viadukta da će most biti dovršen do kraja ove godine s obzirom na trenutačno stanje u toj tvrtki koja je u blokadi i ima problema s likvidnošću. Problem s isplatom plaća Škorić je naveo da će HC aktivirati i bankarske garancije koje im je Viadukt dao za dobro izvršenje posla, a koje iznose 10 posto ugovorenog iznosa za gradnju mosta Čiovo, a to je nešto manje od 13 milijuna kuna. No, s obzirom na to da Viadukt ima problema s isplatom plaća svojim radnicima, Škorić je kazao da HC neće odmah aktivirati te garancije koje inače vrijede do kolovoza ove godine. HC će novog izvođača radova na mostu Čiovo potražiti putem pregovaračkog postupka u kojem će pozvati da sudjeluju sve relevantne i kompetentne tvrtke koje mogu dovršiti radove. Na mostu je dosad izvršeno 57 posto radova. Preostalo je obaviti radove u vrijednosti od 54 milijuna kuna, a oni se uglavnom odnose na čeličnu konstrukciju mosta. Kad bi most napokon mogao biti dovršen, Škorić nije mogao točno reći, no objasnio je da će pri odabiru novog izvođača radova, osim da može financirati taj projekt, biti najbitniji faktor rok u kojem će se ti radovi obaviti. To bi mogao biti kraj ove godine ili početak sljedeće, no u svakom slučaju most će biti gotov do početka sljedeće turističke sezone. Direktor Viadukta Krešimir Mikulić, koji je na tu funkciju imenovan prije nekoliko dana, kazao je da radi na tome da tvrtka izađe iz blokade te da o tome razgovara s bankarima i vjerovnicima. Napomenuo je da je cilj što prije isplatiti plaće radnicima te konsolidirati poslovanje tvrtke koje trenutačno ima ugovorene poslove vrijedne oko milijardu kuna. Ni do početka sezone Ministar mora, prometa i infrastrukture Oleg Butković podržao je odluku HC-a o raskidu ugovora te se ispričao stanovnicima Trogira i Čiova što most neće biti gotov do ove turističke sezone. Poručio je da je interes Vlade da se most dovrši i da se nastavi njegovo sufinanciranje iz fondova EU.   >>Mikulić: Zbog mosta Čiovo Viadukt će imati višemilijunsku štetu >>Viadukt će graditi novu poslovnu zgradu u Berlinu 