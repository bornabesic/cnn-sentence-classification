Ovogodišnji REXPO Adriatic 2014., međunarodni sajam investicijskih projekata i prateće industrije za Jadransku regiju, svečano će otvoriti Branko Grčić, potpredsjednik Vlade Republike Hrvatske, NJ. E. Michéle Boccoz, veleposlanica Francuske Republike u Republici Hrvatskoj i Branimir Gvozdenović, ministar održivog razvoja i turizma Republike Crne Gore. Najavljeno je to na današnjoj konferenciji za novinare održanoj u povodu predstavljanja trećeg po redu i najvećeg dosad sajma REXPO Adriatic, koji će se održati 11. i 12. studenog u Hypo Expo XXI Business Centeru. Ovogodišnji sajam, ključna događanja i novitete predstavio je Oliver Kumrić, partner i osnivač sajma REXPO Adriatic: „I ove će godine REXPO Adriatic biti mjesto susreta brojnih investitora, izvođača, projektanata, arhitekata, inženjera, konzultanata, hotelijera, predstavnika banaka, investicijskih fondova, ministarstava, gradova i županija te drugih sudionika zainteresiranih za razvoj javnih i privatnih investicijskih projekata, koji će biti predstavljeni na različitim platformama.“ Dodao je kako će središnje događanje sajma ponovno biti REXPO Forum, koji će ove godine obuhvatiti rekordan broj panel-rasprava na kojima će govoriti tridesetak domaćih i stranih investitora. Najveći panel REXPO Foruma, pod nazivom „Investicijski potencijali prometne infrastrukture u Hrvatskoj“, najavila je Renata Suša, predsjednica Uprave HŽ Infrastrukture. Na panelu će biti govora i o ulaganjima u razvoj moderne i održive prometne infrastrukture, koja će do 2020. godine doseći ukupno 1,310 milijarde eura, od čega 400 milijuna eura iz Europskog fonda za pomorstvo i ribarstvo te 910 milijuna eura iz Kohezijskog fonda, što je sadržano u prijedlogu „Sporazuma o partnerstvu“ koji je usvojila Vlada Republike Hrvatske. Panel će biti posvećen ključnim projektima u prometnoj infrastrukturi Republike Hrvatske i njihovim investicijskim potencijalima te usklađenosti s gospodarskim i razvojnim prioritetima i novom strategijom prometnog razvoja Republike Hrvatske, a uvodno će ga otvoriti ministar pomorstva, prometa i infrastrukture Siniša Hajdaš Dončić. Vedrana Likan, predsjednica Britanskog poslovnog centra Hrvatska, najavila je panel na kojem će se govoriti o tome što je potrebno da Hrvatska postane bolja investicijska destinacija, uz sudjelovanje NJ. E. Davida Slinna, veleposlanika Ujedinjene Kraljevine Velike Britanije i Sjeverne Irske i pozitivne primjere iz UK-a. Vladan Branković, izvršni direktor Ruskog poslovnog kluba, najavio je dolazak Ruskog poslovnog kluba i tvrtke Tradeunique Holding te održavanje posebnog koktel-druženja Ruskog poslovnog kluba na sajmu, u okviru kojeg će svi zainteresirani moći prezentirati svoje projekte i tvrtke te ostvariti poslovne kontakte. REXPO Hospitality Day, orijentiran na sektor HTL (hotels, tourism, leisure), najavio je Franco Peruza, član uprave i direktor Grand Hotel Lav d.o.o. Na trima uzastopnim tematskim panelima istaknuti stručnjaci iz svjetske hotelske industrije raspravljat će s menadžerima vrhunskih hotelskih brendova, iskusnim investitorima te predstavnicima financijskih i administrativnih institucija. Ljiljana Kukec, predsjednica Hrvatske udruge za franšizno poslovanje i potpredsjednica Europske federacije za franšize, najavila je novost na ovogodišnjem sajmu REXPO Adriatic – 5. Međunarodni sajam franšiza i 8. Međunarodni franšizni forum FIP 2014. Na njima će posjetitelji imati prilike poslušati izlaganja franšiznih stručnjaka iz cijele regije i direktora poznatih hrvatskih i stranih franšiznih brendova te sudjelovati u besplatnim radionicama i poslovnim savjetovanjima s poznatim hrvatskim konzultantima za malo poduzetništvo i franšizno poslovanje. Detaljnije informacije o sajmu REXPO Adriatic dostupne su na www.rexpo.hr.  