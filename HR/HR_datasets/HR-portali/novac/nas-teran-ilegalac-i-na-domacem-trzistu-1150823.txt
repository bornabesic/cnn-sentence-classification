Iako se očekuje kako bi Europska komisija već ovih dana mogla donijeti tzv. delegirani akt kojim će se i hrvatskim vinarima u Istri omogućiti da ravnopravno sa Slovencima na europskom tržištu plasiraju teran s etiketom “Hrvatska Istra – teran”, Slovenci se i dalje ne mire s time. Od 30. lipnja ravnopravni? Ne samo da će, donese li Komisija taj akt u korist Hrvatske, tužiti EK za što su, prema riječima slovenskog ministra poljoprivrede Dejana Židana, već angažirali stručnjake – Slovencima smeta i što naši vinari i prije te “konačne presude” teran nesmetano prodaju na domaćem tržištu. U dopisu EK žale se kako hrvatske vlasti toleriraju kršenje prava njihovih vinara koji su još uvijek isključivi vlasnici zaštićene oznake podrijetla za teran, a zaboravljaju, primjerice, kako je Hrvatska njima dopustila da s nama dijele oznaku zaštite istarskog pršuta u EU, a po specifikaciji ga moraju raditi čak od hrvatskih svinja. Židan krajem ovoga mjeseca poznate Europejce u Bruxellesu okuplja na okruglom stolu na tu temu s degustacijom terana i kraškog pršuta. No hrvatska strana se nada kako će teran već tada biti i naš. Očekuje se da će nam kompromisni akt o teranu osobno donijeti europski povjerenik za poljoprivredu i ruralni razvoj Phil Hogan, koji za nekoliko dana stiže u posjet Hrvatskoj. No dok hrvatski izuzetak za teran ne stupi na snagu, a trebao bi do 30. lipnja, EK je nakon dopisa Židanova ministarstva upozorio Hrvatsku kako se, unatoč postupku pripreme akta, moraju poštovati trenutačna prava Slovenaca na teran. To znači da se hrvatski teran pod tom oznakom ne smije prodavati i označavati ni “kod kuće”. Hrvati uspješniji lobisti – Pismo EK Hrvatskoj ni u kojem slučaju ne prejudicira daljnje akcije Komisije po tom pitanju – rekao je glasnogovornik EK Daniel Rosario. Dok se i dalje prebrojavaju “crvena zrnca” refoška i terana, koji su po jednima različita, a po drugima ista sorta, slovenski tjednik Mladina piše kako Hrvati puno uspješnije lobiraju za svoje interese u Bruxellesu. I ne samo za vina! RH je, tvrde, osigurala novac i iz tzv. Junckerova fonda za dubrovačku zračnu luku, dok njima nije uspjelo ni lobiranje za novac za modernizaciju pruge prema luci Koper. > > Unatoč pobuni Slovenaca zbog terana, Komisija će izaći ususret Hrvatskoj? Ministarstvo poljoprivrede Makedonije zatražilo je od RH objašnjenje za uvođenje netarifnih carinskih barijera za uvoz makedonskih vina. Po novom pravilniku ministra Tolušića, hektolitri vina s trećih tržišta, koji su se ranije uvozili, pakirali i prodavali na našem tržištu, gotovo bez ikakve kontrole podrijetla i kvalitete, najčešće u rinfuzi, konačno imaju jednak tretman kao i domaća. Obvezno se šalju na analizu i ocjenu kakvoće, zbog čega od carinjenja do puštanja u promet prođu i 32 dana. Takvim, tzv. netarifnim barijerama povećava se cijena makedonskih vina u Hrvatskoj pa Makedonci razmišljaju o kontramjerama. Iz Makedonije godišnje uvezemo 17 milijuna litara vina, 24,2 % od njihova ukupnog izvoza. Vrijednost tog uvoza je 11,2 milijuna eura. Hrvatska je, nakon Srbije, druga zemlja po izvozu makedonskog flaširanog vina i treća, nakon Srbije i Njemačke, u koju se izvozi vino u rinfuzi.