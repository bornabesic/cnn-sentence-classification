Kineski ministar financija Lou Jiwei rekao je da će se posljedice britanske odluke o izlasku iz Europske unije osjetiti kroz sljedećih pet do 10 godina, prenosi BBC. Huang Yiping, član vijeća Kineske centralne banke za monetarnu politiku, rekao je da bi Brexit mogao dovesti do 'obrata globalizacije'. Ako bi se to dogodilo, dodao je, to bi bilo 'jako loše' za cijeli svijet pa tako i za Kinu. Prošle je godine Kina u Veliku Britaniju uložila 3,3 milijardi dolara, ustvrdilo je odvjetničko društvo Baker & McKenzie, a između 2005. i 2015. godine, Kina je u Britaniju uložila gotovo 30 milijardi dolara. David Cameron najavio je da će Kina i Britanija u budućnosti ostvariti poslovne suradnje u visini od 40 milijardi funti nakon posjeta kineskog predsjednika Xi Jinpinga Otoku u listopadu prošle godine. Premda je Lou Jiwei rekao da će rezultat Brexita 'baciti sjenu na globalnu ekonomiju', dodao je da je konačni ishod cijele situacije nemoguće predvidjeti te je rekao da je reakcija svjetski burzi, koje su se u petak strmoglavile, možda bila pretjerana. 'Ishitrena reakcija tržišta vjerojatno je bila ponešto pretjerana te se tržište mora smiriti kako bi se pravi utjecaj referenduma mogao objektivno sagledati', rekao je Lou Jiwei. Podsjećamo, nakon objave rezultata referenduma u Velikoj Britaniji, funta je pala za 10 posto u odnosu na dolar što je bila najniža vrijednost funte unatrag 31 godinu. Na kraju dan taj je pad iznosio 7,5 posto.