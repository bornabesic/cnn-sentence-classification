Foto: Pixsell/Nikola Cutuk  EKONOMIJA je u prva tri mjeseca ove godine porasla za 2,5 posto u odnosu na isto razdoblje prošle godine, pokazuje danas objavljena prva procjena Državnog zavoda za statistiku.  To je manji rast u odnosu na posljednje tromjesečje 2016. kada je ekonomija porasla za 3,4 posto.  Sezonski prilagođeni tromjesečni BDP u odnosu na prethodno razdoblje ima pozitivnu stopu promjene od 0,6 posto, a u odnosu na isto tromjesečje 2016. realno je veći za 3,4 posto.  Najveći pozitivan doprinos povećanju obujma BDP-a u prvom tromjesečju 2017. ostvaren je rastom izvoza roba i to 3,4 postotna boda.  Doprinos domaće potražnje je pozitivan i iznosio je 3,8 postotnih bodova.  Među sastavnicama domaće potražnje najsnažniji pozitivan utjecaj na kretanje gospodarske aktivnosti prouzročen je rastom izdataka za konačnu potrošnju kućanstava (2,0 postotnih bodova).   Značajan doprinos povećanju obujma dale su i bruto investicije u fiksni kapital (1,1 postotnih bodova).   Prva procjena pokazuje da je tromjesečna bruto dodana vrijednost (BDV) u prvom tromjesečju 2017. realno veća za 2,2 posto u odnosu na isto tromjesečje 2016. prema originalnim podacima.  Najveći doprinos rastu tromjesečne BDV u prvom tromjesečju 2017. ostvaren je u djelatnosti Trgovine na veliko i na malo; popravak motornih vozila i motocikala.