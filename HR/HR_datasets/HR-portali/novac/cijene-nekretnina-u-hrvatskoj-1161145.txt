Prema novom istraživanju Njuškala, provedenom na uzorku od 166 tisuća aktivnih oglasa u ožujku 2017. godine, cijene nekretnina u Hrvatskoj nastavljaju se oporavljati. Ipak, i dalje su niže za sedam posto prema istom mjesecu 2011. godine. Od većih gradova u Hrvatskoj, cijene stanova najviše rastu u Splitu, Zadru te u Zagrebu. Rijeka također pokazuje blagi oporavak cijena stanova, dok Osijek nastavlja sa stagnacijom cijena kvadrata stana. ŽUPANIJE U PRIOBALJU I GRAD ZAGREB GENERIRAJU RAST CIJENA NEKRETNINA U HRVATSKOJ Većina županija na godišnjoj razini pokazuje pad u prosječnim cijenama nekretnina, koji je i dalje najizraženiji u kontinentalnom dijelu Hrvatske, dok su cijene u većini županija u priobalju tijekom ožujka nastavile s rastom. Međimurska županija među rijetkim je kontinentalnim županijama koja već drugi mjesec zaredom bilježi oporavak cijena nekretnina na godišnjoj razini. Cijene su najviše u Dubrovačko-neretvanskoj, Splitsko-dalmatinskoj i Šibensko-kninskoj županiji, a kontinentalne županije, koje bilježe najveći pad prosječnih cijena nekretnina u odnosu na isto razdoblje prošle godine, ujedno su i županije s najnižim cijenama nekretnina. RAZLIKE U CIJENAMA NEKRETNINA NA OBALI I U UNUTRAŠNJOSTI U ožujku 2017. godine u najvećim gradovima u Hrvatskoj, ne uključujući i njihovu okolicu, najviše cijene po kvadratu imaju nekretnine u gradovima na Jadranu – u Dubrovniku, Splitu i Zadru. Najnižu prosječnu cijenu nekretnine i dalje ima grad Vukovar, koji ujedno pokazuje i najveći pad cijena, čak 12 posto na godišnjoj razini. Slijedi ga Bjelovar s padom od 8 posto na godišnjoj razini. RAST CIJENA KVADRATA U NOVOM ZAGREBU – ZAPAD, A NAJTRAŽENIJI U OŽUJKU SU GORNJI GRAD MEDVEŠČAK I TREŠNJEVKA – JUG Gradska četvrt Novi Zagreb – Zapad bilježi rast cijena od gotovo 12 posto u odnosu na prošlu godinu, pa se tako smjestila u deset najskupljih četvrti u Zagrebu. Cijene su i dalje najviše u četvrti Gornji grad – Medveščak, a slijede Donji grad, Maksimir, Trnje, Podsljeme i Trešnjevka – sjever. Prosječne cijene kvadrata najniže su u Brezovici i Sesvetama. KUPCI TRAŽE STANOVE U ŠIREM CENTRU PO CIJENI OD 1300 EURA PO KVADRATU Kada je riječ o interesu potencijalnih kupaca za nekretnine u Zagrebu, najviše se traže stanovi veličine između 60 i 70 kvadratnih metara, a po cijeni od 1300 eura po kvadratu, i to u četvrtima šireg centra, gdje je prosječna cijena kvadrata ipak veća od one koju bi htjeli izdvojiti. Konkretnije, najviše je pretraživanja u ožujku zabilježeno za Donji grad, Trešnjevku, Maksimir, strogo središte i Jarun. U OŽUJKU JOŠ VEĆI BROJ NEKRETNINA ZA ODMOR NA PRODAJU Više od tisuću novih oglasa vikendica i kuća za odmor predano je u ožujku, a ova potkategorija bilježi i znatan rast pretraživanja u odnosu na početak godine. Cijene vikendica prate trendove cijena nekretnina u Hrvatskoj općenito. Najskuplje su, kao što je i očekivano, u Dubrovačko-neretvanskoj županiji, gdje je prosječna cijena kvadrata nekretnine za odmor 2505 eura. >> Cijene stanova u Zagrebu smanjenje za 12,7 posto, ali na to je najviše utjecao jedan projekt >> Kupujete nekretninu? Evo kakvo je stanje na tržištu! 