Foto: Vukovar.hr/Facebook VUKOVARSKI vodotoranj dobio je svojih zaboravljenih 9400 eura.   Nakon članka u Indexu, objavljenog 19. svibnja, u kojemu smo pitali gdje je nestao novac za obnovu vodotornja, prikupljen prije gotovo godinu dana, 27. lipnja 2016., Miroslav Piplica došao je osobno u Vukovar dan poslije, 20. svibnja 2017., - i isporučio spornu svotu.   >> DI SU PARE? Šef austrijskog HDZ-a lani skupljao novac za vodotoranj, ali Vukovar ga nije dobio  Stigle pare  Uz prigodnu fotografiju, na naslovnici službenih stranica Grada Vukovara, pojavila se objava o donaciji Miroslava Piplice. Objašnjeno je kako se Piplica "s tadašnjim predsjednikom Gradskog vijeća Grada Vukovara Igorom Gavrićem tada dogovorio kako će sredstva biti predana po prikupljanju istih, odnosno na Hrvatskom balu u veljači ove godine. Nažalost, predstavnici Grada Vukovara bili su spriječeni prisustvovati tako da je novac donio osobno".  "Iako Austrijsko-hrvatska zajednica do dana današnjeg nije dobila sve obećane novce od nekih donatora. Donijeli smo kompletnu sumu jer smo željeli završiti tu priču budući da je i sama akcija završila. Dogovor je bio takav da ćemo sredstva predati po prikupljanju cijele sume, no kako to nismo uspjeli dali smo vlastite novce," objasnio je Piplica za Vukovar.hr.  "Dogovor je bio da će se sredstva predati u Gradsku upravu po uplati svih donacija. Financijska konstrukcija je završena i sredstva koja su skupljena na večeri kao i od naknadnih donatora danas su uručena," naglasio je Gavrić.  Humanitarna večera  Podsjetimo, Miroslav Piplica, zvani Škorpion, predsjednik je HDZ-a Austrije. Također, predsjednik je Udruge veterana i dragovoljaca Domovinskog rata iz iseljeništva, a obnaša i dužnost predsjednika Hrvatsko-austrijske koordinacije za kulturu i sport.   Miroslav Piplica, uz sve to, vrši dužnost savjetnika vlade za Hrvate izvan Republike Hrvatske.     Slučajnosti, slučajnosti  Miroslav Piplica je organizirao humanitarnu večeru za prikupljanje novca za obnovu vukovarskog vodotornja.  Također, podsjetimo da je Miroslav Piplica, od 27. lipnja 2016.  kad je sretno objavio kako su sakupili "9,328 eura ili 69,960 kuna, znači 70 tisuća kuna", imao gotovo godinu dana da preda taj novac Vukovaru.   Točnije, šef austrijskog HDZ-a imao je 326 punih dana za predati "9,328 eura ili 69,960 kuna, znači 70 tisuća kuna". Ili, ako je lakše, imao je 10 punih mjeseci i 22 puna dana za predati novac koji su ljudi na humanitarnoj večeri donirali za obnovu simbola Domovinskog rata.   Miroslav Piplica zgodno je odabrao datum koji se, eto, poklopio upravo s objavom članka na Indexu. Došao je tako osobno i predao ne "9,328 eura ili 69,960 kuna, znači 70 tisuća kuna", već punih 9400 eura. Puna 72 (sedamdeset dva) eura dodao je "jer su željeli završiti tu priču".   Podsjetimo još jednom, u članku objavljenom samo dan prije ovog osobnog financijskog podviga Miroslava Piplice, jasno piše kako Grad Vukovar nikad nije zaprimio iznos kojim se Piplica pohvalio nakon humanitarne večere.     Stigao je ponedjeljak  Također, Index je kontaktirao Piplicu samo dan prije njegovog osobnog dolaska s novcem u Vukovar. Upitali smo ga što je s novcem koji je trebao pristići u Vukovar. Škorpion nam je tom prilikom pojasnio kako je novac uplaćen, ali ne kroz zajednicu, nego "kroz nekoliko privatnih računa". Na naš upit o kojim se računima radi i zašto je novac uplaćen preko privatnih računa, rekao nam je kako zajednica nije imala novca te da ćemo sve saznati - u ponedjeljak.  Ponedjeljak je došao i prošao. Saznali smo kako se Piplica potrudio osobno doći do Vukovara, samo dan nakon naše objave, i objasniti kako je "dogovor bio takav da će sredstva predati po prikupljanju cijele sume, no kako to nisu uspjeli, dali su vlastite novce".   Probuđena filantropija  Ako je novac već bio uplaćen "kroz nekoliko privatnih računa", kako nam je Piplica već rekao, kako to da nisu uspjeli prikupiti cijelu sumu te su morali dati vlastite novce?   Naravno, uvijek postoji mogućnost da je Škorpion iz nagle navale filantropije odlučio, dan nakon objave članka na Indexu, osobno doći do Vukovara i predati dodatnih 9.400 eura za obnovu vodotornja.  Miroslav Piplica, zvani Škorpion, predsjednik HDZ-a Austrije, predsjednik Udruge veterana i dragovoljaca Domovinskog rata iz iseljeništva, predsjednik Hrvatsko-austrijske koordinacije za kulturu i sport te savjetnik vlade za Hrvate izvan Republike Hrvatske, pohvalio se i na Facebooku svojim postignućem, ne propustivši spomenuti Index.   Piplica je i inače vrlo aktivan na Facebooku, što je moguće vidjeti u brojnim fotografijama sa slavnim Hrvatima, među kojima su Thompson, Škoro, Milan Bandić, Milijan Brkić, Kolinda Grabar Kitarović, Andrej Plenković, Josip Klemm i Ivo Sanader.   U ovoj objavi si je dao oduška i razjasnio kako njegova zajednica djeluje čisto i uredno. "Vrijednost koju naša zajednica deklarativno ističe je poštenje", napisao je.        Poštovanje svakog čovjeka  Dodao je i kako "poštuje svakog čovjeka, bez obzira na njegovu nacionalnu i vjersku pripadnost".   Prisjetimo se Škorpionovih komunikacijskih vještina.        Objavu više nije moguće vidjeti na njegovom profilu.