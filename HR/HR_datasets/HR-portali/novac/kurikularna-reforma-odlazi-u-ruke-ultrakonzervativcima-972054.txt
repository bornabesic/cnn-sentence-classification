Foto: Hina  HNS JE postavljanje Jasminke Buljan Culej na čelo skupine za provedbu kurikularne reforme ocijenio skandaloznim zbog njezine funkcije savjetnice ministra obrazovanja, ali i zbog bliskosti sa Željkom Markić i ultrakonzervativnim političkim strujama, a to su imenovanje osudile i organizacije civilnog društva GOOD Inicijativa i Centar za mirovne studije.  Ministar Pavo Barišić svojim je jučerašnjim potezom i izborom Jasminke Buljan Culej odaslao jasnu poruku da je reforma obrazovanja dana u ruke Željke Markić, ističe HNS u priopćenju.  Upozoravaju na sukob interesa, odnosno da je Buljan Culej, kao savjetnica ministra obrazovanja, ušla u izbor za voditeljicu neovisnog tijela kao zaposlenica Ministarstva znanosti i obrazovanja, koje je raspisalo taj "nejasan i netransparentan" natječaj.  Bliskost sa Željkom Markić  Uz sve to, Buljan Culej je vrlo bliska Željki Markić, a osim medijskih nastupa na ultrakonzervativnim portalima, sudjelovala je i na konferencijama u organizaciji udruge U ime obitelji, koja je zaustavila zdravstveni i građanski odgoj, i koja stoji iza svih udara na slobode pojedinaca, kažu HNS-ovci.  Ocjenjuju da je izborom Buljan Culej za voditeljicu kurikularne reforme vlada potpuno ignorirala masovne prosvjede 50 tisuća ljudi diljem Hrvatske, a "tsunami zvan HDZ i Most još se jednom reflektirao na sustav obrazovanja, na jedinu šansu da Hrvatska uspije u budućnosti".  HNS poručuje da kurikularnu reformu moraju voditi ljudi koji su na njoj radili mjesecima, ne samo lik i djelo Borisa Jokića koji je postao simbol pozitivnih promjena u hrvatskom obrazovanju, nego ljudi koji strastveno i emotivno vjeruju u našu djecu i njihovu kreativnost te ljudi koji imaju emociju prema hrvatskoj budućnosti, a ne prema hrvatskoj prošlosti - ne Željka Markić i oni koji Hrvatsku žele unazaditi i vratiti u 19. stoljeće. Zabrinjavajući i nedopustivi stavovi  Svoje stajalište o Buljan Culej obrazlažu i nekim njezinim "zabrinjavajućim i nedopustivim stavovima", poput onog o poražavajućim rezultatima PISA testova. Naime, Buljan Culej ustvrdila je da su rezultati odlični, unatoč upozorenju voditeljice testiranja da naša djeca iz škola izlaze bez temeljnih pismenosti, navode u priopćenju u kojemu se pozivaju na smjernice Europske komisije - u kojima se navodi da bi se reforma obrazovanja trebala provoditi u izvornom obliku, onako kako se provodila prije godinu dana.  Nakon što je prošle godine u lipnju tadašnji ministar obrazovanja razriješio dužnosti Ekspertnu radnu skupinu za provedbu Cjelovite kurikularne reforme na čelu s Borisom Jokićem, jučer je ministar Pavo Barišić imenovao Jokićevu nasljednicu i sedam članova Ekspertne radne skupine za kurikularnu reformu. Ugrožena kurikularna reforma  Na mjestu voditeljice skupine, nakon skoro godinu dana, Borisa Jokića zamijenit će Jasminka Buljan Culej, koja na tu poziciju dolazi s mjesta savjetnice ministra obrazovanja Pave Barišića.   Imenovanjem nove voditeljice ekspertne radne skupine dr. Jasminke Buljan Culej, dosadašnje savjetnice ministra Barišića, Ministarstvo znanosti i obrazovanja ozbiljno je ugrozilo načelo neovisnosti i stručnosti Cjelovite kurikularne reforme.  Odabir Jasminke Buljan Culej osudile su i organizacije civilnog društva GOOD Inicijativa i Centar za mirovne studije, koje tvrde da je riječ o egzaktnom primjeru netransparentnog i političkog imenovanja. Sukob interesa  I njima je sporan sukob interesa, odnosno činjenica da je novoizabrana voditeljica ekspertne skupine bila savjetnica ministra Barišića i "nije niti u kojem slučaju neovisna u cijelom procesu".    "Ministar Pavo Barišić, čiji je ministarski kredo srozan do neprepoznatljivosti, imenovanjem osobe koja nije neovisna o politici još je jednom pokazalo da je ovoj vladi važnija ideološka unificiranost cjelokupnog društva i sustava od kvalitete, demokratskih procedura i stručnosti. Kurikularna reforma ovaj način nije i neće biti neovisna, ona neće biti utemeljena u stručnosti, nego će biti poprište političkih igara i utjecaja u zatiranju manjinskog glasa i ravnopravnosti spolova te izgradnji prepreka uvođenju građanskog i političkog obrazovanja primjerenog 21. stoljeću", navode u priopćenju.