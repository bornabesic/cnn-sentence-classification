Hrvatska banka za obnovu i razvitak (HBOR) je tijekom prvih devet mjeseci ove godine odobrila 2.014 kredita ukupno vrijedna 6,3 milijarde kuna, što je 47 posto više kredita te 11 posto više odobrenog iznosa nego u isto vrijeme lani, objavili su u petak iz HBOR-a, koji je to razdoblje završio s dobiti od 158,9 milijuna kuna. HBOR je, naime, u prvih devet mjeseci 2016. ostvario ukupne prihode u iznosu od 669,6 milijuna kuna, rashode u iznosu od 510,7 milijuna kuna i dobit u iznosu od 158,9 milijuna kuna. Ukupna imovina HBOR-a na raju rujna iznosila je gotovo 26,8 milijardi kuna i porasla je u odnosu na početak ove godine za 5 posto, navode iz te banke. U tom je razdoblju HBOR kroz kreditiranje, osiguranje izvoznih potraživanja i izdavanje činidbenih garancija podržao 2.198 projekta hrvatskih gospodarstvenika s ukupnim iznosom od 8,4 milijardi kuna. Odobreno je 2.014 kredita ukupne vrijednosti 6,3 milijarde kuna, a iz HBOR-a posebice ističu da se od toga 77 posto odnosilo na sredstva za financiranje investicija. Najaktivniji korisnici HBOR-ovih kredita u prva tri kvartala bili su mali i srednji poduzetnici, za čije je projekte odobreno 4,1 milijardi kuna ili gotovo 2,5 puta više od iznosa odobrenog u istom razdoblju prošle godine. Tim sredstvima podržano je 1.919 projekata malih i srednjih poduzetnika. Na takve rezultate, navode iz HBOR-a, utjecala je među ostalim provedba mjera kojima je unaprjeđena suradnja s leasing društvima i poslovnim bankama, a s ciljem lakše dostupnosti povoljnih kreditnih sredstava gospodarstvenicima. HBOR je osigurao i nastavak povoljnog financiranja hrvatskih gospodarstvenika kroz pribavljanje sredstava Europske investicijske banke (EIB) u iznosu od 400 milijuna eura. Započeta je i provedba kreditiranja inovativnih poduzetnika uz portfelju garanciju Europskog investicijskog fonda (EIF) uz koju su omogućene kamatne stope za inovativne male i srednje poduzetnike niže za 0,422 do 0,572 postotnih bodova. HBOR je unutar ovog proizvoda ugovorio kreditni portfelj od 20 milijuna eura te će model provedbe uključivati izravno financiranje preko postojećih programa kreditiranja čime se olakšava provedba ovog proizvoda, navode iz HBOR-a. Također, s ciljem poticanja zapošljavanja mladih HBOR se uključio i u Inicijativu za zapošljavanje mladih (YEP) koju je pokrenuo EIB, a kroz koju se financiraju ulaganja malih i srednjih poduzetnika u obrazovanje i vještine te zapošljavanje mladih ljudi. Osnovna značajka Inicijative je ukupno sniženje kamatne stope za 0,5 postotnih bodova, a primjenjuje se na 15 HBOR-ovih programa,neovisno o tome odobrava li se kredit izravno ili putem poslovne banke. Kroz poslove osiguranja izvoza u prvih je devet mjeseci, pak, osiguran 161 izvozni projekt u iznosu od gotovo 900 milijuna kuna i izdano je izvoznih bankarski garancija u iznosu većem od milijarde kuna, zaključuju iz HBOR-a.