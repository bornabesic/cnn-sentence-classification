Ugledna novinska agencija Bloomberg temeljito je analizirala krizu u Agrokoru, kojeg je proglasila najvećom tvrtkom u bivšoj Jugoslaviji. U članku s naslovom 'Milijarde tonu u balkansku crnu rupu', Bloomberg ističe kako se globalni giganti Fidelity International i Axa Investment Managers bore se za svoj novac uložen u Agrokor protiv brojnih dobavljača. No, zakon 'lex Agrokor' daje prednost malim dobavljačima protiv međunarodnih fondova. Axa IM i Fidelity vlasnici su Agrokorovih obveznica, koje su nakon siječnja pale za 70 posto. Vrijednost od 520 milijuna eura zajmova Agrokorovoj holding kompaniji su skoro potpuno izbrisani. Ti zajmovi, čiji vlasnici su, između ostalih, Invesco i Canadian Pension Plan Investment Bord, sada vrijede četiri euro centa, pokazuju podaci Bloomberga. Axa IM je formirala grupu s američkim hedge fondovima  Knighthead Capital Management i T. Rowe Price Group, koji su kupili obveznice po diskontu u zadnja tri mjeseca. Ta grupa radi s financijskim savjetnikom PJT Partners, a Invesco i kanadski mirovinski fond s tvrtkom Moelis, da im pomogne u pregovorima s Agrokorom. Bloomberg napominje kako je nemoguće prenapuhati važnost Agrokora za regiju - izravno zapošljava oko 30.000 ljudi, što je 2,5 posto radne snage u Hrvatskoj. U regiji izravno zapošljava 60.000, a brojni mali proizvođači ovise o njemu za otkup svojih proizvoda. Agencija navodi i kako je puni iznos Agrokorovih dugova još uvijek nejasan. U rujnu prošle godine, tvrtka je bila dužna 2,2 milijarde eura dobavljačima, te je imala 3,4 milijarde eura financijskog duga i 520 milijuna eura duga spram holding tvrtki. Uz nove kredite koje su banke pružile za nastavak redovnog poslovanja, totalni se dug penje na barem 6,3 milijarde eura. Citirajući upućene izvore, Bloomberg tvrdi kako su vlasnici obveznica voljni pružiti do 400 milijuna eura svježeg financiranja. No, s obzirom na količinu zainteresiranih strana - vlade, dobavljači, različite vrste kreditora - pregovori oko restrukturiranja će sigurno biti složeni i dugotrajni, zaključuje Bloomberg.