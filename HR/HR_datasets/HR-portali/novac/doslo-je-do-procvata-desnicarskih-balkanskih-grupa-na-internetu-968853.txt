Ilustracija: FAH NOVINARI portala Balkan Insight Marija Ristić, Sven Milekić, Maja Živanović i Denis Džidić u nedavnom članku izvještavaju o aktivnostima i utjecaju balkanske krajnje desnice na internetu. U nastavku prenosimo dijelove članka. "Krajnja desnica na Balkanu ima jako malo prostora u tradicionalnim medijima, zato svoj utjecaj širi preko interneta, i to preko 60-ak web stranica koje promiču etnički čiste države, neonacizam, nasilnu homofobiju. Franjo Čirko, predsjednik jedne takve hrvatske stranke imena Generacija obnove, tvrdi da je to najlakši i najjeftiniji način promocije, a nada se da bi tako mogla nastati i nevladina organizacija koja bi podupirala krajnju desnicu". Stara i nova krajnja desnica dijele ideje "Osim GO-a, u Hrvatskoj djeluje i srodna Hrvatska čista stranka prava (HČSP), jedina koja se uspjela ubaciti u tradicionalnu politiku. Oni redovito slave 10. travnja, dan kada su ustaše osnovale Nezavisnu Državu Hrvatsku (NDH), izjašnjavaju se protiv prava homoseksualaca i brane zbivanja u logoru Jasenovac tvrdeći da je to odgovor na srpsko postupanje s Hrvatima. Iako se na nekoliko televizija prikazuje emisija "Bujica" koja ih zastupa, ipak se najviše njihovih aktivnosti odvija na internetu. Istraživanja pokazuju da je oko 10.000 Hrvata barem jednom na internetu objavilo sadržaj povezan s ustašama". Web stranice krajnje desnice cvjetaju u Srbiji "U Srbiji više od 30 web stranica niječe neovisnost Kosova, traži ujedinjenje svih Srba u jednoj državi, odriče se Europske unije, slavi ortodoksnu kršćansku Rusiju te podupire rusku intervenciju u Ukrajini i rusko pripojenje Krima. Većina krajnje desnih stranaka služi kao produžetak takozvanog Srpskog bloka, a predsjednik Srpske lige Aleksandar Đurđev tvrdi da se većina njihove propagande odvija na internetu. Usto, internet služi i kao platforma za širenje utjecaja ljudi kojima se sudi u Srbiji, poput vođe neonacista Gorana Davidovića, koji živi u Italiji". Svi žele dio Bosne "Grupe krajnje desnice u Bosni žele stvaranje "Velike Hrvatske", odnosno "Velike Srpske". Ured glavnog ustaškog ureda registriran je u Kasselu u Njemačkoj, a u Bosni su neoustaše osobito aktivni na granici s Hrvatskom, gdje izbijaju sukobi s Bošnjacima. Bošnjaci pak svoje desničarske stavove povezuju s radikalnim islamom, želja im je vlastita država, a među neprijateljima broje Židove, Rome, komuniste i druge. Sve te grupe na internetu imaju zatvorene Facebook grupe, web stranice i forume". Veze s Europom "Srbija (npr. Srpski narodni pokret 1389) je povezana sa sličnim organizacijama u Ukrajini, Rusiji, Poljskoj i Sloveniji. Za Hrvatsku (npr. organizacija "U ime obitelji") se smatra da je od svih balkanskih zemalja najviše povezana s Europom, s organizacijama u Mađarskoj, baltičkim zemljama, Bugarskoj, Češkoj, Poljskoj, Slovačkoj i drugima". Makedonska veza s hrvatskom krajnjom desnicom "Među napadačima u makedonskom parlamentu prije tjedan dana našao se čovjek s majicom Hrvatskih obrambenih snaga (HOS-a), krajnje desne udruge veterana. Na Facebooku se zove Vlado Georgiev Černozemski, a poziva na ujedinjenje hrvatskih i makedonskih ekstremista. U Makedoniji su se nedavno pojavile tri nove ekstremno desne nevladine organizacije "Lavovi" iz Bitole, "Metodija Patče" iz Ohrida i "Nepokor" iz Struge". Populistička klima odgovara krajnjoj desnici "Na društvenim mrežama, forumima i drugdje na internetu ljudi se okupljaju oko ideja, pa je zato tamo ideologijama lakše širiti uvjerenja, osobito među mladim ljudima. Grupe poput Srpske nacionalne fronte vrlo su aktivne, a npr. na neonacističkom forumu "Stormfront" postoji poseban srpski odjeljak. Na internetu postoji velika sloboda, a država se tamo jako malo miješa u događanja", zaključuju novinari Balkan Insighta.