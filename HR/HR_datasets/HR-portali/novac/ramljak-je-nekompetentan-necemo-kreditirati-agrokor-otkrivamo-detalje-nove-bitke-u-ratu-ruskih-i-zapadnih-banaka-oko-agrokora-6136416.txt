U petak je započela nova bitka u financijsko-kreditnom ratu ruskih i zapadnih banaka oko Agrokora i bit će dobro ako u tom sukobu na koncu ne strada najveći hrvatski koncern s povezanim tvrtkama. Naime, German Gref, izvršni direktor ruskog Sberbanka, ustvrdio je, prenosi Reuters, kako neće dalje kreditirati Agrokor dok ne postigne potreban dogovor s hrvatskom Vladom. - Ako je Vlada preuzela odgovornost za upravljanje kompanijom, onda treba preuzeti i odgovornost za njezin dug. Neka Vlada onda da i državna jamstva za taj dug. Ako nisu spremni za to, neka onda vrate kompaniju na tržište. Ne biste trebali donositi zakon koji lišava kreditore njihova prava nakon svršenog čina”, rekao je Gref i dodao kako je jučer razgovarao s najvećim vjerovnicima Agrokora i da su svi zbunjeni nastalom situacijom.  Gref je također rekao i kako je izvanredni povjerenik Agrokora Ante Ramljak “nekompetentan”, a tako ponižavajući odnos Sberbanka prema Ramljaku, ali i hrvatskoj Vladi, treba dovesti u odnos s činjenicom da je istog dana Bloomberg objavio temu u kojoj iznosi neslužbene informacije prema kojima zapadne banke uvjetuju daljnje kreditiranje Agrokora u iznosu od 250 milijuna eura zahtjevom da uz svakih novih 100 milijuna eura pravo prvenstva naplate (senior status) dobije i isti iznos starog kredita ili obveznice (takozvani roll-up). Podsjetimo, prema lex Agrokor, pravo prvenstva u naplati, ako dođe do stečaja, imat će samo oni krediti koji se izdaju Agrokoru nakon 10. travnja ove godine, kada je lex Agrokor stupio na snagu. Međutim, Sberbank i VTB banka, obje ruske državne banke, traže da njihov zadnjih kredit od 100 milijuna eura dobije pravo prvenstva u naplati, jednako kao i svi krediti izdani nakon 10. travnja, ali je izvanredni povjerenik Agrokora odbio takav zahtjev, tvrdeći kako takvu odluku može donijeti samo stalno vijeće vjerovnika, koje će se formirati u srpnju ili kolovozu. Prema novim neslužbenim, ali vjerodostojnim informacijama Bloomberga, a slične spekulacije već su prije objavljivali i hrvatski mediji, zapadne banke također inzistiraju na tome da im se dosadašnja kreditiranja Agrokora pretvore u senior status, u onom iznosu u kojem budu dalje kreditirale najveći hrvatski koncern. U Sberbanku su zbog toga odlučili do kraja zaoštriti stav i u krajnje nezgodnu situaciju doveli su izvanrednog povjerenika Antu Ramljaka, ali i premijera Andreja Plenkovića koji idući tjedan (prema nekim informacijama već u ponedjeljak) moraju održati sastanak s ruskim i zapadnim kreditorima u vezi s novim kreditom. Očito je da zapadni i ruski kreditori i investitori traže promjenu lex Agrokor ili da se sve dogovori u okviru privremenog vijeća vjerovnika, iako tako veliki posao nije u ingerenciji privremenog vijeća, nego bi to trebalo odlučiti stalno vijeće vjerovnika koje će se formirati tek u lipnju ili srpnju, čak možda u kolovozu ove godine. Tako kriza u Agrokoru ulazi u jako osjetljivo razdoblje, jedan od onih presudnih tjedana u kojima će se odlučivati sudbina Agrokora, jer ako se u idućih desetak dana ne dogovori kredit, Agrokorove tvrtke neće imati novca za plaćanje novih obveza prema dobavljačima i čitav koncern u tom slučaju ide u stečaj. Čak bi i kašnjenje s kreditom moglo srušiti Agrokor, jer se glavne tvrtke, poput Konzuma, ne bi mogle na vrijeme pripremiti za sezonu.