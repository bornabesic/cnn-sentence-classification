Foto: Oradian  HRVATSKI fintech startup Oradian nastavlja ofenzivu na tržišta u razvoju te nakon Filipina otvara ured i u Južnoafričkoj Republici iz kojega će razvijati poslovanje s posebnim fokusom na zemlje Središnje, Južne i Istočne Afrike. Ured će voditi Natalie Baatjies, bivša direktorica za financijsku inkluziju na tržištima Središnje i Istočne Europe, Bliskog istoka i Afrike u Visi, priopćeno je iz Oradiana. Vijest o širenju stiže nedugo nakon objave da je vodeći savjetnik za društveno korisne investicije "Finance in Motion" kupnjom udjela u Oradianu investirao u kompaniju koja pomoću cloud sustava za bankarstvo potpomaže financijsku inkluziju u zemljama u razvoju. Oradianov inovativni softver Instafin omogućuje malim financijskim institucijama da u oblaku prate svoje poslovanje i povezuje ih s milijardama potencijalnih klijenata na dnu ekonomske piramide. "Afrika je naše primarno tržište" "Oradian konstantno ulaže u razvoj poslovanja s ciljem dovođenja financijskih usluga do svih ljudi. Stoga smo izrazito zadovoljni činjenicom da nas prepoznaju zadovoljni klijenti i investitori, ali i vrhunski kadar poput Natalie. Nema sumnje da će njezino znanje, iskustvo iz velike međunarodne kompanije i entuzijazam biti od velike koristi za naše ambiciozne planove širenja u Africi, koja je ujedno i naše primarno tržište“, izjavio je tom prigodom Antonio Šeparović, direktor i suosnivač Oradiana, dodavši: „Naš međunarodni tim na globalnoj razini ostvaruje odlične rezultate, a zbog širenja na nova tržišta ubrzo krećemo u širenje našeg tima dodatnim zapošljavanjem mladih stručnjaka iz Hrvatske.“ Natalie Baatjies u Oradian dolazi s 20-godišnjim iskustvom u financijama i IT sektoru, a posljednjih sedam godina aktivno radi na promicanju financijske inkluzije. Uz vođenje Oradianovog ureda u Južnoafričkoj Republici, Natalie će voditi razvoj poslovanja na ključnim tržištima u Africi. Uredi u Zagrebu, Nigeriji i na Filipinima "Dostupnost pristupačnih kredita za male i mikro poduzetnike ključni je preduvjet za ekonomski rast zemalja u razvoju. Oradianov Instafin omogućava mikrofinancijskim institucijama da razviju i unaprijede svoje poslovanje i time ponude veće mogućnosti financiranja za razvoj poduzetništva u siromašnim zemljama. Uzbuđena sam što sam dobila priliku postati dio jedne mlade ali perspektivne kompanije s jasnom misijom, čiji tim svakodnevno vrijedno radi na poboljšanju životnih prilika za milijune svojih krajnjih korisnika“, izjavila je Natalie Baatjies. Oradianov vodeći proizvod Instafin, omogućuje mikrofinancijskim institucijama, bankama, zadrugama i kreditnim unijama povoljno i učinkovito pružanje usluga klijentima. Oradianov tim tehnologa, financijskih stručnjaka i stručnjaka za gospodarski razvoj posjeduje duboko razumijevanje stvarnih izazova u industriji financijskih usluga u zemljama u razvoju te na nerazvijenim tržištima.  Trenutno Oradianov tim čini više od 40 stručnjaka različitih profila, a uz središnji ured u Zagrebu iz kojega se koordiniraju aktivnosti na globalnoj razini te ured u Nigeriji, nedavno je otvoren i ured na Filipinima.