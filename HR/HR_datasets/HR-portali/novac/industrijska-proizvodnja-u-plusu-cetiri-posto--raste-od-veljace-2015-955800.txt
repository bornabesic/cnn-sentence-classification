GODIŠNJI rast industrijske proizvodnje u siječnju je iznosio 4 posto čime je potvrđen pozitivan trend koji je krenuo u veljači 2015. godine, pokazuju najnoviji podaci Državnog zavoda za statistiku. Na mjesečnoj je razini, prema sezonski i kalendarski prilagođenim podacima, nakon četiri uzastopna mjeseca rasta, industrijska proizvodnja zabilježila pad od 6,9 posto. "Potonje ne iznenađuje obzirom na činjenicu da je u prosincu prošle godine zabilježen rast industrijske proizvodnje po rekordnoj stopi od 14,9 posto godišnje. Mjesečni pad podržan je nižom proizvodnjom u svim kategorijama, a najsnažnije je zabilježen u kategoriji trajnih proizvoda za široku potrošnju (-31,9 posto)", pojašnjavaju analitičari RBA. Godišnji rast ukupne industrijske proizvodnje u siječnju ove godine podržan je razmjerno snažnim dvoznamenkastim rastom u kategoriji energije (17,1 posto). Također, pozitivan doprinos došao je i od rasta u kategoriji kapitalnih proizvoda (7,9 posto) te intermedijarnih proizvoda (3,3 posto). S druge strane, snažniji rast ukupne industrijske proizvodnje na godišnjoj razini ublažen je padom proizvodnje u kategoriji trajnih i netrajnih proizvoda za široku potrošnju gdje je zabilježen godišnji pad od 2,9 posto odnosno 5,3 posto.  Očekuje se nastavak industrijske proizvodnje  Promatrano prema Nacionalnoj klasifikaciji djelatnosti, prerađivačka industrija (koja čini preko 80 posto ukupnog obujma industrijske proizvodnje) s godišnjim rastom od 2,5 posto pozitivno je doprinijela ukupnom rastu industrijske proizvodnje u siječnju. Također, rast na godišnjoj razini podržan je i solidnim ostvarenjima u kategoriji opskrba električnom energijom, plinom, parom i klimatizacija gdje je zabilježen rast po dvoznamenkastoj stopi od 19,4 posto. Naposljetku, ukupni rast obujma industrijske proizvodnje djelomično je ublažen slabijom proizvodnjom u kategoriji rudarstva i vađenja koja je u siječnju zabilježila godišnji pad od 6,3 posto. "Tijekom narednih mjeseci očekujemo nastavak pozitivnih godišnjih stopa rasta industrijske proizvodnje, a na razini cijele 2017. godine predvodnici rasta prije svega mogle bi biti aktivnosti usko vezane za turizam i trgovinu", prognoziraju analitičari RBA.