Solinski startup Include započeo je danas prvu Funderbeam SEE crowfunding kampanju u kojoj će nastojati prikupiti maksimalno 400.000 eura za razvoj svog poslovanja, objavljeno je danas u prostorijama HUB385. Funderbeam SEE time je službeno započeo s radom u Hrvatskoj gdje će služiti kao svojevrsna ‘burza za startupe’. - Izuzetno sam zadovoljan što smo odabrani kao prvi hrvatski startup na Funderbeamu. Želja nam je zadržati proizvodnju u Hrvatskoj i zapošljavati hrvatske stručnjake, ali i pružiti domaćim malim te profesionalnim ulagateljima mogućnost sudjelovanja u uspjehu naše kompanije. Međutim, Funderbeam će nam omogućiti i međunarodnu prepoznatljivost te pristup inozemnim ulagateljima - izjavio je Ivan Mrvoš, 21-godišnji osnivač i direktor Includea. Mrvoš je istaknuo kako trenutno imaju veliku potražnju za svojim pametnim klupama, te da će prikupljenim sredstvima nastojati ubrzati sami proizvodni proces, posvetiti se marketinškoj strategiji i istražiti tržište. Što se tiče novih proizvoda, ima nekoliko prototipa u rukavu, no prije nego ih otkrije želi svoje pametne klupe dići na visoku poslovnu razinu. Kako svaka kompanija mora imati vodećeg ulagatelja, za Include će to ovoga puta biti Ivana Šoljan, suosnivačica HUB385. - Ivan i Include pokazali su veliku posvećenost svojoj ideji i zarazni entuzijazam, ali i izuzetnu ozbiljnost u postavljanju održivog poslovnog modela. Pravo je zadovoljstvo surađivati s ovim mladim talentiranim ljudima te im pomoći osigurati sredstva za daljnji rast i razvoj - izjavila je Šoljan. Startup Include proizvodi pametne klupe Steora, koje koriste solarnu energiju za brojne funkcionalnosti, kao što su pametno USB punjenje, mobilni internet, informiranje građana, prikupljanje informacija te oglašavanje, pružajući tako konkretna rješenja za rastuće urbane probleme. Utemeljen je 2014. godine u Solinu, a trenutačno zapošljava 15 mladih, uglavnom lokalnih stručnjaka. U 2016. prodali su 132 klupe u devet zemalja i time ostvarili oko 1.400.000 kuna prihoda. U planu za 2017. širenje je na nova tržišta te prodaja gotovo 700 klupa. Osim u Hrvatskoj, pametne klupe postavljene su i u BiH, Austriji, Njemačkoj Švicarskoj, Češkoj, Slovačkoj, Švedskoj, ali i u SAD-u te Australiji. Nakon što je dvije godine financirao svoje poslovanje isključivo prodajom klupa, Ivan Mrvoš odlučio je da je vrijeme za korak dalje. Hrvatska je tako postala druga država koja će ugostiti Funderbeam, nakon što je to učinila Estonija. Funderbeam SEE utemeljen je u rujnu 2016. od strane estonske kompanije Funderbeam Ventures i Zagrebačke burze, koja u društvu ima 20-postotni udio. - Zagrebačka burza predvodnik je razvoja tržišta kapitala u regiji te idealan partner za razvoj Funderbeama. Osnovni postulati Funderbeama su inovativnost, efikasnost, jednostavnost te rušenje barijera koje stoje između kompanija, ulagatelja i kapitala - objasnio je razloge partnerstva Urmas Peiker, jedan od osnivača Funderbeama. S time se složila i Ivana Gažić, predsjednica Uprave Zagrebačke burze. - Osnivanjem Funderbeam SEE-a s partnerima iz Estonije htjeli smo omogućiti mladim kompanijama u ranim fazama njihovog rada pristup potrebnom kapitalu kroz skupno financiranje. U Hrvatskoj i regiji postoje pojedinci i kompanije sa sjajnim idejeama, ali i ulagatelji s dovoljno kapitala, o čemu svjedoči kontinuirani rast štednje - komentirala je Gažić. Vrijednost globalne platforme Funderbeam prepoznao je i osnivač Skypea Jaan Tallinn, kao jedan od prvih ulagatelja u tu kompaniju. Na inovativnoj “burzi za startupove” investitori mogu ulagati iznose veće od 100 eura, a novost je da na platformi mogu i trgovati svojim udjelima u kompanijama. Otvaranje investicijskog profila za ulagatelje je besplatno, s time da trgovanje ne uključuje posrednike i brokere, a transakcijske naknade prilikom trgovanja ulagatelji plaćaju samo u situaciji ako na transakciji ostvaruju dobit, u iznosu od jedan posto. Pristup tržištu će od početka imati ulagatelji iz cijelog svijeta i to njih preko 180.000. S druge strane, startupovi na Funderbeam SEE-u moći će prikupljati kapital za rast. U ovoj će fazi platforma će biti usmjerena prema kompanijama iz Hrvatske, Slovenije i Srbije, a u budućnosti se poslovanje planira proširiti na širu regiju.