Foto: Facebook  DOK političari vode maratonske pregovore o spašavanju svojih fotelja, bolji dio Hrvatske natjecat će se na maratonu u programiranju koji se ovog vikenda održava u Zagrebu, u sklopu događanja Brave New World.  Veliki 48-satni hackathon, maratonsko natjecanje inovatora s najoriginalnijim idejama iz svijeta novih tehnologija organiziraju HUB385 i fondacija CityOS iz San Francisca. Hackathon za mlade makere, programere, inovatore, hakere, developere, kreativce i inženjere održaava se od 10 do 12. lipnja a cilj je razvijanje projekata inspiriranih idejom pametnih gradova. Hackathon će završiti odabirom najboljih sudionika koji će tek onda zaista krenuti u intenzivni rad razvijanja svojih projekata. Naime, najbolji kreatori softverskih projekata, podijeljeni u razvojne timove, ulaze u šestomjesečni projekt tijekom kojeg će razvijati svoje funkcionalne aplikacije i uređaje. Pobjednici mogu besplatno koristiti co-working prostor u HUB385, pristup tehnološkom laboratoriju, svu opremu i vodstvo renomiranih inozemnih i domaćih stručnjaka s bogatim iskustvom u pokretanju i razvijanju svjetskih startupa. Razvojne timove sponzorirat će tvrtke Vipnet, HEP, RiT i Proficio.   Razvijat će se softverska rješenja za unaprjeđenje života u Zagrebu  Cilj hackathona je omogućiti razvoj pametnih softverskih rješenja za unaprjeđenje grada Zagreba koja će olakšati, pojeftiniti i učiniti kvalitetnijim naš svakodnevni život. Ovakav je hackathon već održan u Dubrovniku i Sarajevu, a rezultirao je implementacijom nekoliko smart city projekata. Neki od uspješnih start up priča su razvoj aplikacija za traženje i plaćanje slobodnog parkinga, turistička aplikacija, automatski sustav navodnjavanja baziran na senzorima za detekciju vlage i solarna klupa s mogućnošću punjenja mobitela i tableta. Sada je na redu Zagreb, gdje nas 48-satni hackathon očekuje u svom najvećem opsegu jer je već zaprimljeno više od 150 prijava.