ZAGREB - Police Konzuma u utorak su se polako počele puniti robom; obnovu svojih isporuka potvrdili su neki od najvećih dobavljača, dok iz Podravke i Badela 1862 napominju kako isporuke nisu ni obustavili. Podravka je među rijetkim kompanijama koja je od početka pružala podršku u smislu stabilizacije ukupne situacije. Shodno tome, kako navode iz te koprivničke kompanije, vodili su računa da u svakom trenutku na policama najvećeg trgovačkog lanca Konzuma potrošačima budu dostupni njihovi proizvodi. I iz Badela 1862 su također kazali kako nisu ni prekidali isporuku robe Konzumu te kako se isporuka odvija normalno. Iz Kraša i Agrofructusa u utorak su Hini potvrdili da su ponovno započeli s isporukom roba. Iz Francka poručuju da kao dio Koordinacije proizvođača i dobavljača, nakon jučerašnjeg sastanka u Vladi, redovito isporučuju sav asortiman na police Konzuma u želji da se održi funkcioniranje sustava, ocijenivši da je to "svima u interesu". "Pozdravljamo uspostavu konstruktivnog dijaloga s povjerenikom prinudne Uprave Antom Ramljakom te stav Vlade o prebacivanju regresnog duga na Agrokor, koji je krajnji korisnik tih sredstava, kao i sigurnost podmirenja novonastalih obveza, što omogućava stabilnost prehrambene industrije i cjelokupnog gospodarstva", ističu iz Francka.    Varaždinska Vindija izvijestila je u utorak ujutro da nastavlja s redovnom isporukom svojih proizvoda Konzumu, što bi trebalo pridonijeti stabilnosti domaćeg gospodarstva i spriječiti negativne trendove u cjelokupnom lancu opskrbe hranom. "U interesu stabilizacije poslovanja te dugoročnog jamstva za očuvanje radnih mjesta, Poslovni sustav Vindija nastavlja s redovnom isporukom cjelokupnog asortimana proizvoda 'Kvalitete Vindija' na prodajna mjesta trgovina Konzum", priopćila je jutros ta varaždinska tvrtka. Mnogi dobavljači prekinuli su u subotu opskrbu Konzuma zbog strahovanja da neće moći naplatiti svoju robu, no nakon što su u ponedjeljak predsjednik Vlade Andrej Plenković i povjerenik Ramljak razgovarali i s dobavljačima i s bankama-vjerovnicama Agrokora, situacija se normalizira. U ponedjeljak poslijepodne Dukat je izvijestio da nastavlja isporučivati cjelokupni asortiman u trgovine Konzuma i redovno otkupljivati mlijeko od kooperanata. Normalizacija poslovnih odnosa s Konzumom rezultat je uspostavljenog dijaloga i povjerenja između dobavljača i vladinog povjerenika Ramljaka koji se tijekom dana sastao s dobavljačima i bankama, kazali su u Dukatu. Inače, javno dostupni podaci Financijske agencije pokazuju da su većini velikih Agrokorovih dobavljača poslovni računi odblokirani. Oko 14,00 sati u blokadi su još bili računi AWT Internationala i Zvečeva.