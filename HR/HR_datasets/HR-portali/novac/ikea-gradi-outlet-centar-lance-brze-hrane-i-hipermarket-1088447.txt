Ikea će u idućih sedam godina na lokaciji uz robnu kuću Ikea Zagreb uložiti 88 milijuna eura u trgovačko-turističku atrakciju Designer Outlet Croatia koji će biti otvoren već 2018. godine, dok se u sljedećoj fazi investicije planira gradnja hipermarketa, maloprodajnog objekta, benzinske postaje i dva lanca brze hrane. Riječ je o modificiranoj ideji otprije 2010. za otvaranje Ikeina trgovačkog centra, ali i potvrdi da je Ikea zadovoljna poslovanjem na hrvatskom tržištu, u koje želi dalje ulagati, kažu u Ikei. Kompanija IKEA Centres u sastavu globalne trgovačke kompanije IKEA Grupa, pokrenula je projekt vrijedan 33 milijuna eura za gradnju prve faze kompleksa Designer Outlet Croatia koji će biti smješten pokraj robne kuće Ikea Zagreb. Najvećim outlet kompleksom u Hrvatskoj će, u suradnji s IKEA Centres, upravljati konzultantska tvrtka ROS Retail Outlet Shopping, poznati austrijski upravitelj dizajnerskih outleta. U prvoj fazi projekta, Designer Outlet Croatia protezat će se na 15.000 m² u 90 lokala prosječne površine 170 m² koje zakupci mogu spajati za potrebe većih dućana. Nakon završetka prve faze projekta očekuje se otvaranje više od 400 novih radnih mjesta. Arhitektura Designer Outlet Croatia bit će inspirirana stilskim elementima kuća Slavonije, Istre i Kvarnera, Dalmacije, Zagreba te sjeverozapadne Hrvatske. Investicija u Designer Outlet Croatia je zajednički pothvat kompanije IKEA Centres i Mutschler Outlet Holdinga, čije je sjedište u Zürichu te koji s kompanijom IKEA Centres već ima partnersku suradnju pri realizaciji projekta Designer Outlet u Algarveu. Mutschler Outlet Holding u vlasništvu ima i nekoliko outleta u Njemačkoj. >> Njemački trgovački lanci najpoželjniji poslodavci