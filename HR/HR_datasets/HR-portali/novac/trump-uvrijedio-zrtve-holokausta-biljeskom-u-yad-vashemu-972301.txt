Foto: Hina BILJEŠKA američkog predsjednika Donalda Trumpa upisana u utorak u knjigu gostiju u Yad Vashemu izazvala je kritike u Izraelu i na društvenim mrežama, gdje je uspoređena s mnogo duljim mislima njegovog prethodnika na dužnosti koji je taj memorijalni centar posjetio prije devet godina.  "Tako se opisuje pogled sa Zugspitzea, a ne sjećanje na žrtve holokausta"  "Velika je čast biti ovdje sa svim mojim prijateljima. Tako impresivno, nikada neću zaboraviti", napisao je Trump u knjigu u memorijalnom centru podignutom u sjećanje na 6 milijuna židova pobijenih u holokaustu.  "To je ono što se piše na vrhu Zugspitzea kada se divite krajoliku", rekao je njemačko-izraelski povjesničar Moshe Zimmermann u srijedu, misleći pritom na najviši vrh Njemačke.  "To je potpuno neprikladno, ali tipično za Trumpa"  "To ni na koji način nije prikladno za Yad Vashem, ali je tipično za Trumpa", dodao je Zimmermann.  Izraelski list Haaretz postavio je Trumpovu poruku uz onu koju je ostavio Barack Obama, uz nadnaslov "Pronađite razlike". Obamin dojam 10 je redova dulji od Trumpova i govori o nadi koju memorijal inspirira.  "Nedostajalo mu je samo 'Vidimo se sljedeće ljeto'"  "Neka naša djeca dođu ovamo, neka upoznaju povijest, tako da i oni dodaju svoje glasove i kažu 'nikad više'", napisao je Obama 2008.  Raoul Wootliff, reporter Times of Israela, zaključuje da u Trumpovoj poruci nedostaje samo "Vidimo se sljedeće ljeto".