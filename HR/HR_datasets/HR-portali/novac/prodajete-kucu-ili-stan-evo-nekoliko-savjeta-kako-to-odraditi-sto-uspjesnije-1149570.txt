Odluka o prodaji nekretnine prvi je korak u procesu koji bi trebao završiti ključem u rukama novog vlasnika, a na obostrano zadovoljstvo. Nakon što se informirate o kretanju cijena na tržištu nekretnina na lokaciji gdje se predmetni stan ili kuća nalazi i odlučite koji ćete iznos za nju tražiti, vrijeme je da ju propisno i pripremite za prodaju. Sve nekretnine koje su na prodaju u Republici Hrvatskoj moraju imati važeći energetski certifikat. Ukoliko ga pribavite na vrijeme, vaša će nekretnina itekako imati veće šanse za prodaju od one za koju će biti izrađen tek po dogovoru oko kupoprodaje.  Posjedovanje energetskog certifikata jedini je dokument koji jamči o razini energetske učinkovitosti nekretnine te će potencijalnom kupcu reći puno više nego kopije raznih uplatnica za režije u prethodnim godinama. Također, prodavatelj čija nekretnina već posjeduje energetski certifikat ostavlja mu dojam ozbiljnijeg prodavatelja. Ukoliko se za kupovinu nekretnine odluči kupac koji ju može platiti gotovinom, posjedovanje enregetskog certifikata značajno će ubrzati proces kupoprodaje jer ste kontaktiranje certifikatora, njegov izlazak na teren i izradu Izvješća o energetskom pregledu već ostavili iza sebe. Izvješće o energetskom pregledu opsežan je elaborat u kojemu se moraju nalaziti opisi i fotografije Vaše nekretnine, a ono se u svakom pogledu mora odnositi isključivo na tu nekretninu. Izvješće treba dobro pregledati jer, ukoliko se ne odnosi isključivo na nekretninu za koju se certifikat izdaje, prodavatelj bi potencijalno mogao imati problema s kupcem kojemu, sukladno propisima, certifikat i Izvješće treba dati na uvid i koji može zaključiti da ga prodavatelj pokušava obmanuti – istaknula je dipl.ing.arh. Dijana Novak Krešić, ovlašteni energetski certifikator Njuškala. Zato je prilikom odabira certifikatora nekoliko važnih stvari na koje treba obratiti pozornost. Potrebno je provjeriti je li tvrtka koja nudi uslugu navedena u Registru osoba ovlaštenih za energetsko certificiranje (na stranicama MGIPU), a ukoliko nemate svog certifikatora, popis ovlaštenih osoba čija je stručnost u izvedbi neupitna nalazi se i na stranicama stručne certifikatorske udruge HUEC. – Izlazak na teren za energetskog certifikatora je obvezan, stoga treba eliminirati one koji nude uslugu izrade certifikata bez toga – upozorava Novak Krešić. Po izradi energetskog certifikata, ostaje vam samo poraditi na prezentaciji vaše nekretnine za prodaju. Sigurno ste već čuli onu „slika govori više od tisuću riječi“, a to je djelomično točno i za oglas Vaše nekretnine. Potrudite se izraditi što kvalitetnije fotografije koje će potencijalnim kupcima jasno dočarati prostor, fotografirajte interijer i eksterijer, čitave prostorije i zanimljive detalje unutar i izvan kuće ili stana.  Nemojte „škrtariti“ niti u tekstualnom dijelu oglasa. Naravno da će potencijalni kupac posjetiti nekretninu koja ga interesira, ali više će pažnje dati upravo onom oglasu koji mu nudi što više infomacija o kući ili stanu. Osim značajki same nekretnine, navedite i sve prednosti okruženja u kojemu se nalazi, a zgodno je spomenuti i neku povijesnu zanimljivost ukoliko ju ima.  Kada ste sve navedeno napravili, ostaje vam samo biti fleksibilni s terminima razgledavanja, prijazni u davanju dodatnih traženih informacija i eventualno spremni za razgovor oko korekcije tražene cijene, kako biste u željenom roku uspješno završili proces prodaje nekretnine. >> Cijene stanova najviše rastu u Splitu i Zagrebu, a u Vukovaru cijena kvadrata samo 426 eura 