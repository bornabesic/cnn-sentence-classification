Sudeći prema izjavi premijera Tihomira Oreškovića s jučerašnje sjednice Vlade, Hrvatska bi uskoro trebala dobiti jednu od prvih velikih investicija koje dolaze iz ICT sektora. – Prošlih dana susreo sam se s brojnim gospodarstvenicima, posebno u IT sektoru, a imali smo sastanak i s potencijalnim investitorom – kazao je Orešković na sjednici Vlade, ne precizirajući o kojem je investitoru riječ premda sama izjava upućuje na to da je dogovor već sklopljen ili pri dovršetku. Kako doznajemo iz Vladinih izvora, premijer Tihomir Orešković nedavno se sastao s visokopozicioniranim menadžerima IBM-a. A doznajemo da veliki američki tehnodiv u Hrvatskoj planira otvoriti centar za tehničku podršku. Radi se vrlo vrijednom projektu i pregovorima koji traju već šest mjeseci, dakle počeli su još za bivše Vlade, a uskoro bi trebali biti i okončani. Kako doznajemo, potpis na ovu veliku investiciju trebao bi biti stavljen do kraja ožujka. Europski centar Investicija bi se trebala odvijati u nekoliko faza i u konačnici bi trebalo biti zaposleno i do 800 ljudi. Centar će, kako doznajemo, vrlo vjerojatno biti u Zagrebu, a izgledno je da se radi o europskom centru, a ne samo regionalnom za nekoliko IBM-ovih proizvoda. Ovdje se ne radi o ‘pravom’ ulaganju u IT, već o ulaganju velike i moćne IT tvrtke. Naime, obistine li se planovi, bit će to doista velika stvar, no ipak neće zahtijevati zapošljavanje 800-tinjak IT inženjera. Ovakvi centri nemaju potrebe u svom osnovnom dijelu za iznimno visoko obrazovanom radnom snagom u smislu masovnog zapošljavanja inženjera jer neće se raditi o razvoju softvera ili softverskih rješenja, no svakako mogu biti odskočna daska mladima koji će u svoj životopis upisati i rad u IBM-u. Svakako, investicija ovakvog tipa ono je o čemu se dosta govorilo i što se očekivalo. ICT još u redu čekanja Inače, kako doznajemo, hrvatski IT gospodarstvenici susreli su se s nekim ministrima, no sastanak s premijerom koji traži i Hrvatska udruga poslodavaca i ostale organizacije još nije na dnevnom redu. Ante Mandić, prvi čovjek IN2, velike hrvatske IT tvrtke, sastao se, kako kaže, s ministrom gospodarstva Tomislavom Panenićem. Razgovarali su o problemima u industriji i onome što se može u kratkom roku učiniti i pomoći da domaće tvrtke više investiraju i zapošljavaju. Problemi s kojima se susreću su brojni, ali ne i nepremostivi, no prije svega trebale bi barem sve tvrtke biti u jednom ministarstvu jer ovako su one male u Ministarstvu poduzetništva, a velike pripadaju Ministarstvu gospodarstva, dok su dijelovi ICT-a zapravo i u Ministarstvu prometa i infrastrukture, ali i u Ministarstvu uprave. Kohezivnog elementa nema. Nažalost, nije se dogodila ni najava ministra Olega Butkovića da će odvojiti upravu koja će biti posebno namijenjena ICT-u, na mjesto pomoćnika koji bi se trebao, između ostaloga, baviti i ICT-jem imenovan je Jure Šarić, koji je u biti naklonjeniji zračnom prometu.  >> Veliki IBM kladi se na videostreaming  >> Najvredniji svjetski brend Apple, slijede Google i Samsung 