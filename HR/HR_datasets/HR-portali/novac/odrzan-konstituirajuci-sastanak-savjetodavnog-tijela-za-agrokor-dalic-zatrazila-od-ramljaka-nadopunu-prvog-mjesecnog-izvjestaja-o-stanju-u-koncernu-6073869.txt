Na danas održanom konstituirajućem sastanku Savjetodavnog tijela za Agrokor, osnovanog sukladno Zakonu o postupku izvanredne uprave u trgovačkim društvima od sistemskog značaja za Republiku Hrvatsku, takozvanom Lex Agrokoru, potpredsjednica Vlade i ministrica gospodarstva Martina Dalić imenovala je na prijedlog članova za predsjednicu ovog tijela Gordanu Deranju. Uz Deranju, inače predsjednicu Hrvatske udruge poslodavaca, članovi tijela su i Luka Burilović, predsjednik Hrvatske gospodarske komore, Davor Majetić, glavni direktor Hrvatske udruge poslodavaca, Mladen Fogec, predsjednik Udruženja stranih ulagača u Hrvatskoj i predstavnik radnika koji se mijenja svaka tri mjeseca između Denisa Paradiša, predsjednika Sindikata zaposlenih u poljoprivredi, prehrambenoj i duhanskoj industriji i vodoprivredi Hrvatske (PPDIV ) i Zlatice Štulić, predsjednica Sindikata trgovine Hrvatske. Podsjećamo, Savjetodavno tijelo osnovano je kako bi  davalo mišljenje o odlukama i radnjama izvanrednog povjerenika, na zahtjev Ministarstva gospodarstva ili Trgovačkog suda. Članovi su birani sukladno kriterijima koje predviđa Zakon o postupku izvanredne uprave te se kod imenovanja posebno vodilo računa o tome da to budu ljudi s dugogodišnjim radnim iskustvom, koji su upućeni u poslovna, društvena i politička događanja odnosno koji svojim iskustvom mogu najviše pridonijeti restrukturiranju kompanije.   Sastanku Savjetodavnog tijela prisustvovao je i izvanredni povjerenik Agrokora d.d. Ante Ramljak, koji je prema Zakonu o postupku izvanredne uprave dužan svaki mjesec, do prihvaćanja nagodbe, podnositi Ministarstvu gospodarstva, Savjetodavnom tijelu, Trgovačkom sudu u Zagrebu i Vjerovničkom vijeću izvješće o gospodarskom i financijskom stanju Agrokora te o provedbi mjera predviđenih Zakonom o izvanrednoj upravi. Na sastanku je potpredsjednica Vlade Martina Dalić članove tijela obavijestila da je od izvanrednog povjerenika zatražila nadopunu prvog mjesečnog izvještaja s još detaljnijim podacima o gospodarskom i financijskom stanju u kojem je izvanredna uprava zatekla operativne kompanije u sustavu Agrokora. Taj će nadopunjeni izvještaj ujedno biti tema sljedeće sjednice. Martina Dalić je nakon sjednice dala izjavu Novoj TV. - Mislim da svi mi kao potrošači na policama Konzuma možemo vidjeti da se stanje popravlja. Ono što je trenutno, a tako je bilo tijekom cijelog ovog mjeseca, u fokusu izvanredne uprave je upravljanje likvidnošću i podizanje poslovanja sustava kako bi ono na što je moguće većoj, rekla bih normalnoj razini, dočekao turističku sezonu koje je razdoblje najvećeg generiranja novca. Prema informacjama izvanrednog povjerenika, užurbano se radi na nastavku prethodne injekcije likvidnosti, razgovara se s razilčitim potencijalnim kreditorima, ja očekujem da će taj posao biti gotov u sljedećih dva, najviše tri tjedna, rekla je Dalić.