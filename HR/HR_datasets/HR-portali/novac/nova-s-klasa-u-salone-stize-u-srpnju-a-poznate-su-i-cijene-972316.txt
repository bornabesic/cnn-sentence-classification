«»Foto: Mercedes NAJPRODAVANIJA luksuzna limuzina na svijetu nedavno je temeljito obnovljena, a u salone stiže početkom srpnja.  Temeljito moderniziran model dobiva nove tehnologije, a start označava i nova linija motora. I to sve po početnoj cijeni od 88.446 eura. Toliko će na njemačkom tržištu stajati najjeftinija S klasa u S350d izdanju sa 286 KS snažnim (i 600 Nm) 3.0 R6 dizelašem.  Idući na redu je S400 d, a ovdje će kupac za nešto manje od pet tisuća eura doplate dobiti izvedbu sa 340 KS i 700 Nm sposobnu da uz ekvivalentnu potrošnju od 5,6 l/100 km ponudi još uvjerljivije performanse.  Trenutno dostupna ponuda benzinaca uključuje S 560 sa 4.0 V8 biturbo strojčinom od 469 KS i 700 Nm po cijeni od 113.960 eura. Trenutna top izvedba, AMG S 63 sa 612 KS i 900 Nm u Njemačkoj kreće od 160.293 eura. Doplata za produljenu izvedbu je oko 3.300 eura, dok prestižno Maybach izdanje modela S560 stoji 143.508 eura. Osim 4Matic pogona standardna oprema svih ponuđenih izvedbi S klase uključuje vrhunske sigurnosne tehnologije, ali i opremu za najbolji komfor u vožnji. Opcijski se nude dodaci kao što su Driving Assistance paket pomoći u vožnji (2.737 eur), daljinsko upravljanje vozilom pri parkiranju (4.343 eur) i Multibeam LED svjetla (1.999 eur).