Novi šef Petrokemije Đuro Popijač, koji je službeno na toj poziciji od 7. veljače, može biti zadovoljan. Smanjivanje transportne tarife za 20 posto, jedne od stavki u finalnoj cijeni plina koje je Vlada odlučila srezati kako bi zadržala istu razinu cijene za kućanstva, prema njegovoj će procjeni tvrtki donijeti uštedu od 20-ak milijuna kuna. Štoviše, pozdravlja tu Vladinu odluku jer je i sam zagovarao smanjivanje transportne marže kako bi se kutinskoj tvornici gnojiva osigurala ravnopravnost u odnosu na konkurenciju. Ulazni troškovi - U samim ulaznim troškovima, to je ozbiljno smanjenje i dobro je došlo jer će nam olakšati pritisak na konkurentnost. Važno je da se kod takvih odluka teret držanja iste razine cijena za kućanstva ne prelije na gospodarstvo. To se obično dogodi i dobro da se ovaj put nije dogodilo - komentira Popijač te podsjeća da je desetak dana i pismeno tražio od Ministarstva zaštite okoliša i energetike smanje tarifa. Petrokemija je, naime, jedina tvrtka u Hrvatskoj koja u proizvodnom procesu plin koristi kao stratešku sirovinu. Plin s potrošnjom od 650 milijuna prostornih metara čini otprilike 60 posto troškova tvrtke i 25 posto ukupne potrošnje prirodnog plina u Hrvatskoj. Iz toga proizlazi da Petrokemija u ukupnom prihodu Plinacra sudjeluje u iznosu od 20 posto, odnosno sa stotinjak milijuna kuna. U takvim okolnostima, u značajnoj je mjeri definirano poslovanje kutinske tvornice, ali i daljni razvoj. Naknada za mrežu, napominje Popijač, najproblematičnija je stavka u cijeni plina i Petrokemija je u razdoblju od deset godina, od 2005. do 2016., za transport plina uplatila više od milijardu kuna. Podsjeća da je povećanje cijene transporta, koje je Plinacru odobrila Hrvatska energetska regulatorna agencija 2015., bio direktni udar na Petrokemiju. Osnovni razlog povećanja tarife bio je pad potrošnje plina i slijedom toga pad zakupa transportnih kapaciteta. No, troškovi za 2016. zbog toga su Petrokemiji porasli za 31 posto, odnosno 22 milijuna kuna. Transport - Petrokemija je za transport plina kroz Hrvatsku plaćala od 25 do 31 dolar na tisuću prostornih metara. U Mađarskoj je cijena 11,1 dolar, u Austriji 4,3 dolara. U Sloveniji je 7,5 dolara, a Slovenci ove godine planiraju cijenu još smanjiti. S druge strane, mi imamo dvostruko višu cijenu transporta nego što imaju je imaju Slovenija i Austrija zajedno - naglašava Popijač. Njemu je, kao i većini stručnjaka iz branše, neprihvatljivo da je tarifa za transport u Hrvatskoj među najvećima u Europi. Sada kada se to počelo rješavati, može se fokusirati i na druge stvari. Popijač intenzivno radi na dovršetku programa restrukturiranja. - Od prvog dana se borimo. Mislim da imamo podršku i dobru komunikaciju i s Vladom i s bankama te nastojimo napraviti jedan dobar okvir da se proces restrukturiranja završi. Uskoro s njim idemo prema nadležnom ministarstvu - najavljuje Popijač. Ne otkriva što se događa s PPD-om koji je bio posljednji poznati igrač zainteresiran za ulazak u vlasničku strukturu, nego samo kaže da će sudjelovati u traženju strateškog partnera kad za to dođe vrijeme, no za to je potrebna prvo odluka vlasnika, dakle države