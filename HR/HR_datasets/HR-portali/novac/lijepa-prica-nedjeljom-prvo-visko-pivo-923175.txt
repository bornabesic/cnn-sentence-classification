LJUBITELJI craft piva, kojih je posljednjih godina u Hrvatskoj sve više, od ovog ljeta mogli su uživati u pivu otočne pivovare "Prvo viško pivo".  Ovaj projekt pokrenula je grupa prijatelja - dva uspješna producenta Nebojša Taraba i Miodrag Sila, poznati viški vinar Damir Radica, te dvojica Norvežana Kjell Einar Karlsen i Kjetil Jikiun koji imaju ogromno iskustvo u pivarskom svijetu.  "Ideja je nastala kroz druženje na Visu. Nebojša i ja smo se uvijek htjeli baviti nečim još pored produkcije i došli smo na ideju proizvodnje piva", kaže Miodrag Sila.  Njihovi norveški partneri uključeni su u pivski biznis mnogo godina. Kjetil Jikiun osnivač je norveške pivovare Nogne O koja je u jednom trenutku proizvodila najbolje pivo na svijetu i kroz to je stekao svjetsku slavu, kao vrhunski majstor.  Drugi partner, Kjell Einar Karlsen, s kojim su se sprijateljili jer ima kuću na Visu, bio je menadžer u istoj pivovari.  Kako su bili nestrpljivi s pokretanjem pivovare, a za uspostavu kompletne proizvodnje na Visu ipak treba vremena, trenutno rade "gypsy brewing", odnosno njihovo pivo kuha se u pivovari u Norveškoj, naravno, prema recepturi Prvog viškog piva i s njihovim majstorom pivarom.   Otočna pivovara u bivšoj vojarni  Proizvodnja piva na Visu, prema sadašnjim planovima, trebala bi krenuti u proljeće sljedeće godine, a u njoj će biti zaposleno troje do četvero ljudi. Bit će smještena u bivšem vojnom objektu na oko 300 četvornih metara površine.  "Nedavno smo na natječaju dobili prostor na Visu gdje ćemo u dogledno vrijeme startati s gradnjom pivovare. Upravo prikupljamo ponude za postrojenje. Naravno, računamo na podršku HBOR- a jer mislimo da to zaslužujemo s obzirom na to da se radi se o proizvodnji na otoku. Plan nam je nabaviti opremu za 1000 do 1500 hektolitara godišnje. Za velike pivovare to je sitnica, ali za craft proizvodnju u Hrvatskoj to je ambiciozan plan", kaže Sila.  Trenutno imaju pet vrsta piva - Pale Ale, Saison, Porter i od nedavno Session IPA te potpuno novi stil na našem tržištu Gose.   Gose je kiselo-slano pivo koje je trenutno hit u SAD-u. Radi se o laganom pivu s 4,1 posto alkohola, a korijandar mu daje posebnu aromu. Prvo viško pivo za proizvodnju Gosea koristi pašku sol, kako bi dobili specifičnu slanost koje karakterizira ovo pivo.  Iako su praktički tek krenuli na tržište, već osvajaju nagrade. Na ovogodišnjem Medulin craft beer festivalu upravo je njihov Saison - pivo belgijskog stila - osvojilo prvu nagradu po izboru publike u konkurenciji 40 pivovara i 150 etiketa iz Hrvatske, Slovenije, Češke, Srbije, Mađarske i Italije.