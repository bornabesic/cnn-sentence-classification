Europska unija priprema se za skoro preseljenje Europske agencije za banke (EBA) iz njezina londonskog sjedišta nakon što su Britanci odlučili izaći iz Unije, najavili su u nedjelju dužnosnici EU-a, a to bi moglo predstavljati početak utrke između Pariza i Frankfurta za novo najveće europsko financijsko središte. Očekuje se da će EBA biti uskoro preseljena, kazala su dvojica neimenovanih EU dužnosnika Reutersu. EBA-inih 159 zaposlenika u Londonu piše i koordinira bankarskim propisima širom EU-a. Takav potez uslijedio je dan nakon što je britanski povjerenik u Europskoj komisiji Jonathan Hill odstupio sa čelne dužnosti u EU resoru financijskih usluga koji je sada preuzeo Valdis Dombrovskis, a pokazuje da londonski City može očekivati da bude isključen iz financijske regulacije EU-a, a moguće i s europskih tržišta kapitala ovisno o uvjetima Brexita. I dok pobornici izlaska Britanije iz EU-a tvrde da će se financijski sektor prosperirati bez okova EU-a, neki od najvećih poslodavaca u tom sektoru, poput JP Morgana, istražuju nova mjesta u Europi u koja će preseliti svoje trgovce, bankare i financijske licence.   Sve agencije EU-a smještene su zemljama članicama. Predsjednik EBA-e Andrea Enria još prije britanskog referenduma kazao je da će se agencija, utemeljena 2011. godine kako bi unaprijedila regulativu nakon globalne financijske krize, morati preseliti ako Britanija odluči izaći iz Unije. Glasnogovornica EBA-a u nedjelju je kazala da će EU morati odlučiti o preseljenju, a da će u međuvremenu nastaviti s radom u Londonu. Ostale europske prijestolnice rado bi se domogle dijela kolača kada je riječ o britanskom sektoru financijskih usluga koji je britanskom gospodarstvu u 2014. godini doprinio sa 190 milijardi funta (280 milijardi dolara), što je oko 12 posto ukupne gospodarske aktivnosti zemlje. Iz Irske su u petak poručili da su u kontaktu s tvrtkama koje razmišljaju o preseljenju. Financijski sektor ima 2,2 milijuna zaposlenika u Britaniji, uključujući oko 90 posto europskog osoblja američkih investicijskih banaka i 78 posto aktivnosti na tržištu kapitala ostalih 27 članica EU-a koje se odvijaju u Britaniji. Pariz i Frankfurt dva su najveća financijska središta na europskom kontinentu i stoga se smatraju najizglednijim novim sjedištem EBA-e. I talijansko financijsko središta Milano moglo bi se naći među potencijalnim kandidatima. Pregovori o izlasku, za koje se očekuje da će početi nakon što premijer David Cameron odstupi s dužnosti, bit će ključni za pozicioniranje Londona kao vodećeg financijskog središta. Čelni čovjek u kampanji za izlazak iz EU-a i favorit za novog premijera Boris Johnson kazao je da će Britanija nastaviti imati slobodnu trgovinu i pristup zajedničkom tržištu. No, Bruxelles će, kako su kazali dužnosnici, trebati držati čvrstu liniju. "Velika Britanija ne može očekivati posebni tretman za londonski City tijekom pregovora o izlasku", kazao je Sven Giegold, europarlamentarac iz njemačke stranke zelenih. Bez uporišta u EU i utjecaja Jonathana Hilla, bliskog saveznika premijera Camerona, londonska financijska industrija suočena je sada sa nepovoljnim položajem u odnosu na financijske centre dok će 19-člana eurozona nastojati preuzeti ulogu kvazi-monopola na financijsko poslovanje u EU. Britanija je u također u opasnosti da izgubi dragocjenu "EU putovnicu" ako ne uspije osigurati kontinuirani pristup zajedničkom tržištu Unije. Mnoge američke i japanske banke oslanjaju se na tu putovnicu kako bi nesmetano poslovale na tržištima kapitala u EU time što većinu zaposlenika i poslova smještaju u Londonu. City bi mogao izgubiti svoju ulogu važnog središta za klirinške financijske transakcije, što je proces kojim se osigurava njihovo nesmetano odvijanje. ECB je ranije bila pokušavala Londonu preoteti njegovo vodstvo na tome tržištu, obrazlažući da bi klirinške kuće koje obavljaju transakcije denominirane u eurima trebale biti u eurozoni. ECB će vjerojatno opet potezati takvo pitanja nakon što London više nije dijelom EU-a. Već u petak američka investicijska banka Morgan Stanley poručila je da bi mogla premjestiti 2.000 radnih mjesta iz Londona u Dublin ili Frankfurt. U nedjelju je, pak, britanska banka HSBC poručila da planira premjestiti 1.000 radnih mjesta iz Londona u Pariz. 