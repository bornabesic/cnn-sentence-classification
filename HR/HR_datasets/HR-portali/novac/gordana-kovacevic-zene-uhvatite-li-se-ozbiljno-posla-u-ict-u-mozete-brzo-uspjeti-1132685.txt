Drugu godinu zaredom tjednik Lider za najmoćniju ženu hrvatskog gospodarstva odabrao je Gordanu Kovačević, predsjednicu uprave Ericssona Nikole Tesle, jedne od najuspješnijih tvrtki u Hrvatskoj koju odlikuje ulaganje u istraživanje i razvoj te pomicanje granica tehnologije. U ICT sektoru 80 posto je muškaraca, a svega 20 posto žena. Malo je tvrtki u kojima je žena na vodećoj poziciji što govori i podatak da je u svega 179 hrvatskih tvrtki žena na poziciji člana uprave ili Nadzornog odbora, a upravljačka moć tvrtki kojima upravljaju procjenjuje se na 36 milijardi eura, što je sedam posto više nego lani. Ipak, malo je žena u top menadžmentu kompanija pa u tom većinski muškom svijetu drže tek 25 posto pozicija. Pedeset najutjecajnijih predsjednica uprava iz Hrvatske kontrolira 2,8 milijardi eura, a moć im je bila najveća 2013. kada su bile odgovorne za 4,2 milijarde eura. Uspješne žene koje drže najvažnije funkcije u hrvatskom društvu složile su se na Liderovoj konferenciji “Žene u biznisu” da bi za jače napredovanje žena najbolji savjet bio veća participacija u obrazovanju i poslovima iz STEM područja. O tome je govorila i predsjednica Kolinda Grabar-Kitarović kada je naglasila da djevojčice u matematici ostvaruju bolje rezultate od dječaka u osnovnim i srednjim školama, no i da ih se i dalje ne ohrabruje da se bave STEM zanimanjima. – Postotak žena u STEM zanimanjima minoran je. Već u vrtiću djecu se uči da postoje muška i ženska zanimanja. Više od 90 posto zanimanja budućnosti bit će vezano uz digitalizaciju. Ako žene nastavimo isključivati iz toga procesa, Hrvatska će u budućnosti ostvariti tek polovične rezultate te neće biti funkcionalna – poručila je predsjednica Grabar-Kitarović. Da je STEM područje ključno za buduću poziciju žena u svijetu poslovanja, istaknula je i Gordana Kovačević koja je iskoristila priliku naglasiti da je u Ericssonu Nikoli Tesli više žena na visokim funkcijama nego u globalnom Ericssonu, pa i svijetu ICT-a. – Znamo da se žene teže odlučuju za prirodne znanosti, pa i za ICT sektor, ali im poručujem da je i to, kao i STEM područje, vrlo motivirajuće te da, ako se toga ozbiljno uhvate, sigurno mogu brzo uspjeti u poslu – pokušala je motivirati Kovačević, koja je s trona najmoćnijih žena hrvatskog biznisa lani skinula Ljerku Puljić koja je kao izvršna direktorica Agrokora obilježila poslovnu scenu Hrvatske. U velikim je tvrtkama malo žena, participacija žena poduzetnica u odnosu na muškarce također je mala pa je svega 18 posto žena u svijetu samozapošljavanja. Za njih su i u HBOR-u i u Europskoj banci za obnovu i razvitak rezervirane vrlo povoljne kreditne linije koje je predstavila još jedna od moćnih žena s poslovne scene, direktorica EBRD-a za Hrvatsku, Sloveniju, Slovačku i Mađarsku Vedrana Jelušić Kašić. Ona je istaknula da su kroz program financiranja za žene poduzetnice lani s 15 milijuna kuna kreditirani razni edukacijski i savjetodavni projekti za žene poduzetnice. – Žene imaju razvojni pristup, uvijek su stvarale i pokretale svijet, sklonije su brzom reagiranju u rješavanju problema, što se posebno pokazalo u kriznom vremenu prošlih godina, sklonije su inovacijama i suradnji. Na upravljačkim pozicijama pridonose raznolikosti mišljenja i boljem odlučivanju te ih je zbog svega toga bitno poticati na poduzetništvo – poručila je Jelušić Kašić ohrabrujući žene. >> Predviđanja čelnih političara i gospodarstvenika za 2017. godinu