Vladin povjerenik u Agrokoru Ante Ramljak posjetio je u srijedu Beograd, u kojem se sastao s nizom srbijanskih dužnosnika, kao i s menadžmentom Agrokorovih tvrtki u Srbiji - Mercatora S, Frikoma, Dijamanta i MgMivele. Na sastancima je, doznajemo u Agrokoru, Ramljak potvrdio da Agrokorove kompanije u Srbiji redovno posluju, kao i da su platile sve obveze prema državi te isplatile plaće radnicima. Isto tako, potvrdio je da se potraživanja dobavljača u toj zemlji redovito podmiruju. Uz to, Dijamant i Frikom su, dodao je Ramljak, a stoji u priopćenju srpskih vlasti, u cijelosti spremni za predstojeću žetvu. Ramljak je, navodi se u priopćenju srbijanskog ministarstva trgovine, turizma i telekomunikacija, ocijenio i da se ide u pravcu stabilizacije poslovanja Agrokorovih tvrtki u cijeloj regiji te da dobavljači u Srbiji i dalje mogu očekivati redovitu isplatu za isporučenu robu. Nezaobilazna tema na Ramljakovim sastancima bio je Zakon o izvanrednoj upravi, koji je, istaknuo je, omogućio stabilizaciju Agrokora. Sudionike sastanaka izvijestio je i o daljnjem tijeku restrukturiranja koncerna, u kojem će, poručuju u Agrokoru, posebna pozornost biti posvećena očuvanju stabilnosti koncerna i radnih mjesta, kako u Agrokorovim tvrtkama u Hrvatskoj, tako i u regiji. Ramljak se, inače, sastao s Rasimom Ljajićem, potpredsjednikom srpske vlade i ministrom trgovine, zatim s Branislavom Nedimovićem, ministrom poljoprivrede, i Markom Čadežom, predsjednikom Privredne komore Srbije. Sastanku je prisustvovao i Gordan Markotić, hrvatski veleposlanik u Beogradu. Dogovoren je nastavak koordinacije radi praćenja situacije u Agrokoru i njegovim tvrtkama u Srbiji.