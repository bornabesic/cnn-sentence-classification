Bivšem direktoru korporativnih i pravnih poslova u Plavoj laguni, Ronaldu Korotaju, napunio se prvi mjesec na poziciji predsjednika uprave Istraturista. Dio je velike transakcije u kojoj je porečka Plava laguna, tj. Lukšić grupa Hrvatska, kupila tu umašku kompaniju. Za mladog menadžera čak i stara garda Plave lagune ima samo lijepe riječi. U Umag, pak, stiže na kraju ne baš blistave sezone. Umag je ove godine imao dva posto manje gostiju, kako je prošao Istraturist? – Volumen poslovanja Istraturista, nažalost, prati trend ostalih turističkih kompanija u Istri. Makroekonomski poremećaji, porezna politika, novi parafiskalni nameti značajno su utjecali na rezultat. Nadovezali su se geopolitički i ekonomski problemi na tržištima poput Rusije, nepovoljan raspored praznika u Njemačkoj, ali i velik broj kišnih dana, što je za kompaniju s 50 posto kapaciteta u kampovima posebno otegotna okolnost. Unatoč tome, 2015. pristupamo optimistično i tražimo nove poluge poslovnog rasta. Što za Istraturist znači činjenica da je postao dio Lukšić grupe? – To nosi niz pozitivnih promjena. Veličina Grupacije omogućuje da napravimo iskorake u upravljanju, da objedinimo znanja i najbolje prakse. Istraturist već ima dobra iskustva na području kontrole troškova te vjerujem da možemo učiniti dodatni iskorak i podignuti efikasnost poslovanja kroz sinergijsko djelovanje Grupacije Lukšić Hrvatska i posebno s Plavom lagunom. Za 2015. nije najavljena nijedna velika investicija u Istraturistu, mijenja se investicijska politika? – Podsjećam da je Grupacija Lukšić Hrvatska odnosno Plava laguna u kupnju Istraturista uložila gotovo milijardu kuna, ostvarivši najveću investiciju u hrvatski turizam dosad. Sad nam treba vremena da dobro analiziramo poslovanje, 2015. bit će godina stabilizacije, usklađivanja i planiranja. Istraturist je u proteklom periodu intenzivno ulagao, imamo koncentraciju kapaciteta s četiri zvjezdice, jako dobre objekte te diferencirane proizvode. Samo u 2014. uloženo je 93 milijuna kuna, a u 2015. uložit ćemo još 37 milijuna kuna u efikasnost i kvalitetu usluge. Vrijeme je i za kreiranje novih proizvoda, ali prvo moramo dobro razlučiti što su prednosti Umaga, a što Poreča. Hoće li biti promjena u broju zaposlenih i planira li se spajanje s Plavom lagunom? – Istraturist zapošljava vrijedne i sposobne ljude s kojima namjeravam i dalje surađivati. Donekle će se promijeniti ciljevi i osnovne postavke poslovanja, no vjerujem da sadašnji kadar može odgovoriti na sve nove izazove. Istraturist je zdrava i stabilna kompanija čiji daljnji razvoj možemo graditi i na kompetencijama njegovih zaposlenika. Štoviše, umrežavanje i standardizacija procesa u Istraturistu i Plavoj laguni bit će poluga za dodatni rast. U procesu povezivanja zaposlenicima će se otvoriti nove mogućnosti za osobni rast. Način i model rada i suradnje Plave lagune i Istraturista definirat će se kroz vrijeme, na osnovi iskustva i u skladu s optimalnim poslovnim okolnostima. Najavili ste unapređenje ATP turnira, kako? – ATP turnir je već sada veliki sportski događaj koji je u 25 godina održavanja dao ključni doprinos međunarodnoj afirmaciji Umaga kao turističke destinacije. U budućnosti želimo dodatno internacionalizirati i podignuti njegovu atraktivnost za publiku i sponzore, jer osim što je snažan alat za međunarodnu promociju turizma ujedno je i poluga za daljnji razvoj teniskog poslovanja u Umagu. Bazirano na tradiciji ATP-a i već sagrađenoj teniskoj infrastrukturi, Umag je najznačajnije tenisko središte za Istru, Hrvatsku i regiju, stoga ćemo i dalje raditi na unapređenju novih teniskih sadržaja, poput Umag Tennis Academy s Goranom Ivaniševićem. Stoga, želimo ne samo održati nego i kroz sinergije Grupacije učvrstiti poziciju ATP turnira kao najznačajnijeg teniskog događaja u Istri i Hrvatskoj. Što vidite kao glavnu prednost hrvatskog turizma, a što smatrate najvećom preprekom bržem razvoju?   – Pored sunca, mora i očuvane prirode, najvažnije je bogatstvo i raznovrsnost sportskih, gourmet i sličnih sadržaja. Veliki potencijal vidim u kreiranju turističkih sadržaja kroz cijelu godinu, no ne smijemo zaboraviti ni osnovne motive dolaska gostiju. Nedostaci se, pak, uglavnom odnose na okvir poslovanja u kojem u Hrvatskoj djeluje turizam. U Istri je veliki problem ograničenja u razvoju turističko zemljište. Ne može se investirati ukoliko nije jasno riješeno pitanje vlasništva zemljišta. Upravo zbog toga Grupacija Lukšić Hrvatska nije do sada imala greenfield investicije u hotelskoj industriji. Kada se riješi pitanje turističkog zemljišta oslobodit će se značajan potencijal za investicije u turizmu koji postoji, ali zbog te prepreke ne može biti iskorišten. Osim ukupno nepovoljnog makroekonomskog okruženja i rigidnog radnog zakonodavstva, dodatna prepreka je i nestabilna regulativa, pogotovo porezna. Tako se u Hrvatskoj i dalje odluke koje se značajno reflektiraju na poslovanje kroz porast troškova i poreznih davanja donose ili mijenjaju gotovo preko noći. To posebice u turizmu, u kojem se investicije uvijek planiraju na dugi rok, zbog nesigurnosti stvara prepreke ulaganjima ili ih čini nedovoljno profitabilnima. >> 'Postali  smo najveći  u hrvatskom  turizmu,  ali su nam rezultati važniji od veličine' >> Lukšić grupa kupila umaški Istraturist  za 120,1 milijun eura Istaturistovi objekti ostaju u brendu Sol Melia?  – Sol Melia je poznata globalna menadžment-kompanija koja već dulje vrijeme upravlja našim objektima. Ima veliko znanje, a iduće razdoblje iskoristit ćemo za bolje razumijevanje načina rada menadžment-kompanije kako bismo generalno mogli ocijeniti doprinos našem poslovanju. Za to je potrebno više vremena od kratkog perioda koji je prošao od promjene vlasništva u kompaniji. 