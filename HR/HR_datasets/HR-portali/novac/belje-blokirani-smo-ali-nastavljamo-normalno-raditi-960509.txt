KAO ŠTO je Index jutros objavio, pozivajući su na podatke Poslovne Hrvatske, blokiran je račun Belja, Agrokorove tvrtke koja zapošljava 1.600 ljudi i ima godišnji prihod od 1,6 milijardi kuna.   Oko podneva su blokadu potvrdili i na Zagrebačkoj burzi. "Belje obavještava nadležne institucije, dioničare i javnost da je dana 31.03.2017. godine došlo do blokade žiro računa tvrtke.   Nadalje, Belje obavještava javnost da će se blokada riješiti u najkraćem roku te da društvo nastavlja normalno poslovati te da ispunjenje budućih obaveza nije dovedeno u pitanje", poručili su iz te kompanije. Dionice te kompanije su pale za 3 posto, no Crobex je u plusu.   Gummimpex se pokušao naplatiti od Belja?  U prisilnu je naplatu svojih potraživanja prema Belju krenula tvrtka Gumiimpex, doznaje Index iz neslužbenih izvora. Kontaktirali smo varaždinsku tvrtku Damira Kirića, koja se bavi proizvodnjom i reciklažom guma i objavit ćemo njihov odgovor čim ga dobijemo.  Jedini koji je javno priznao da je krenuo u prisilnu naplatu prema Konzumu jest Branko Roglić, a očito je da nije bio jedini.