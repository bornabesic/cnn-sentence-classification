Foto: Hina INDONEZIJSKI predsjednik pozvao je u četvrtak narod da ostane miran, dan nakon ubojstva trojice policajaca u Džakarti u napadu bombaša samoubojice koji nosi obilježja islamističkog terorizma što se širi svijetom.  Najsmrtonosniji napad od siječnja prošle godine  Deset osoba, među njima petorica policajaca i pet civila, ranjeno je u dvjema eksplozijama koje su u razmaku od pet minuta detonirali napadači u prijestolnici Indonezije u srijedu kasno navečer, objavila je policija.  Napad je bio najsmrtonosniji u Indoneziji od siječnja 2016., kada je sedam osoba ubijeno, od kojih pet napadača, u glavnome gradu.  "Moramo ostati mirni i sabrani. Zato što se... mi muslimani pripremamo za post u mjesecu ramazanu", rekao je predsjednik Joko Widodo.  Nova generacija militanata prijeti sve većom radikalizacijom  Vlasti u najmnogoljudnijoj muslimanskoj zemlji sve su zabrinutije jačanjem radikalizma nove generacije militanata koja uzor vidi u zloglasnoj džihadističkoj organizaciji Islamskoj državi.  Policija još nije imenovala dvojicu samoubojica, no doznaje se da su bili povezani s krovnom organizacijom Anšarut Daulah, koju je američki State Department stavio na popis terorističkih organizacija koja je privukla stotine simpatizera IS-a u Indoneziji.  Vlasti vjeruju da se 400 Indonežana pridružilo ISIS-u u Siriji i da bi oni mogli biti smrtonosna prijetnja po povratku u domovinu. Policija je rekla da su napadači za atentat u srijedu upotrijebili lonce za ekspresno kuhanje napunjene eksplozivom.  Filipinske vlasti počele bombardirati ISIS  ISIS-ovci pokušavaju zauzeti i filipinski južni otok Mindanao. Nedavno su odrubili glavu šefu lokalne policije te provalili u katedralu u kojoj su zatočili katoličkog svećenika i oko 15 vjernika. Ubili su najmanje 11 civila.  Džihadista nema više od 30 ili 40, ali vlasti tvrde da je teško riješiti krizu jer su se skrili u stambenim zgradama te postavili bombe po ulicama.  U bijeg se dalo 200.000 stanovnika toga grada 800 kilometara južno od prijestolnice Manile. Vojska je u četvrtak počela bombardirati ISIS te tvrdi da su ubijena petorica vojnika i jedan policajac te 13 džihadista.