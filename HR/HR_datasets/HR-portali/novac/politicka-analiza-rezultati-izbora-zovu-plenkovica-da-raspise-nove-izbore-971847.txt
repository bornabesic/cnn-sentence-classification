Screenshot: HRT IAKO je Drago Prgomet jedan od najvećih gubitnika ovih izbora, premijer i šef HDZ-a Andrej Plenković jučerašnje rezultate prvo kruga proglasio je uspješnima za HDZ. O tome kako će se rezultati HDZ-a postignuti na lokalnim izborima odraziti na Plenkovićevo preslagivanje većine u Saboru i hoće li neke ruke podrške u toj većini biti "skuplje" u pregovorima u narednom razdoblju, za Index je komentirao politički analitičar Ivan Rimac. "Ovi rezultati izbora zovu premijera Plenkovića da raspiše nove parlamentarne izbore. Izgledno je da će HDZ dobiti većinu i HDZ bi se mogao riješiti 'neposlušnika'. Jednako tako, moguće je i da će nastaviti s ovim sistemom okupljanja i održavanja većine u Saboru", rekao je Ivan Rimac, politički analitičar. Plenkovićeva snaga je stabilna politička podrška "Mislim da premijer sada ima veće šanse, ima s 'čime mahati' u Saboru, HDZ je osvojio 13 županija i većinu teritorija u Hrvatskoj i time dobio veću političku snagu. Iza sebe ima političku organizaciju i moć", rekao je Rimac i dodao kako Plenkovićevu pregovaračku poziciju ojačava i to što su njegovi podržavatelji osobe koje ne bi na sljedećim izborima mogle ostati bez mandata u Saboru. "Manjinski zastupnici su se u ovoj situaciji pokazali kao posebno stabilna politička podrška", dodaje. Kandidatkinja za gradonačelnicu Bruna Esih je od birača dobila dvostruko više glasova od HDZ-ovog kandidata Drage Prgometa, no Rimac smatra kako je teško reći da se podrška građana Zagreba za Esih može nazvati spektakularnom: "Drago Prgomet je dobio više zastupnika u Gradskoj skupštini. Više glasova za Esih donijela joj je samo bolju poziciju za političko preživljavanje", smatra Rimac. U sličnoj situaciji su i Zlatko Hasanbegović i Željko Glasnović koji su izrazili svoju podršku Esih. "Oni će sada vjerojatno krenuti putem osnivanja vlastitih političkih opcija, no njihov je uspjeh ograničen", rekao je Rimac i dodao da bi mogli, u trenutku kad njihov uspjeh naraste i postane "prevelik i nepodnošljiv HDZ-u", podijeliti sudbinu Ladislava Ilčića, odnosno "bit će zvijezde onoliko i koliko njima (HDZ-u op.a.) odgovara", zaključuje politički analitičar Ivan Rimac. Navodi i da nas očekuju zanimljiva dva tjedna uoči drugog kruga u kojima bi se mogli promijeniti odnosi na puno razina, a mogle bi se pojaviti i neke vrlo zanimljive kombinacije.