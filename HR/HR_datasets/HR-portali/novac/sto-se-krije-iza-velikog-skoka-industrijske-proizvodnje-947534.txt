U PROSINCU je industrijska proizvodnja narasla za čak 14,9 posto, pokazuju podaci DZS-a koji ih uspoređuju ih sa zadnjim mjesecom u 2015. godini. To je rekordni skok, najveći u petnaest godina od kada se mjeri taj pokazatelj, pa se vlada i HDZ-ovi ministri hvale kako je to njihova zasluga.   Što se krije iza tako velikog rasta prosincu, pitali smo Zdeslava Šantića, analitičara Splitske banke.  U razgovoru za Index upozorava da su značajan doprinos tome dali loši vremenski uvjeti koje prati velika potrošnja energije zbog grijanja. "Ovako snažne stope rasta nisu održive i sigurno da predstavljaju izuzetak. Ipak trendovi u industrijskoj proizvodnji su pozitivni. Značajan doprinos tome dao je rast energije i proizvodnje naftnih derivata", kaže Šantić. Unutar industrije, energija je naime u prosincu rasla skoro 24 posto, a gledamo li još detaljnije proizvodnja naftnih derivata skoro 160 posto.  Privatni sektor se sam restrukturirao  Najznačajniji doprinos rastu industrije od 46,6 posto imali su trajni proizvodi za široku potrošnju. "Tu se vidi povećani optimizam potrošača. Prodaja takvih proizvoda, koji nisu za zadovoljavanje osnovnih životnih proizvoda raste kada raste optimizam, to može biti namještaj, elektronika i slično."  S obzirom na to da su izostale neke značajnije investicije, kako tumači takve brojke: "Mislim da se privatni sektor sam restrukturirao, uspio preživjeti i postati konkurentan i fokusirati se na strana tržišta."  Pozitivno je što se naše gospodarstvo integrira u jedinstveno europsko tržište, smatra Šantić i tumači rast optimizma hrvatskih potrošača, da je dijelom uzrokovan i poreznom reformom i najavom povećanja neto plaća.  "Efekti porezne reforme ipak su prvenstveno dugoročni, jer je porezna progresivnost imala negativne implikacije. To je demotiviralo da se stvaraju proizvodi s dodatnom vrijednošću i stvaralo poreznu evaziju. Ovaj pozitivan efekt na potrošnju bit će kratak. Ne možemo graditi rast samo na rastu potrošnje kućanstava, to ne može stvarati održivi gospodarski rast", zaključuje.