Uber će ovog ljeta na dalmatinskoj obali pokrenuti uslugu UberBOAT, koja će, kako ističu iz kompanije, prvi puta u svijetu biti pokrenuta upravo u Hrvatskoj i omogućiti bolju povezanost kopna i otoka te otoka međusobno. Prijevoz putnika obavljat će već postojeće kompanije čiji će gliseri morati imati licencu za komercijalni prijevoz na moru, a i kapetani će morati potrebne dozvole. Generalni direktor Ubera za jugoistočnu Europu Davor Tremac kaže da kroz luke u Splitsko-dalmatinskoj županiji te u Zadru, Šibeniku i Dubrovniku u ljetnoj sezoni prođe osam i pol milijuna gostiju, pa postoji velika potražnja za uslugama prijevoza na otoke. Tremac kaže kako Uber turistima predstavlja već uobičajeni standard, a mnogo im je lakše putem aplikacije naručiti brod koji surađuje s Uberom nego se samima snalaziti oko prijevoza.  Kako napominje, već postoji značajan broj kompanija koje se bave prijevozom putnika morem, no one najčešće do klijenata dolaze putem telefona, poznanika ili nekog trećeg, dok će im suradnja s Uberom omogućiti mnogo veću dostupnost korisnika.  Kako pojašnjava Tremac, lokalni prijevoznik koji surađuje s Uberom može paralelno raditi i svoj posao. "Može, na primjer, imati jednu vožnju dnevno s Uberom i tri vožnje u svom aranžmanu. Mi ih ne ograničavamo, već im dajemo dostupnost naših korisnika", kaže Tremac, dodavši kako bi usluga trebala biti pokrenuta od srpnja, a možda i malo ranije.  U Hrvatskoj 100 tisuća korisnika i 1.500 vozača Što se tiče poslovanja, iz Ubera ističu kako u Hrvatskoj imaju više od 100 tisuća registriranih korisnika, od čega oko 90 tisuća aktivnih te 1.500 partnera-vozača. Iduće tri godine očekuju novih 10 tisuća partnera-vozača u Hrvatskoj, a kako ističe Tremac, nadaju se kako će se prošlogodišnja brojka od 35 tisuća turista koji su koristili Uber u Hrvatskoj ove godine utrostručiti.  Generalni menadžer Ubera za srednju i istočnu Europu Rob Khazzam istaknuo je kako je Hrvatska u 2016. godini bila jedno od najbrže rastućih Uberovih tržišta u svijetu.  Izrazio je nadu kako će "vlasti u Hrvatskoj prepoznati potencijal digitalne ekonomije te prilagoditi svoju regulativu u skladu sa smjernicama Europske unije".  "Europski program za ekonomiju dijeljenja poziva države članice EU-a da omoguće slobodan pristup novim poslovnim modelima te pojednostave procedure za razvoj ekonomije suradnje", ustvrdio je Khazzam. Uber je član podskupine Ministarstva mora, prometa i infrastrukture, koje je na sebe preuzelo zadaću kreiranja novog zakonskog prijedloga, a u toj radnoj skupini se između ostalih nalaze i predstavnici taksi tvrtki kao što su Cammeo, Radio Taxi Zagreb i Radio Taxi Dubrovnik, te predstavnici gradova i Ministarstva gospodarstva.  Kako kaže Tremac, koji sjedi u radnoj skupini kao predstavnik Ubera, dosad su održana dva sastanka, pri čemu se Uber zalaže da se pri izradi novog zakona stvori nova kategorija kojom bi se regulirao status partnera-vozača, koji bi dobili licencu za rad, a zalaže se i za liberalizaciju taksi tržišta. Iz Ubera također ističu kako su nedavno uložili nekoliko stotina tisuća kuna kako bi svoju globalnu aplikaciju prilagodili Hrvatskoj, tako da svaki korisnik može od vozača dobiti fiskaliziran račun putem e-maila u digitalnom obliku.  "Naši partneri-vozači izdaju fiskalne račune, plaćaju sve poreze i doprinose od čega se puni državni proračun", kaže Tremac.  >> 'Uber će u Hrvatskoj za dvije ili tri godine imati deset tisuća vozača' >> Nije kriva njegova afera, već Uber, što mu je propao brak 