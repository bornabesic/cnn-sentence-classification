Foto: Marko Prpic/Pixsell, Facebook ZASTUPNIK Živog zida Ivan Pernar putem Facebooka je pozvao Ruse da ne daju novi kredit Agrokoru. Pernar je napisao da time pomažu Plenkoviću koji je izrazito antiruski nastrojen pa, po Pernarovoj logici, na taj način rade protiv sebe.   "Prije nego Rusi odluče o tome hoće li dati novac Agrokoru, neka se zapitaju je li Plenković u Saboru agitirao za to da se njihovoj zemlji uvedu sankcije i da se naša vojska šalje na rusku granicu.  Gospodo iz Sberbanke, Plenković je izrazito anti-ruski nastrojen, dajući mu novac zapravo podržavate njegovu vanjsku politiku i osiguravate mu politički opstanak, nemojte to činiti", napisao je Pernar na svom Facebooku. Koja je sudbina Agrokora i hoće li dobiti novi kredit, još nije poznato.   Prvi zamjenik predsjednika Uprave ruske Sberbanke Maksim Poletaev jutros je po izlasku iz Vlade kazao da bi se trebalo naći rješenje oko Agrokora te da će nastavak financiranja koncerna ovisiti o "razini suradnje".  "Imali smo vrlo jasan sastanak. Razgovarali smo o mnogim pitanjima, i mislim da bismo trebali naći rješenje", izjavio je Poletaev novinarima na izlasku iz Banskih dvora gdje je razgovarao s premijerom Andrejom Plenkovićem i potpredsjednicom Vlade i ministricom gospodarstva, poduzetništva i obrta Martinom Dalić.  Na upit hoće li se nastaviti financiranje koncerna, kazao je kratko: "To ovisi o razini suradnje".