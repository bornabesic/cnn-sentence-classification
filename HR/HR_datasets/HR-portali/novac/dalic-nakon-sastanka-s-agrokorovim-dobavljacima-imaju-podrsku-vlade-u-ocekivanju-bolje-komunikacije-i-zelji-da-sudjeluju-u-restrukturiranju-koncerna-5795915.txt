NOVO 18:13 Nakon sastanka s dobavljačima pred novinare je izašla potpredsjednica Vlade i ministrica gospodarstva Martina Dalić u društvu ministra poljoprivrede Tomislava Tolušića i predsjednika Hrvatske gospodarske komore Luke Burilovića. Jedina je izjavu dala Dalić, a nakon nje nije dozvolila novinarska pitanja. - Ponovili smo da Vlada očekuje od vlasnika i Uprave Agrokora rješenja koja će osigurati sigurnost za sve dobavljače  i radnike, uključujući i one manje dobavljače koji se teže mogu izboriti za sebe. Dobavljači su jasno ukazali da žele i očekuju puno otvoreniju i jasniju komunikaciju s bankama i Agrokorom, Vlada ih u cijelosti u tome podržava, izjavila je Dalić. - Dobavljači su iznimno važni za poslovanje Agrokora i za cjelokupno gospodarstvo, osiguravanje urednog tijeka robe važno je za budućnost Agrokora, oni očekuju da budu upoznati sa svim procesima i da sudjeluju u planu restrukturiranja, Vlada ih i u tome podržava jer stabilnost i sigurnost kompanije uvelike ovisi i o dobavljačima, dodala je Dalić. - Sastanak je održan u otvorenom i konstruktivnom tonu, očekujemo da će se ista takva komunikacija brzo nastaviti između kompanije i dobavljača, izjavila je na kraju potpredsjednica Vlade. Na sastanku u Ministarstvu gospodarstva bili su predstavnici Vindije, Dukata, Kraša, Atlantic Tradea, Podravke, Francka, Mlinara, Agrofructusa, Logistike Violete, Carlsberga Croatia, Saponije, Kandita, Perutnine Ptuj - Pipo, Meggle Hrvatska, Badela 1862, Moslavina voća, BAT-a te Coca-Cole HBC Hrvatska. U Ministarstvu gospodarstva u utorak poslijepodne održava se sastanak predstavnika 20-ak najvećih dobavljača Agrokora s potpredsjednicom Vlade Martinom Dalić o načinima rješavanja situacije u tome koncernu. Na sastanak su došli bez davanja izjava okupljenim novinarima. Procjenjuje se da je Agrokor dužan dobavljačima oko 16 milijardi kuna. U ponedjeljak je na sastanku predstavnika pet najvećih hrvatskih proizvođača prehrambenih proizvoda, velikih dobavljača koncerna Agrokor - Kraša, Podravke, Vindije, Dukata i Francka zaključeno da se treba održati stabilnost njihovih kompanija, kao i poslovnog koncerna Agrokor koji je njihov najveći kanal za prodaju na domaćem trištu. "Intencija sastanka je bila da koordiniramo naše aktivnosti i mišljenja vezano uz trenutnu situaciju u poslovanju Hrvatskoj, pri čemu prvenstveno mislimo na Agrokor", rekao je u ponedjeljak nakon tog sastanka predsjednik Uprave Kraša Damir Bulić. Dodao je da je na sastanku bilo riječi i o koordiniranju aktivnosti i stavova uoči razgovora "sa svim dionicima u tom procesu, prvenstveno Vladom, koncernom Agrokor i ostalim financijskim institucijama". "Ono što nam je u planu, što je naša intencija je stabilnost naših kompanija i stabilnost poslovnog koncerna Agrokor, dakle našeg najvećeg distributera, naš najveći kanal za prodaju u Republici Hrvatskoj", rekao je Bulić. Izvršni direktor ruskog Sberbanka German Gref izjavio je u utorak da Banka čini sve što je moguće kako bi poduprla hrvatski koncern Agrokor, čiji je najveći kreditor. "U bliskom smo kontaktu s vlasnicima i upravom kompanije, nastavljamo im davati podršku. Učinit ćemo sve da kompanija ostane 'na nogama' i riješi svoje privremene probleme... Postoji plan za izlazak iz te situacije koji je dogovoren s nama", rekao je Gref, bez iznošenja detalja. Gref je novinarima u Moskvi kazao i da Sberbank ne želi upravljati maloprodajom u istočnoj Europi. Iz Sberbanke su u ponedjeljak su za Hinu kazali da su se sastali s glavnim bankama-vjerovnicima Agrokor koncerna i dogovorili kao prvi korak, uz pomoć konzultanata, pripremiti plan likvidnosti Agrokora za sljedeća tri mjeseca, a koji bi trebao biti usuglašen do danas.