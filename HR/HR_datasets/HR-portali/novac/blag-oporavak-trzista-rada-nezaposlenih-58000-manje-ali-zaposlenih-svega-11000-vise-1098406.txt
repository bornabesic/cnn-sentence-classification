Rast hrvatskog gospodarstva i nadalje će biti pod pritiskom ekonomske emigracije i negativnih demografskih trendova. U prvom kvartalu zabilježen je godišnji pad broja nezaposlenih za 58 tisuća uz daleko blaži rast broja zaposlenih od 11 tisuća. To je rezultiralo smanjenjem radno aktivnog stanovništva za 47 tisuća, upozorio je HGK na osnovi posljednjih podataka iz ankete o radnoj snazi. Uspoređujući sadašnje razine s onima iz prvog kvartala 2008. godine, vidljivo je značajno lošije stanje: broj zaposlenih manji je za 151 tisuću, broj nezaposlenih veći je za 86 tisuća, a kontingent aktivnog stanovništva spustio se za 65 tisuća, zbog čega su smanjene stope zaposlenosti i aktivnosti (za 4,0, odnosno za 1,0 postotni bod), a stopa nezaposlenosti veća je 1,5 puta (za 5 postotnih bodova). Stoga analitičari zaključuju da su pozitivni pomaci na tržištu rada oslonjeni više na pad broja nezaposlenih nego na rast zapošljavanja. Iz predočenih kretanja izvode zaključak da značajnije pozitivne pomake na tržištu rada ne treba očekivati ni ove godine, oni će ostati blagi i suzdržani, u skladu s takvim oporavkom gospodarske aktivnosti. >> Hrvatska među zemljama EU-a s najvećim godišnjim padom stope nezaposlenosti