MINISTAR rada i mirovinskog sustava Tomislav Ćorić za mirovine i dugove pripadnicima HVO-a. Uvjet je to koji je HDZ-u postavio zastupnik Željko Glasnović pri glasanju za novog predsjednika sabora Gordana Jandrokovića. HDZ je na to pristao i time kupio Glasnovićev glas. "Mirovinski fondovi s područja bivše Socijalističke Federativne Republike Jugoslavije uplaćuju novac za umirovljenike koji mirovine primaju u Hrvatskoj, a dio radnog vijeka su proveli u drugim republikama. Vlada Tihomira Oreškovića je 12. listopada odlučila namijeniti taj novac za pripadnike HVO-a", ustvrdio je Ćorić. No, u toj njegovoj tvrdnji postoje dva ozbiljna problema. Dvaput bi trošili isti novac Prvi je da je novac koji stiže iz mirovinskih fondova s područja bivše Jugoslavije već potrošen. Njime su već plaćene mirovine onima koji su ih zaradili i zbog kojih uopće stiže u hrvatski mirovinski sustav. Štoviše i njegov kolega iz vlade, ministar financija Zdravko Marić, ustvrdio je da novac za tu svrhu u proračunu jednostavno ne postoji. Mirovine se, podsjetimo, dobrim dijelom sufinanciraju iz proračuna jer u mirovinskom fondu nema dovoljno novca. "Ćorić je lagao. Hrvatska isplaćuje mirovine radnicima i onda za njih ispostavlja račun drugim mirovinskim fondovima. Ćorić nas sve pokušava uvjeriti da je moguće isti novac dvaput potrošiti", rekao je Mirando Mrsić iz SDP-a, Ćorićev prethodnik na mjestu ministra rada i mirovinskog sustava. Drugi veliki problem je što je vlada Tihomira Oreškovića, kada je 12. listopada 2016. odlučila na ovaj način isplatiti pripadnike HVO-a, bila tehnička i nije smjela donositi tako dalekosežnu odluku koji bi opteretila budući proračun i obvezala buduće vlade. Medved bi izjednačio i mirovine i povlastice  Sporna je i računica o količini novca koji će trebati da se namire pripadnici Hrvatskog vijeća obrane. Ministar Ćorić barata brojkom od 80 milijuna kuna, dok je nekadašnji ministar branitelja ustvrdio da će biti potrebno više od milijardu kuna. Obojica na neki način govore istinu, iako nepotpunu. Naime, 80 milijuna kuna je potrebno za isplatu samo prve tranše duga koji iznosi blizu 200 milijuna kuna. No, ministar branitelja Tomo Medved, proizašao iz šatora u Savskoj pred kojim se vijorila zastava tzv. Hrvatske Republike Herceg – Bosne, namjerava izjednačiti prava veterana Hrvatske vojske i Hrvatskog vijeća obrane te otvoriti mogućnost da se pripadnici HVO-a i dalje prijavljuju za hrvatske mirovine i ostale povlastice koje uživaju domaći veterani i ratni invalidi. Mirando Mrsić očekuje da će se time višestruko povećati broj pripadnika HVO-a koji su ostvarili pravo na mirovinu iz Hrvatske, a tome treba pridodati i ostale povlastice. Tako je Predrag Matić došao do brojke koja prelazi milijardu kuna. Danas ih je 6815, i pripada im oko 2800 kuna mjesečno, a ako se otvori novi rok za prijave nema sumnje da će dobar dio od 50 tisuća pripadnika koliko je HVO brojao 1995. godine posegnuti za hrvatskim mirovinama, čak i ako ne budu u potpunosti izjednačene s onima pripadnika Oružanih snaga Republike Hrvatske. Prodao bi imovinu koja pripada hrvatskim umirovljenicima Ministar Ćorić najavio je i da će osim iz inozemnih mirovinskih fondova, za što smo već ustvrdili da je nemoguće, novac namaknuti povratom imovine, ali nije specificirao o kojoj je mirovini riječ. "Hrvatski zavod za mirovinsko osiguranje ima nešto imovine koju traži na sudu. Riječ je o stanovima, poslovnim prostorima i odmaralištima. Najveći dio te imovine je u Republici Hrvatskoj, možda postoji nešto u drugim republikama bivše Jugoslavije. Novac od te imovine, ako ikada stigne, trebao bi ići u hrvatski mirovinski sustav i za naše mirovine", rekao je Mirando Mrsić. Dakle, Ćorić je s govornice u HDZ-u, a ne u vladi ili svome ministarstvu kako bi bilo uobičajeno, ustvrdio da će mirovine pripadnicima HVO-a isplaćivati ili novcem koji je već potrošio ili novcem koji bi trebao dobiti povratom i prodajom hrvatske imovine.