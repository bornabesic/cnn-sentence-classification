GODIŠNJI realni rast prometa u trgovini na malo u lipnju je iznosio 2,8 posto godišnje. Premda usporen (u usporedbi sa svibanjskim rastom od 3,9% godišnje) i u lipnju je potvrđen neprekinut niz pozitivnih godišnjih stopa koji datira od rujna 2014. godine.   Nastavak solidnih pokazatelja podržan je dobrim ostvarenjima u turističkoj sezoni, ali i poboljšanjima na tržištu rada. Tako je u prvoj polovici godine prema kalendarski prilagođenim indeksima realan rast prometa u trgovini na malo iznosilo 3,3% što je za 1,3 postotnih bodova više u usporedbi s istim razdobljem lani, navode analitičari RBA: Premda je na mjesečnoj razini, prema sezonski i kalendarski prilagođenim indeksima, promet u trgovini na malo u lipnju zabilježio realni pad od 0,9% (odnosno 0,7% u nominalnom izrazu), u istom promatranom mjesecu, prema izvornim neprilagođenim indeksima, realni rast prometa u trgovini na malo iznosio je 3,6% godišnje (nominalno 1,3%) dok je na mjesečnoj razini zabilježen nominalni i realni rast od 6,6% odnosno 6,9%.  Raste raspoloženje potrošača  Poboljšan potrošački sentiment potvrdili su i posljednji rezultati HNB-ovog anketnog istraživanja o percepciji potrošača koji su u lipnju zabilježili mjesečno poboljšanje kod sva tri kompozitna pokazatelja pouzdanja potrošača. Također, najnoviji podaci o broju registriranih novih osobnih automobila pokazuju da je u lipnju njihov broj porastao za čak 32,1% u odnosu na isti mjesec lani.   Nastavku pozitivnih kretanja u prometu u trgovini na malo prethodila su i poboljšanja u pokazateljima zaposlenosti: prema posljednjim podacima HZMO-a u lipnju je broj osiguranika tj. obveznika plaćanja doprinosa za mirovinsko osiguranje porastao na 1,499 milijuna što je za preko 22 tisuće osiguranika više u usporedbi s prethodnim mjesecom (1,5%). Time je peti mjesec zaredom zabilježen rast broja osiguranika na mjesečnoj razini, ali je potvrđen i trend rasta na godišnjoj razini (1,8%) koji je neprekidno prisutan od ožujka prošle godine.   Rast zaposlenosti uz rast deviznih priljeva od turizma (koji se uvelike oslanja na privatni smještaj) pozitivno utječe i na veći raspoloživi dohodak te promet u trgovini na malo. S obzirom na snažan utjecaj trgovine na malo na osobnu potrošnju moguće je očekivati i pozitivan doprinos rastu BDP-a.  "U narednim mjesecima očekujemo nastavak pozitivnog trenda u prometu u trgovini na malo, a osim dobrih pokazatelja u turizmu podrška realnom rastu zasigurno će doći i od nastavka negativnih godišnjih stopa inflacije", prognoziraju analitičari RBA.