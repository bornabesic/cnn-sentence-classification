Foto: Hina IZVANREDNI povjerenik Agrokora Ante Ramljak u ponedjeljak je ocijenio da je s predstavnicima Sberbanka imao otvoren i konstruktivni razgovor, da su razgovarali i o novom modelu financiranja koncerna u kojem je ruskoj banci ponuđeno da sudjeluje te da novi kredit ne ovisi o tome hoće li ta banka u njemu sudjelovati.  "Mislim da smo imali jedan vrlo otvoren i konstruktivni sastanak, u kojem smo im iznijeli i prezentirali detalje oko tijeka procesa restrukturiranja, stanja u kompanijama unutar Agrokor grupe te smo razgovarali o novom modelu financiranja, u kojem je Sberbanci ponuđeno da sudjeluje", rekao je Ramljak novinarima nakon sastanka s predstavnicima ruske Sberbanke.  Po njegovim riječima, njihov stav će se saznati uskoro. "Vidjet ćemo da li pristaju na sudjelovanje u tom kreditu", izjavio je te ih još jednom pozvao da se pridruže klubu banaka koji će financirati s "novom likvidnošću" Agrokor. Nije želio pričati o ciframa  O konkretnim iznosima kredita, kako je kazao Ramljak, još se nije razgovaralo, no naglasio je da su pri završetku razgovori o kreditiranju nove likvidnosti za Agrokor grupu. "Ti razgovori idu u dobrom smjeru i uskoro možete očekivati da vam iznesem i konkretne brojke i imena kreditora, koji uključuju i lokalne banke i strane banke", istaknuo je Ramljak.  Odgovarajući na upit novinara, Ramljak je ustvrdio da novi kredit ne ovisi o tome hoće li Sberbank u njemu sudjelovati. "Ja bih volio da i Sberbanka bude u tom kreditu, u tom klubu, međutim, to neće spriječiti druge banke da kreditiraju",, izjavio je.  Na upit traži li ruska banka državna jamstva, Ramljak je kazao da na ovom sastanku s takvim zahtjevom nisu izašli te dodao da se o tome nije razgovaralo. "Formalno nismo dobili nikakav takav zahtjev. Mislim da bi na takav zahtjev bilo teško odgovoriti", naveo je Ramljak.  Kao individualno najveći kreditor Agrokor, ocjenjuje Ramljak, normalno je da Sberbanka iskazuje svoju zabrinutost te je ocijenio da nisu imali punu informaciju o tijeku procesa. "Mislim da su sada nakon ovog sastanka dobili tu informaciju i ja se nadam da ćemo u suradnji sa svim dionicima i taj proces uspješno privesti kraju, uključujući i njih (Sberbank)", izjavio je Ramljak.  Kako je rekao, shema kreditiranja s 'roll up' mogućnošću im je prihvatljiva, ali će je još analizirati.  "Mislim da su zadovoljni izašli sa sastanka jer su dobili informacije o kretanju i financijskim pokazateljima pojedinih kompanija,. Svi su svjesni da je sezona u tijeku, počela je, pred nama je, i financijski rezultat svih kompanija unutar grupacije i njihova likvidnost će biti sve bolja i bolja", ustvrdio je.  Kako je pojasnio, 'roll up'  znači da će se za jednu kunu uloženu u novi dug priznati jedna kuna ili manje starog duga kojeg će se moći prenijeti u prvenstvo naplate, kao senior financiranje.  "Jako je velik interes, tako da iznos koji oni nude premašuje iznos koji mi tražimo", kazao je Ramljak, odgovarajući na upit kakav je interes drugih banaka za novo financiranje.  Vlada: Cilj osigurati održivo i uspješno poslovanje koncerna  Predsjednik Vlade Republike Hrvatske Andrej Plenković sastao se u ponedjeljak ujutro u Banskim dvorima s prvim zamjenikom predsjednika Uprave Sberbanka Maksimom Poletaevim i predsjednikom Uprave Sberbank Hrvatska Mariom Henjakom. Uz predsjednika Vlade bila je potpredsjednica Vlade i ministrica gospodarstva, poduzetništva i obrta Martina Dalić.  Premijer Plenković i Poletaev razgovarali su o situaciji u Agrokoru i o tijeku procesa izvanredne uprave.  Kako se navodi u priopćenju, sastanak je protekao u pozitivnom ozračju uz razmjenu mišljenja. Složili su se kako je zajednički cilj osigurati održivo i uspješno  poslovanje kompanije kao preduvjet za očuvanje radnih mjesta i u konačnici naplatu potraživanja svih vjerovnika.  Poletaev je u ponedjeljak po izlasku iz Vlade kazao da bi se trebalo naći rješenje oko Agrokora te da će nastavak financiranja koncerna ovisiti o "razini suradnje".  "Imali smo vrlo jasan sastanak. Razgovarali smo o mnogim pitanjima, i mislim da bismo trebali naći rješenje", izjavio je Poletaev novinarima na izlasku iz Banskih dvora.  Na upit hoće li se nastaviti financiranje koncerna, kazao je kratko: "To ovisi o razini suradnje".  Ruski Sberbank jedan je od najvećih kreditora koncerna Agrokor, kojemu je odobrila oko 1,1 milijardu eura kredita. Zadnji je kredit koncernu odobrila u prvom tromjesečju ove godine, i to u iznosu od oko sto milijuna eura, a predstavnici ruske banke za taj kredit traže status 'najstarije tražbine' kao uvjet za eventualne nove kredite.  Plenković je izjavio u nedjelju da se vode razgovori s domaćim i ruskim bankama oko financiranja Agrokora te očekuje da će se financiranje nastaviti pod povoljnijim uvjetima nego ranije.  "Razgovori se vode, novo financiranje će doći. Pregovori se ne vode na cesti ni javno. Kada budu okončani bit će takvi da će biti sigurno pod povoljnijim uvjetima nego što je to bilo ranije", rekao je Plenković tijekom boravka u Vodicama.