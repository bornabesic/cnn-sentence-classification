Sljedeći tjedan trebao bi se dogovoriti novi kredit za Agrokor u visini od 220 milijuna eura, a odobrile bi ga u zajedničkoj kombinaciji strane banke i fondovi. Taj novac trebao bi osigurati pune police Konzuma u turističkoj sezoni, ali i uredno izvršavanje obveza prema dobavljačima na dulji rok. Nova kreditna linija trebala bi ohrabriti sve dionike procesa, koji su ionako već postali nestrpljivi, i smatraju da je cijeli proces mogao biti brži. Još se ne zna kako će se banke i fondovi osigurati za novi kredit. Svi dobavljači nisu isti Oni koji poznaju situaciju znaju da se malo što može napraviti ako nije obavljena revizija. Bez revizije se ne može napraviti plan restrukturiranja. Do sada su utvrđene obveze, do 10. lipnja potrebno je prijaviti tražbine, a onda će se utvrditi i stanje imovine. Također nije lako djelovati ni ako nema suglasnosti svih dionika u procesu. A njih nije lako pomiriti jer ni startne pozicije nisu jednake. Dobavljači su, primjerice, ovaj tjedan izašali sa zahtjevima prema izvanrednom povjereniku zaprijetivši da će, ako se ne ispune ti zahtjevi, obustaviti isporuku robe. No, u pregovorima sudjeluje samo dio dobavljača, a u razgovoru s ostalima postalo je jasno da to nije svima u interesu, nego prije svega onima koji imaju mjenice. Tih 168 dobavljača zatražilo je produljenje roka promemorije, odnosno roka u kojem se banke i faktoring društva neće naplaćivati po mjenicama od dobavljača, a najjači u zahtjevu bili su oni koji imaju financijske mjenice, tj. koji su kreditirali Agrokor, a njih su 24. No Raiffeisen banka priopćila je da “ne namjerava produljiti rok za promemoriju te da je izravan dogovor svakog pojedinog dobavljača i vjerovnika jedini ispravan put u traženju provedivog individualnog rješenja u roku koji je definiran promemorijom”. Isto kažu i u Erste banci, ali napominju da mogu prolongirati rok za dan do dva. No, bez obzira na to, neslužbeno se čuje da banke neće ići na prisilnu naplatu. A pregovori s dobavljačima će se nastaviti. Pri čemu banke traže da dobavljači uzmu kredit i tako podmire dug po mjenicama. Ima i dobavljača koji se nisu naplaćivali kroz mjenice. Njima je najvažnije jamstvo da će imati prioritet u plaćanju za novoisporučenu robu, onu isporučenu nakon donošenja zakona. Osim s dobavljačima, Ramljak više od mjesec dana vodi i pregovore s bankarima za novu kreditnu tranšu. Uz nju mogu odahnuti i dobavljači jer imaju sigurnost da će se naplatiti u roku od 60 dana. No bankari, koji još ne znaju kako će se osigurati za novi kredit, kažu da bi voljeli znati i kamo će se plasirati novac koji će odobriti. Neslužbeno govore da je i iz prvog kredita previše novca otišlo za dobavljače, a premalo za razvoj same kompanije. Brend Mercator u BiH Osim stalnih razgovora s dobavljačima i kreditorima, izvanredni povjerenik Ante Ramljak učestalo posjećuje i Agrokorove kompanije u regiji. U četvrtak je bio u posjetu BiH gdje je najavio kako se razmatra da Mercator preuzme brend u BiH, gdje se sada posluje pod imenom Konzuma. Mercator, naime, vodi i poslove u Srbiji. Kako je Ramljak rekao, Konzum BiH stabilno posluje i uredno podmiruje sve svoje obveze, no odlučili su razmotriti novi koncept poslovanja na tržištu BiH s ciljem što boljeg dugoročnog pozicioniranja Agrokorove maloprodaje i daljnjeg razvoja na regionalnom tržištu. Travanj i svibanj: Prvi kredit i pregovori Odmah nakon dolaska izvanredne uprave odobren je prvi kredit, plaćen je dio starih dugova, isplaćene plaće, postignuti dogovori s dobavljačima, utvrđene obveze koncerna... Lipanj: Novi kredit i tražbine Sljedeći tjedan trebao bi se dogovoriti novi kredit koji bi osigurao stabilno poslovanje. Do 10. lipnja svi dužnici moraju prijaviti svoje tražbine Srpanj: Revizija Nakon što su utvrđene obveze Agrokora, u srpnju bi se trebalo znati i stanje imovine. Još nije poznato hoće li obveze biti veće od imovine Kolovoz: Plan restrukturiranja Nakon što se utvrde obveze i imovina, izradit će se plan restrukturiranja. Tada će se znati što bi se prodavalo, otpisalo, koji udjeli zamijenili za dug...