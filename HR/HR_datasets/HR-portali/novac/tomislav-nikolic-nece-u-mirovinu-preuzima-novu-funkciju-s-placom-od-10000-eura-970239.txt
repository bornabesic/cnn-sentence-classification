Foto: Hina ODLAZEĆI srbijanski predsjednik Tomislav Nikolić, čiji mandat prestaje 30. svibnja, neće otići u političku mirovinu nego se očekuje da će preuzeti dužnost šefa Nacionalnog vijeća za suradnju s Rusijom i Kinom, objavili su u ponedjeljak beogradski mediji. Mediji su ranije izvijestili da je Nikolić novi angažman navodno dogovorio s premijerom Aleksandrom Vučićem, te da je to bio jedan od uvjeta da odustane od ponovne kandidature za predsjednika države. Nova plaća - minimalno 10.000 eura  Nikolićeva bi plaća na novoj dužnosti bila, prema neslužbenim informacijama, najmanje 10.000 eura.  Vlada Srbije, navode u ponedjeljak Večernje novosti,  trebala bi u iduća dva tjedna donijeti službenu odluku o imenovanju Nikolića na dužnost nacionalnog savjetnika za suradnju s Rusijom i Kinom.  Nikolić bi nakon toga mogao otputovati u Moskvu gdje ga u Kremlju očekuje susret s predsjednikom Rusije Vladimirom Putinom koji će mu, po najavama, dodijeliti posebno odličje.  Nikolić  je nedavno rekao da mu je vrijeme za mirovinu, ali da će u dogovoru s Aleksandrom Vučićem "nastaviti pomagati Srbiji".