Pozitivni trendovi koje Hrvatska bilježi na mjesečnoj bazi i visoka stopa rasta ukupnog gospodarstva inspirirala je ekonomiste Svjetske banke na podizanje prognoza performansa hrvatske ekonomije u iduće tri godine. Tako u godini za nama očekuju rast BDP-a za 2,7 posto, a u srednjem razdoblju širenje ekonomskih aktivnosti po stopi od 2,5 posto. Tim tempom koji je predvidjela Svjetska banka Hrvatska bi standard iz 2008., posljednje pretkrizne godine, kako je Večernji list i najavljivao, vratila do 2019. godine. U usporedbi s prethodnim prognozama nove su znatno optimističnije i ubrzavaju rast za čak 0,8 posto u godini za nama što dovoljno govori o tome koliko su predviđanja pod utjecajem dnevnih kretanja. Njemačka bilježi rekordne podatke u proizvodnji i izvozu, SAD ima najnižu stopu nezaposlenosti u posljednjih deset godina koja pada ispod četiri posto, ali južne zemlje Europske unije nisu riješile probleme koje je financijska i dužnička svjetska kriza iznijela na površinu. U kontekstu EU rast Hrvatske zvuči obećavajuće, međutim i uz ubrzanje kaskamo za zemljama regije, točnije novim članicama EU koje će u prosjeku ostvariti rast veći od tri posto. Mađarska je na istim stopama kao i Hrvatska, ali Poljska, Bugarska i Rumunjska imat će rast jači od domaće ekonomije. Rumunjska je, naime, lani prema podacima Svjetske banke imala ekspanziju gospodarstva od gotovo pet posto i time je povećala prednost u standardu pred Hrvatskom. Srbija neće imati jači oporavak, a slično se piše i Bosni i Hercegovini, dok Crna Gora i Makedonija imaju šanse rasti po stopama oko tri posto. Ekonomisti predviđaju i usporavanje Kine na oko 6,3 posto, a rast SAD-a za prosječnih 2,2 posto pa Kina i uz održiviji rast i dalje sustiže razliku za SAD-om. Svjetsko bi gospodarstvo u cjelini u 2017. godini trebalo blago ubrzati rast na 2,7 posto, ali izazovi leže u ekonomskoj politici SAD-a koja nije definirana pa je pod upitnikom i vodećim analitičarima.      >> Evo koliki rast u tri godine Hrvatskoj predviđa Svjetska banka 