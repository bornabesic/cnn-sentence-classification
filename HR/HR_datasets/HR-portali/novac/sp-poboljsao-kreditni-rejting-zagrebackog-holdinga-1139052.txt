Agencija Standard & Poor's poboljšala je izglede za kreditni rejting Zagrebačkog holdinga ocijenivši ih stabilnim, uz zadržavanje ocjene 'BB-', što se, među ostalim, zahvaljuje uspješnom refinanciranju obveznica, priopćeno je u petak iz te zagrebačke tvrtke. Ističe se i da je to treća uzastopna korekcija kreditnog rejtinga na bolje, što potvrđuje dobar poslovni smjer Zagrebačkog holdinga. S&P je u izvješću, objavljenom u četvrtak, izglede poboljšao zbog uspješnog refinanciranja obveznica, stabiliziranja odnosa kreditne zaduženosti i operativne dobiti te daljnje podrške Grada Zagreba, čiji su izgledi, kao i oni Republike Hrvatske, također ocijenjeni stabilnima, navodi se u priopćenju. Agencija Standard & Poor's zadržala je polovicom prosinca dosadašnji dugoročni kreditni rejting Hrvatske na 'BB' i kratkoročni na 'B', no povećala je izglede s negativnih na stabilne, što je prvi pozitivni pomak za hrvatski rejting u posljednjih devet godina. >> S&P revidirao izglede Zagrebačkoj banci u stabilne >> Standard & Poor's povećao kreditni rejting HEP-a i izjenačio ga s rejtingom Hrvatske