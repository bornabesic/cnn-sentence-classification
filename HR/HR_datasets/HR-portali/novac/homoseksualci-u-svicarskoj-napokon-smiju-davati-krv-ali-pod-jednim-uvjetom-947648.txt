Foto: FaH  ŠVICARSKE vlasti u utorak su najavile ukidanje 40 godina duge zabrane kojom se biseksualnim i homoseksualnim osobama nije dopuštalo darivanje krvi. Iznimku će činiti krvne donacije osoba koje su tijekom prethodne godine imale spolne odnose.   Švicarci od darivatelja zahtijevaju dvanaestmjesečnu spolnu apstinenciju, po uzoru na Veliku Britaniju i Francusku, zemlje koje su zabranu uvele nakon otkrića HIV-a ranih osamdesetih prošlog stoljeća.   Izmjenu je odobrio savezni regulator, švicarska Agencija za terapeutske proizvode (Swissmedic) nakon prijedloga odjela švicarskoga Crvenog križa koji vodi računa o krvi i krvnim pripravcima.   Švicarska zabrana darivanja krvi muškaraca koji su imali spolne odnose s drugim muškarcima (MSM) 1977. prethodila je otkriću virusa HIV-a.  U priopćenju Swissmedica stoji da se MSM kontaktima u Švicarskoj još uvijek prenosi oko polovice svih novih slučajeva zaraze HIV-om.   "Neće biti povećane opasnosti tijekom transfuzije krvi"  No za "primatelje krvi neće biti povećane opasnosti tijekom transfuzije krvi", stoji u priopćenju saveznog regulatora te se ističe da su krvna testiranja znatno poboljšana što pridonosi puno bržem i jednostavnijem otkrivanju bilo kakve krvne zaraze. Swissmedic homoseksualne i biseksualne darivatelje poziva na "iskrene odgovore" u obveznom upitniku koji ispunjavaju prije darivanja krvi.   Šef švicarskog odjela darivatelja krvi koji djeluje pri Crvenom križu, Rudolf Schwabe u utorak je sa zadovoljstvom rekao da je riječ o "prvoj promjeni jednoga diskriminirajućeg pravila", unatoč tome što su i nova pravila "daleko od savršenih".   Ponovio je pozive koji stižu i iz drugih europskih zemalja, a odnose se na donošenje novih smjernica o doniranju krvi. Pritom se ne bi smjelo voditi računa o spolnoj orijentaciji donora niti obeshrabrivati one koji su se odlučili na ovaj humani čin, bez obzira na to jesu li homoseksualno ili heteroseksualno orijentirani.   Swissmedic je izvijestio da će nova pravila na snagu stupiti 1. srpnja.