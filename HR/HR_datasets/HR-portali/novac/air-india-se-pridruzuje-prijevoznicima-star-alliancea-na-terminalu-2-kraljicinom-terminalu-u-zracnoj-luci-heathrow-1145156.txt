Air India, članica Star Alliancea, uspješno je preselila sve svoje poslovanje u zračnoj luci London - Heathrow s Terminala 4 na Terminal 2, gdje se nalazi Star Alliance. Nacionalni zračni prijevoznik Indije ima i do osam dnevnih letova u i iz zračne luke Heathrow zrakoplovima Boeing 777 ili Boeing 787, a London opslužuje već gotovo 70 godina. Trenutno ovaj zračni prijevoznik nudi dva dnevna leta u Delhi, jedan dnevni let za Mumbai, četiri tjedna leta za Ahmedabad i tri tjedna leta za Newark (New York). "Uz 24 zrakoplovne kompanije, koje imaju letove za Heathrow, ovu zračnu luku opslužuje više članica Star Alliancea nego bilo koju drugu zračnu luku u našoj globalnoj mreži. Stoga je naša dugoročna strategija za Heathrow uvijek bila okupiti sve naše članice pod istim krovom. Uz uspješno preseljenje Air Indije na Kraljičin terminal sada smo postigli taj cilj", rekao je Jeffrey Goh, glavni izvršni direktor Star Alliancea. U odnosu na Terminal 4, koncept prijave putničkih letova na Terminalu 2 omogućuje korisnicima bolju kontrolu putovanja. To je moguće kroz kombinaciju povećane automatizacije i zajedničke usluge prijave leta. Putnici koji nisu nisu prijavili let putem interneta mogu koristiti bilo koji od 81 check-in kioska za sve zrakoplovne kompanije dostupne na čitavom Terminalu 2. Također, mogu sami ispisati propusnice za ulazak u avion i oznake za prtljagu. Nakon što prijave let, putnici Air Indije mogu predati prtljagu na zajedničkim šalterima u Zoni D. Putnici kojima je potrebna dodatna podrška i pomoć, te oni koji putuju prvim razredom, poslovnim razredom ili imaju status Star Alliance Gold, pronaći će odgovarajuće šaltere također u zoni D. Putnici kompanije Air India koji putuju u prvom ili poslovnom razredu ili imaju status Star Alliance Gold mogu koristiti bilo koji od četiri putnička salona na Terminalu 2 kojima upravljaju članice Star Alliancea Air Canada, Lufthansa, Singapore Airlines i United. "Otkako smo započeli s radom na Terminalu 2 na Heathrowu, dobivamo vrlo pozitivne povratne informacije putnika o novom objektu. Sigurni smo da će oko 1000 putnika kompanije Air India koji će svakodnevno koristiti Terminal 2 primijetiti značajno poboljšanje iskustva putovanja ", rekao je Goh. "To se posebno odnosi na nekoliko stotina putnika koji koriste konekcijske letove između Air Indije i drugih prijevoznika Star Alliancea preko Heathrowa na dnevnoj osnovi. Oni sada mogu to učiniti u udobnosti jednog terminala, umjesto korištenja autobusa za prijevoz unutar zračne luke", dodao je. Koncept da sve članice Star Alliancea posluju na istom terminalu na Heathrowu iniciran je s operatorom ove zračne luke prije više od jednog desetljeća a ostvaren je otvaranjem Terminala 2 | Kraljičinog terminala u lipnju 2014. godine. Postupno su 23 članice Star Aliancea preselile na Terminal 2 u razdoblju od lipnja do listopada 2014. Air India je iste godine postala članica Star Alliancea i od tada je radila na prilagodbi svojih procesa kako bi se uskladila s novim konceptom prijave letova koji se nudi na Terminalu 2. Poslovanje na jedinstvenom terminalu na Heathrowu omogućuje da članice Star Alliancea mogu pružiti svojim oko 12 milijuna putnika godišnje koji koriste ovu zračnu luku poboljšano iskustvo putovanja, uključujući i kraće vrijeme čekanja konekcijskih letova. Na čitavom terminalu se koristi najnovija tehnologija, te se time putnicima omogućuje veća kontrola putovanja. Članice Star Alliancea koje opslužuju Heathrow su Aegean Airlines, Air Canada, Air China, Air India, Air New Zealand, ANA, Asiana Airlines, Austrian, Avianca, Brussels Airlines, Croatia Airlines, EGYPTAIR, Ethiopian Airlines, EVA Air, LOT Polish Airlines, Lufthansa, Scandinavian Airlines, Singapore Airlines, South African Airways, SWISS, TAP Portugal, Turkish Airlines, THAI i United. Ove kompanije zajedno nude više od 117 letova dnevno iz zračne luke Heathrow na 44 destinacije u 27 zemalja. Svaki od tih letova omogućuje pristup cjelokupnoj mreži Star Alliancea koja uključuje više od 18,.450 dnevnih letova u 1330 zračne luke u 190 zemalja. 