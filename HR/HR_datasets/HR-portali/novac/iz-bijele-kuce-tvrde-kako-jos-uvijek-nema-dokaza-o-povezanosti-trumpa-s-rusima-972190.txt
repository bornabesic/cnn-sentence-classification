Foto: Hina BIJELA kuća je, odgovarajući na saslušanja u Kongresu o kontaktima između dužnosnika predsjedničke kampanje Donalda Trumpa i Rusije, rekla kako nema dokaza o dosluhu između Trumpova tima i Moskve. Svjedočeći u Zastupničkom domu bivši ravnatelj CIA-e John Brennan je rekao kako zna za kontakte između ruskih dužnosnika i ljudi uključenih u Trumpovu kampanju i kako smatra da je Moskva željela namamiti Amerikance na "put izdaje", ali da ne može reći da je stvarno bilo dosluha. Izbjegavanje direktnih pitanja  Dan Coats, nacionalni obavještajni ravnatelj, ispitivan je na odvojenom svjedočenju u senatskom odboru o izvješću The Washington Posta da je Trump zatražio od njega da mu pomogne srušiti ideju da postoji dokaz o dosluhu.  Coats je izbjegao pitanje ali je kazao kako je jasno rekao Trumpovoj administraciji da bi "bilo kakvo političko oblikovanje" obavještajnih aktivnosti bilo neprimjereno. On je rekao kako nema "dokumenata koji bi bili u svezi s tim" kada ga je jedan senator upitao hoće li dostaviti bilješke o razgovorima koje je možda imao s Trumpom o istrazi o navodnom ruskom upletanju u predsjedničke izbore.  U izjavi novinarima dužnosnik Bijele kuće je rekao kako su saslušanja pokazala "da još uvijek nema dokaza o bilo kakvom dosluhu Rusija-Trumpova kampanja".