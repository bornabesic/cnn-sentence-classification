U Hrvatskoj je u travnju potrošnja porasla 2,8 posto na godišnjoj razini, znatno sporije nego mjesec dana prije i ispod očekivanja analitičara, no ipak je nastavljen rekordni pozitivni niz koji traje već 32 mjeseca. Državni zavod za statistiku (DZS) objavio je danas prvu procjenu prometa od trgovine na malo, koji je u travnju, prema kalendarski prilagođenim podacima, nominalno porastao za 5,7 posto, a realno za 2,8 posto u odnosu na isti mjesec prošle godine. To je znatno sporiji rast nego što se očekivalo. Četiri makroekonomista, koji su sudjelovali u anketi Hine, u prosjeku su očekivali rast potrošnje u travnju za 4,5 posto na godišnjoj razini. Njihove procjene rasta kretale su se u rasponu od 2,0 do 6,8 posto. To je i znatno sporiji rast u odnosu na prethodni mjesec, kada je promet u maloprodaji skočio 7,7 posto, najviše od kolovoza 2007. godine. U travnju je tako nastavljen rekordni pozitivni trend, s obzirom na to da potrošnja raste već 32 mjeseca zaredom, što nije zabilježeno od kada DZS vodi te podatke. "Iako sporijom dinamikom, podaci za ožujak potvrdili su kontinuitet pozitivnih stopa rasta koje datiraju od rujna 2014. godine", navode analitičari Raiffeisenbank Austria (RBA) u osvrtu na izvješće DZS-a. Prve naznake posljedica krize u Agrokoru? Ističu kako su na nešto slabije pokazatelje o kretanju prometa u trgovini na malo ukazivali i nedavno objavljeni podaci Hrvatske narodne banke (HNB) o percepciji potrošača. „Naime, u travnju je zabilježeno zamjetno pogoršanje na mjesečnoj i godišnjoj razini kod sva tri kompozitna pokazatelja pouzdanja potrošača. Lošiji pokazatelji potrošačkog optimizma najvjerojatnije su posljedica nepovoljnijih očekivanja kućanstava glede ekonomske i financijske situacije u idućih godinu dana uzrokovanih neizvjesnostima i nesigurnošću povezanima s događanjima oko Agrokora“, navode analitičari RBA. Dodaju i to da lošiji pokazatelji u travnju ne najavljuju nužno nepovoljna kretanja u gospodarstvu, ali da zasigurno pokazuju da je potreban oprez u donošenju ekonomskih i financijskih odluka. „Rasterećenje dohotka koje je donijela porezna reforma, ali i prvi pokazatelji iz turizma koji upućuju na još jednu izvrsnu turističku predsezonu i sezonu, i dalje će podržavati potencijalno veću sklonost potrošnji. Ususret ljetnim mjesecima pokazatelji prometa u trgovini na malo mogli bi nastaviti sa solidnim stopama rasta na godišnjoj razini“, zaključuju analitičari RBA. U prva četiri mjeseca ove godine potrošnja je porasla 4,5 posto u odnosu na isto lanjsko razdoblje, pa je pozitivan trend ušao u četvrtu godinu.