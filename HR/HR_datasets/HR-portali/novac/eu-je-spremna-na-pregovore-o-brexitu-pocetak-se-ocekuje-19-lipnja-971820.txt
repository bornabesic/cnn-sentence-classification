Foto: 123rf VIJEĆE EU-a je i službeno imenovalo glavnim pregovaračem za Brexit Francuza Michela Barniera, koji je najavio da će pregovori o razdruživanju Velike Britanije od EU-a započeti 19. lipnja. Na posebnom sastanku Vijeća za vanjske poslove na kojem su se okupili ministri 27 zemalja članica donesena je odluka o otvaranju pregovora o Brexitu, Komisija je formalno imenovala Barniera za pregovarača u ime EU27 te su službeno usvojene smjernice za pregovore. Time je EU ispunila formalne pretpostavke za početak pregovora, koji što se EU-a tiče mogu započeti odmah. Glavni pregovarač Barnier je izjavio kako očekuje da bi pregovori mogli krenuti u tjednu koji počinje u ponedjeljak, 19. lipnja. Pregovori i ne mogu krenuti ranije s obzirom na to da se u Velikoj Britaniji 8. lipnja održavaju prijevremeni parlamentarni izbori.