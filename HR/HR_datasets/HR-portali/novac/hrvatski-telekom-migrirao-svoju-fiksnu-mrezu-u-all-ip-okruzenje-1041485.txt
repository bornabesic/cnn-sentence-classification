Hrvatski Telekom uspješno je okončao opsežan proces IP transformacije - modernizacije svoje fiksne telekomunikacijske mreže, u sklopu koje su fiksni telefonski priključci svih njegovih korisnika migrirani na IP (Internet protokol) tehnologiju, priopćeno je iz te kompanije.  HT je treći telekom u Europskoj uniji koji je sve svoje korisnike i usluge prebacio u All-IP mrežno okruženje, a u projekt je uloženo više od 400 milijuna kuna. Proces cjelovitog prelaska Hrvatskog Telekoma na IP tehnologiju započet je 2010. godine, a obuhvatio je isključivanje iz prometa ukupno 72 lokalne telefonske centrale starijih generacija diljem Hrvatske. Njih su u pružanju usluge korisnicima zamijenile svega dvije centrale, smještene u Rijeci i Zagrebu. Nova platforma, temeljena na Internet protokolu omogućava znatno učinkovitije pružanje postojećih usluga kao i uvođenje niza novih, suvremenih usluga namijenjenih privatnim i poslovnim korisnicima, objasnili su u priopćenju. Također su najavili da povodom završetka procesa IP migracije, Hrvatski Telekom organizira multimedijalnu izložbu na temu razvoja fiksne telefonije na tlu Hrvatske u zadnjih 128 godina koja će biti otvorena sredinom prosinca u prostorima HT Muzeja, u Jurišićevoj 13 u Zagrebu.  >> Najbrži mobilni internet od čak 225 megabita/s 