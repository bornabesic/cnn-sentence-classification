Radovi na izgradnji najvećeg outlet kompleksa u Hrvatskoj, Designer Outlet Croatia, koji će biti smješten pored robne kuće IKEA Zagreb, u Poslovnoj zoni Zagreb istok, počeli su u ponedjeljak, 29. svibnja, a njegovo otvorenje očekuje se tijekom proljeća 2018. godine. Designer Outlet Croatia gradit će hrvatska tvrtka STRABAG d.o.o iz Zagreba, prema najvišim standardima održivog razvoja, što potvrđuje i međunarodni certifikat za zelenu gradnju BREEAM. Tvrtka STRABAG je na međunarodnom natječaju dobila ovaj posao vrijedan više od 170 milijuna kuna, a ranije je sudjelovala u vođenju projekta izgradnje niza velikih projekata u Hrvatskoj, uključujući i izgradnju robne kuće IKEA Zagreb. Investicija u Designer Outlet Croatia, zajednički je pothvat tvrtke IKEA Centres i švicarskog Mutschler Outlet Holding AG, koje već imaju sličnu suradnju u realizaciji projekta Designer Outlet Algarve u Portugalu, čije se otvorenje očekuje ove jeseni. Najvećim outlet kompleksom u Hrvatskoj upravljat će konzultantska tvrtka ROS Retail Outlet Shopping, poznati austrijski upravitelj dizajnerskih outleta koji upravlja i razvija poslovanje outlet centara diljem Europe, uključujući i Shopinn Brugnato Outlet Village u Italiji, Premier Outlet Budapest u Mađarskoj, Designer Outlet Soltau u Njemačkoj i druge. - Ovaj projekt predstavlja nastavak investicija IKEA Grupe u Hrvatsku. Nakon 100 milijuna eura koliko je uloženo u projekt robne kuće IKEA Zagreb, sada ulažemo dodatnih 88 milijuna eura za dvije faze gradnje Designer Outlet Croatia te prateće sadržaje. Uvjereni smo kako će građanima u Hrvatskoj, ali i regiji, Designer Outlet Croatia pružiti drukčije iskustvo kupovine i omogućiti im mjesto za razonodu i opuštanje, prilagođeno svim članovima obitelji - istaknuo je Branko Mihajlov, direktor tvrtke Designer Outlet Croatia. Dodatan poticaj kupovini građanima bi mogla dati i arhitektura ovog dizajnerskog outleta, inspirirana hrvatskim regijama, za što je zaslužan integrirani dizajn ATP inženjera arhitekture. Designer Outlet Croatia bit će izgrađen u dvije faze, a očekuje se da će prva faza izgradnje biti završena na proljeće, 2018. godine. Tada će se Designer Outlet Croatia protezati na više od 15.000 četvornih metara sa 90 lokala, prosječne površine 170 četvornih metara, koje zakupci mogu spajati za potrebe većih dućana. Više informacija o projektu i mogućnostima zakupa možete saznati na designeroutletcroatia.com, a na istoj adresi možete pogledati kako će izgledati budući outlet.