Foto: 123rf  NA meti prevaranata koji se lažno predstavljaju starijim ljudima, našla se još jedna žrtva. Riječ je o 82-godišnjaku koji je u srijedu u svoj stan na Trešnjevci pustio nepoznatu ženu i predao joj više stotina tisuća kuna, izvijestila je policija, koja upozorava starije da u svoj dom ne puštaju lažne službene osobe radi besplatne masaže, provjere novca ili povrata poreza jer je riječ o prevarama.  Policija ne navodi detalje u konkretnom slučaju, no upozorava da se prevaranti starijim ljudima najčešće lažno predstavljaju kao medicinski djelatnici, zaposlenici poslovnih banaka,  policijski službenici ili djelatnici porezne uprave kojima starije osobe lakovjerno predaju novac.  Lažni maseri pritom nude besplatnu masažu, no dok je masira žrtvu drugi prevarant traži novac i nakit ili u stan uđe treća osoba koja također krade novac ili nakit.  Lažni zaposlenici poslovnih banaka uvjeravaju žrtve da su se pojavile lažne novčanice ili im je istekao rok zbog čega će doći na njihovu adresu kako bi preuzeli novac, dok lažni policajci tvrde da su pronašli počinitelja kaznenog djela i da će doći na njihovu adresu po otiske prstiju na novčanicama i nakitu.  Prevaranti se lažno predstavljaju i kao djelatnici porezne uprave koji uvjeravaju žrtve da su dobili povrat novca koji će im biti isplaćen tek kada uplate određeni iznos. Tada na adresu dolazi lažni zaposlenik porezne uprave kojoj žrtva preda novac.  Policija upozorava da najčešće ne postoje svjedoci takvih nedjela jer počinitelj paze kada dolaze na adresu, kuda ulaze i koga kontaktiraju.  Starije ljude policija savjetuje da uvijek budu sumnjičavi i nazovu policiju na broj 192,  kako bi se provjerili sumnjivi osobni ili telefonski zahtjevi nepoznatih „službenih“ osoba.  Napominje pritom da zaposlenici banaka, zavoda za zdravstveno i mirovinsko osiguranje i poreznici ne dolaze na adrese stanovanja, ne mijenjaju novac radi isteka ni ne obavljaju povrat poreza, dok policajci ne dolaze na adrese stanovanja radi izuzimanja otisaka prstiju s novčanica ili nakita.  U slučaju da policajci dođu na adresu stanovanja, predstavljaju se službenom iskaznicom i značkom te za sva postupanja izdaju dokument odnosno potvrdu o privremenom oduzimanju predmeta.  Policija poziva osobe koje se brinu o starijima koji sami žive u stanu ili kući, da im daju jasne upute da ne puštaju u svoj dom nikakve službene osobe radi besplatne masaže, provjere novca, povrata poreza ili uzimanja otisaka prstiju s novčanica ili nakita.  Analizom evidentiranih kaznenih djela na zagrebačkom području u 2016. zabilježen je povećani broj kaznenih djela drskih krađa i prijevara na štetu starijih a taj trend nastavljen i u 2017.