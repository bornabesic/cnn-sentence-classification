Ilustracija: MUP USKOK je podigao optužnicu protiv 62-godišnjeg bugarskog državljana u čijem je vozilu na ulazu u Hrvatsku na graničnom prijelazu Bajakovo pronađeno gotovo 30 kilograma heroina, a u sumnjiče ga da je organizirao skupinu radi preprodaje većih količina heroina u zapadnoj Europi.  Optužnicom podignutom pred osječkim Županijskim sudom, Uskok 62-godišnjeg muškarca, inicijala I. A. G. sumnjiči za neovlaštenu proizvodnje i promet drogama u sastavu zločinačkog udruženja.  Sumnjiče ga da je 2016. u  Bugarskoj i drugim državama povezao u zajedničko djelovanje više osoba radi nabave, prijevoza i preprodaje velikih količina heroina na ilegalnom tržištu zapadne Europe.  No, policajci i carinici su na graničnom prijelazu Bajakovo prilikom pretrage u preinačenom spremniku njegova automobila sredinom studenog 2016. pronašli 60 paketa s  29,88 kilograma heroina.  Na graničnom prijelazu Bajakovo policajci i carinici su krajem listopada 2016. zaplijenili nešto više od 47 kilograma heroina i 15,7 kilograma marihuane, ukupne vrijednosti veće od 14 milijuna kuna.  Heroin je i tada prevozio bugarski državljanin (55), s kojim su u vozilu bila i trojica bugarskih putnika. Ta zapljena bila je rekordna u 2016.