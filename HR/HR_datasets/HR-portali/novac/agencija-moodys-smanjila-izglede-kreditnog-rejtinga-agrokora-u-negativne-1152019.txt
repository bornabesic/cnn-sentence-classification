Rejting agencija Moody's u petak je smanjila izglede za rejting Agrokora iz stabilnih u negativne, zadržavši rejting na B3. Nakon što je početkom siječnja snizio rejting Agrokoru s B2 na B3, a vjerojatnost bankrota s B1-PD na B3-PD zadržavši stabilne izglede, sada je Moody's izglede za taj rejting snizio na negativne.  "Naša odluka da promijenimo izglede za Agrokor na negativne odražava neizvjesnosti koje pritišću njegov kreditni profil koji je ograničen još težim pristupom kreditnim tržištima, a treba stabilizirati svoju operativnu izvedbu i zaduženost u vrijeme kada Adria (holding kompanija Agrokora) treba riješiti otplatu svojih PIK zajmova" (Payment In Kind - specifičan financijski instrument kojim se dužniku posuđuje novac na temelju imovine, a otplata se vrši na kraju ugovorenog razdoblja), rekao je Vincent Gusdorf.  Agrokorov holding Adria izdao je PIK zajmove kako bi financirao akviziciju Mercatora u 2014.  Neuspjeh u refinanciranju PIK-ova potencijalno bi mogao voditi povećanju dugova grupe ili 8. ožujka 2018. zbog novih klauzula u nekim bankarskim dokumentima kojima se specificira da bi odgovarajući zajmovi odmah mogli doći na naplatu, ili 8. lipnja 2018. kada PIK-ovi dospijevaju na naplatu, što bi moglo izazvati promjenu kontrole.  Potencijalni kapitalni gubitak vlasnika duga po PIK-ovima zauzvrat bi mogao negativno utjecati na sposobnost Agrokora da pristupi kreditnim tržištima u bliskoj budućnosti, upozorava Moody's. Nadalje, smatra da su Agrokorove obveze prema dobavljačima visoke za tu industriju. One dosežu 16,2 milijarde kuna (2,18 milijardi eura) s 30. rujna 2016. godine, što odgovara roku plaćanja od 150 dana, u odnosu na 60 do 90 dana za slične kompanije u maloprodaji. Potencijalno skraćivanje rokova plaćanja moglo bi prenapregnuti Agrokorovu likvidnost, iako Moody's potvrđuje da su rokovi plaćanja uglavnom stabilni od kupnje Mercatora 2014. godine.  Pozitivna je strana prema Moody'su, što Agrokor ima dostatnu likvidnost za otplatu dugova u 2017. i 2018. godini.  Pritom navodi da je krajem rujna 2016. grupa izvijestio o 2,29 milijardi kuna (307 milijuna eura) gotovine i gotovinskih ekvivalenata, dok na naplatu dospijeva 959 milijuna kuna (127 milijuna eura) kratkoročnog duga i 150 milijuna eura zajmova (s rokom u rujnu 2018.).  Agrokorov B3 rejting temelji se na procjeni Moody'sa da će se njegova zaduženost postupno stabilizirati.  Prema podacima Uprave, prihodi su ostali stabilni tijekom trećeg tromjesečja 2016. godine, unatoč snažnoj konkurenciji diskontera. I dok zaduženost po PIK-ovima na razini Adrie pritišće Agrokorov kreditni profil, neplaćanje Adrijinih dugova, koje nije izdao ili za njih jamčio Agrokor ne bi automatski ili neizbježno dovelo do neplaćanja samih Agrokorovih novčanih obveza.  Moody's trenutno procjenjuje da će Agrokorov bruto dug krajem 2017. dosegnuti šest puta veću vrijednost od EBITDA, a krajem 2018. godine 6,8 puta, uključujući PIK-ove. Te procjene temelje se na pretpostavci da će Agrokor zaustaviti eroziju svoje EBITDA, koja je u prvih devet mjeseci 2016. godine pala 9,6 posto, na 3,02 milijarde kuna (400 milijuna eura).  >> Todorićev Agrokor čeka restrukturiranje i vlasničko preslagivanje >> Bilo bi porazno da Agrokorove tvrtke preuzmu stranci 