Misija MMF-a, koja je dva tjedna boravila u Hrvatskoj na redovnim konzultacijama, procijenila je da će Hrvatska ove godine ostvariti pad BDP-a između 0,5 i jedan posto. Posljedica je to dugogodišnje recesije i problema koji su se nagomilali s godinama krize. Kad je riječ o fiskalnoj konsolidaciji i proceduri prekomjernog deficita MMF ima razumijevanje za stav Vlade da se u ovoj godini prilagodba u većoj mjeri provede kroz prihodnu stranu, a ne smanjenje rashoda. Johannes Wiegand šef misije MMF-a za Hrvatsku kazao je da u kraćem roku prilagodba na strani prihoda ima manje negativnog utjecaja na mogućnosti rasta, nego da se ona provodi kroz značajnije rezanje rashoda. Smanjenje troškova trebalo bi poduzeti 2015. i 2016., kada procjenjuju da će doći do oporavka. Wiegand se pohvalno izrazio o predstečajnim nagodbama te je kazao da bi bilo jako loše da Vlada odustane od tog instituta jer je to jedna od važnih reformskih mjera kojom se utječe na smanjenje duga. Ako je bilo nekih problema u provedbi to treba analizirati, ali ne i ukidati predstečajnu nagodbu. Rekao je da otpis poreznog duga treba provesti i prema građanima jer će se na taj način povećati potrošnja. Također, vlada je i MMF-u najavila da će povećati stopu doprinosa za zdravstveno osiguranje s 13 na 15 posto. Izviješće MMF-a komentirao je i potpredsjednik Vlade Branko Grčić, koji je istaknuo da su razgovori s MMF-om polučili plodonosno izvješće. - Da smo mi, kao Vlada, pisali ovo izvješće ono bi bilo vrlo slično ovome u odnosu na makroekonomsku sliku Hrvatske u ovom trenutku, rekao je Grčić. Realno je sagledano da su gospodarski uvjeti teški i bit će teško i u 2014. ostvariti gospodarski rast zbog teške fiskalne konsolidacije i nastavka procesa smanjenja duga i u poduzetničkom sektoru i kod stanovništva, dodao je. - Ocjena MMF-a je vro sukladna onome kako Vlada razmišlja. Predlažu fiskalnu konsolidaciju kroz tri godine, a njihov prijedlog  je da u ovoj godini naglasak bude na prihodnoj strani, a ne rashodnoj te da se kroz tri godine ravnopravno raspodjeli. Mi idemo upravo u tom smjeru, rekao je Grčić i zaključio da je rebalans prvi značajni korak u konsolidaciji. Jedna od ključnih odrednica za budućnost Hrvatske su strukturne reforme. To postaje ključ za stvaranje financijskog oporavka. Zato se posebno inzistira na tome, poručio je. >> MMF hvali vladina nastojanja u provođenje reformi 