Foto: FAH POGONE bivše tvrtke Dine Petrokemije kod Omišlja na otoku Krku danas je, u pratnji predstavnika Općine Omišlja, obišla radna skupna Ministarstva zaštite okoliša i energetike s državnim tajnikom Antom Čikotićem na čelu kako bi utvrdila razinu sigurnosti te "podlogu" za proglašenje tog područja "crnom točkom".  Proglašenjem pogona "crnom točkom" može se pokrenuti sanacija novcem iz EU fondova.  Državni tajnik Ante Čokolić ocijenio je da je u cijelom tom postupku najvažnija sigurnost, tako da se i prije izrade elaborata i trajnog rješavanja problema mogu pokrenuti djelomične akcije na terenu kako bi se u miru dočekala turistička sezona. "Mi sada idemo u elaborate i javnu nabavu za studiju. Ona će utvrditi činjenično stanje i bit će podloga za proglašenje 'crne točke' i dalje sve do sanacije", rekao je Čokolić, kako je javio Radio Rijeka. Načelnica Općine Omišlja Mirela Ahmetović ocijenila je da je potrebno pronaći optimalno rješenje u suradnji s lokalnim stanovništvom pri čemu se treba poštovati Zakon o gospodarenju otpadom. "Veseli me i daje nadu da su ovaj državni tajnik i pomoćnik ministra suglasni sa mnom u jednom - da se prostor Dine Petrokemije mora proglasiti 'crnom točkom', a to nije bio slučaj kod bivše pomoćnice ministra", rekla je Ahmetović. Posjetili i Dobrovića  Čelnici lokalne samouprave s otoka Krka bili su 10. travnja kod ministra zaštite okoliša i energetike Slavena Dobrovića u Zagrebu kako bi ga upozorili na stanje u Dini Petrokemiji i opasnosti od kemikalija. Na sastanku su se dogovorili da se pogon u listopadu proglasi "crnom točkom", a zatim bi se provela sanacija opasnih tvari koje su ostale nakon prestanka proizvodnje.    Stečaj Dine Petrokemije otvoren je u srpnju 2015., nekoliko godina nakon što je prestala proizvodnja, a završen je u kolovozu 2016., nakon što su vjerovnici odbili predujmiti pet milijuna kuna za nastavak i troškove stečaja. U pogonima je ostala veća količina kemikalija, a u kutinsku Petrokemiju prevezene su četiri tone klora. Predstavnici krčke lokalne samouprave upozoravali su na problem vezan uz čuvanje i zbrinjavanje preostalih kemikalija u Dini Petrokemiji.