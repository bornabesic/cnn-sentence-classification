Volkswagenova (VW) dobit u prvom tromjesečju potonula je za 20 posto u odnosu na isto lanjsko razdoblje, a pali su i prihodi tog proizvođača automobila koji se bori s posljedicama skandala u vezi varanja na testovima štetnih emisija. Dobit VW-a prije oporezivanja u prvom kvartalu ove godine iznosila je na 3,2 milijarde eura, dok je u istom razdoblju prošle godine bila 3,97 milijardi eura. Za 20 posto pala je i neto dobit kompanije, na 2,3 milijarde eura, dok su prihodi grupe skliznuli 3,7 posto na godišnjoj razini, na 50,1 milijardu eura. Izvršni direktor VW-a Matthias Mueller ipak je zadovoljan početkom, po njemu, zatjevne 2016. godine. Pad je, naime, i dalje posljedica skandala zbog varanja na testovima emisije ispušnih plinova. Uprava VW-a lani je priznala da su u diesel vozila ugrađivali softver pomoću kojeg su varali na mjerenjima emisije plinova. Zbog toga su već izdvojili više od 16 milijardi eura kako bi platili troškove vezane uz taj skandal. Najveći njemački proizvođač automobila dogovorio je s američkim ministarstvom pravosuđa kako će otkupiti, odnosno obeštetiti više od pola milijuna američkih vlasnika vozila s tim softverom. "U prvom kvartalu još smo jednom uspjeli ograničiti ekonomske efekte "slučaja diesel" i postigli značajne rezultate u vrlo teškim okolnostima", kazao je Mueller. U VW-u ostaju pri procjenama da će prihodi tvrtke od prodaje ove godine pasti za pet posto u usporedbi s prošlom godinom, ovisno o nizu čimbenika, od gospodarske situacije u nekim  zemljama, pogotovo u Južnoj Americi i Rusiji, kretanjima tečaja, kao i posljedicama skandala s dizel vozilima. Po Muelleru, 2016. je prijelazna godina za VW i  uvjeren je kako će kompanija i ove godine ostvariti solidne prodajne rezultate.