Na Wall Streetu su u utorak burzovni indeksi dosegnuli nove najviše razine u povijesti, pri čemu se Dow Jones probio iznad 19.000 bodova, jer je nastavljen postizborni uspon cijena dionica.   Dow Jones ojačao je 0,35 posto, na 19.023 boda, dok je S&P 500 porastao 0,22 posto, na 2.202 boda, a Nasdaq indeks 0,33 posto, na 5.386 bodova.   Kako je porastao i Russell 2000 indeks kompanija s manjom kapitalizacijom, jučer su sva četiri najvažnija američka indeksa drugi dan zaredom dosegnula rekordne razine.   Pritom su najviše 2,1 posto, skočile cijene dionica u telekomunikacijskom sektoru, a slijedio je sektor proizvođača roba za široku potrošnju s rastom od 1,2 posto.   Tako je, kažu analitičari, nastavljen uspon cijena dionica koji traje gotovo neprestano od američkih predsjedničkih izbora 8. studenoga jer se ulagači nadaju da će novoizabrani predsjednik Donald Trump ispuniti svoja obećanja iz predizborne kampanje o smanjenju poreza, labavljenju regulacija u pojedinim sektora, povećanim ulaganjima u infrastrukturu i protekcionizmu u trgovinskoj politici.   Robert Pavlik, strateg u tvrtki Boston Private Wealth, kaže da je uspon cijena započeo u financijskom i industrijskom sektoru, a potom se proširio i na ostale sektore koji bi mogli profitirati od Trumpovih politika.   "Može se vidjeti snaga u svim dijelovima tržišta. To je zdravi signal koji mi pokazuje da smo u tržištu 'bikova'", kaže Pavlik.   Nakon snažnog rasta posljednjih tjedana, Dow Jones na dobitku je od početka godine 9,2 posto, a S&P 500 indeks 7,8 posto.   I na europskim su burzama cijene dionica jučer porasle. Londonski FTSE indeks ojačao je 0,62 posto, na 6.819 bodova, dok je frankfurtski DAX porastao 0,27 posto, na 10.713 bodova, a pariški CAC 0,41 posto, na 4.548 bodova.