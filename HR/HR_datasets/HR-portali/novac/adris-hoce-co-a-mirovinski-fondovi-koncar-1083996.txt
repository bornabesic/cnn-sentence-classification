Prebacivanje osam tvrtki s liste od posebnog interesa RH na listu CERP-a, odnosno spremnih za prodaju, nije slučajan odabir, jer za te kompanije postoji interes. No premijer Tihomir Orešković dan kasnije objasnio je da neće svih osam u prodaju. Zasigurno prije svega zbog otpora koji je nastao u redovima HSS-a i Mosta. Pa se tako primjerice Podravka više ne spominje, što je potvrdio i premijer. Prvi će na prodaju udjeli u Končaru i Croatiji osiguranju sa te liste, a osim njih ići će i već najavljena prodaja udjela u Sunčanom Hvaru i u tvrtki Eutelsat Communications. Tako, poručio je premijer, moći će se smanjiti dug i povećati kreditni rejting. ACI treba biti strateški Adris je zainteresiran za kupnju državnog udjela u Croatia osiguranju. – Posve je logično da smo zainteresirani za preostali udio u CO. Jednako tako, ostajemo pri tome da, ako država tako odluči, sudjelujemo u privatizaciji ACI-ja. Adris je ambiciozna tvrtka i nije iscrpila svoj investicijski potencijal – kažu u Adrisu. Država ima udjel od oko 30 posto u Croatia osiguranju, a povećanjem udjela vlasništvo Adrisa bi se popelo na više od 90 posto. Od prodaje tog udjela, gleda li se cijena na burzi, država bi mogla dobiti oko 660 milijuna, no kako je objasnio predstojnik DUUDI-ja Tomislav Boban, procedura za prodaju tog udjela mora proći Vladu i Sabor. Eutelsat Communications je jedan od najvažnijih svjetskih satelitskih operatera, čijom bi prodajom udjela od 0,45 %, država mogla uprihodovati oko 210 milijuna kuna. U Končaru bi u prodaju išlo 20,48 posto, od kojih bi država mogla dobiti oko 350 milijuna kuna. U Sunčanom Hvaru država bi prodala udjel od 29 posto, a uz cijenu od 28 kuna za dionicu očekuje se da će dobiti oko 130 milijuna kuna. Velik interes za ulaganje imaju mirovinski fondovi, na koje premijer i računa kao buduće ulagače u domaće kompanije. Imovina četiri obvezna mirovinska fonda je oko 78 milijardi kuna. U načelu imaju interes za ulaganje u sve kompanije koje su u plusu i izlistane na burzi. Tri fonda već imaju udjel u Končaru, pa je sigurno da će htjeti i dio koji će ići na prodaju i tako povećati svoj udjel sa sadašnjih oko 25 posto na 45 posto. Uz već raspisane natječaje za hotele Imperial, Maestral i HTP Korčula država bi došla, u mjesec i pol dana, do željenih 1,6 milijardi kuna. U vrijeme kada se i očekuju ocjene rejting-agencija. ACI nije spomenut, a vjerojatno će se i sa tom prodajom pričekati, bez obzira na interes. – Ako ACI nije strateška tvrtka, onda ne znam što je – rekao je šef SDP-a Zoran Milanović i najavio o tome raspravu u Saboru. Privatizacija pak Croatia Airlinesa nikome nije upitna jer su i oporba i vlast svjesni da ta aviokompanija može preživjeti samo uz pomoć privatnog partnera. Bivša Vlada pokušala je prodati CA, no na natječaj se nitko nije javio. Pokrenut je zatim proces pronalaženja kupca nacionalne aviokompanije uz pomoć IFC-a, fonda Svjetske banke, a najveći interes pokazali su njemačka Lufthansa, grčki Aegean Airlines i Turkish Airlines. Isto vrijedi i za Petrokemiju, koja neće opstati bez ulagača, a PPD je već predao obvezujuću ponudu. Uzbuna u Koprivnici i Kutini No gradonačelnik Kutine Andrija Rudić tvrdi da mu nije jasno zašto je Petrokemija maknuta s popisa strateških tvrtki, jer je i proračun Kutine životno povezan sa stanjem u Petrokemiji. Pita li se ljude s tržišta, reći će da država treba prodati udjel i u Podravci, čemu svjedoči rast cijene dionice s 300 na 350 kuna u samo nekoliko tjedana otkad je najavljena moguća prodaja udjela u Podravci. No, sam spomen prodaje digao je cijelu Koprivnicu na noge. – To je prevara i izdaja interesa Koprivnice i Podravine, o prodaji državnog udjela nije bilo riječi u predizbornoj kampanji. Dođe li do toga, iste sekunde istupit ćemo iz koalicije s HDZ-om na lokalnoj razini – izjavio je gradski šef HSS-a i dožupan Ivan Pal, koji ne isključuje mogućnost da dođe do pucanja Domoljubne koalicije i na državnoj razini.   Odluka Vlade s telefonske sjednice da s popisa tvrtki od strateškog ili posebnog interesa za Hrvatsku skine osam kompanija ne znači da one idu u privatizaciju, poručio je jučer ministar pomorstva, prometa i infrastrukture Oleg Butković (HDZ). – Još ne znamo ni hoće li ići ni kada će ići – kazao je ministar Butković te dodao da odluku o privatizaciji prvo moraju donijeti HDZ i Most te je onda obrazložiti i na razini koalicije. Međutim, u Saboru je ta odluka Vlade shvaćena kao priprema terena za prodaju osam tvrtki, pa je nekoliko zastupnika zatražilo izvanrednu sjednicu o tome. – Telefonski odlučiti o prodaji dobrostojećih državnih tvrtki je potpuno neprimjereno i neozbiljno. Je li sljedeći korak prodaja i na eBayu? – pitala je zastupnica Hridi Irena Petrijevčanin-Vuksanović. (Tea Romić) Nakon godina otpora, ipak je odlučeno da će država prodati udjel u Končaru, ACI neće tako brzo u prodaju, kao sigurno ni Podravka, a za Croatia Airlines i Petrokemiju ulagač se već traži. KONČAR U toj kompaniji država ima udjel veći od 50 posto, no dio dionica je u zalogu. U prodaju bi, prema procjeni, išlo oko 20 posto. Na burzi se njezinom dionicom jučer trgovalo po cijeni od oko 669 kuna, a porasla je nakon najave moguće prodaje. Država bi mogla od prodaje 20-postotnog udjela dobiti više od 350 milijuna kuna. ACI Državni udjel u ACI-ju je oko 79 posto. Interes je velik, od Dogus grupe, Adrisa do mirovinskih fondova. Pretpostavlja se da bi država zadržala kontrolni paket, ako bi se išlo u privatizaciju. No, vrlo teško, jer je već SDP najavio raspravu o skidanju te tvrtke s liste strateških. U svom portfelju ACI ima 23 marine. CROATIA AIRLINES U vlasništvu DUUDI-ja je 99 posto dionica hrvatske nacionalne aviokompanije, o čijoj privatizaciji nema prijepora jer je nužna za opstanak kompanije. Potencijalni kupci CA su njemačka Lufthansa, grčki Aegean Airlines te Turkish Airlines. S obzirom na to da je Turkish iz zemlje nečlanice EU može steći najviše 49 % dionica. PETROKEMIJA Iako je u Kutini velika pobuna zato što je tvrtka skinuta s liste od posebnog interesa, činjenica je da ta kompanija loše stoji i da joj je ionako potreban novi ulagač. Štoviše, PPD je već predao obvezujuću ponudu, a ovih dana trebalo bi se znati hoće li biti i prihvaćena. U međuvremenu su i Turci iskazali interes. 