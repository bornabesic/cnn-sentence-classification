British American Tobacco u Srbiji se ne mora prilagođavati novoj Duhanskoj direktivi EU i novom Zakonu o ograničavanju duhanskih i srodnih proizvoda, kakvi u Hrvatskoj traže prilagodbu proizvodnih kapaciteta i velika ulaganja. Stoga su u tvornicu u Vranje preselili samo jednu proizvodnu liniju za potrebe tržišta Cefte, odgovorili su jučer na upit Večernjeg lista iz TDR-a u vlasništvu BAT-a, nakon što se srpski premijer Aleksandar Vučić, na otvaranju linije u Vranju,  Britancima zahvalio “na preseljenju pogona iz Hrvatske”. Uz poruku kako je Srbija najbolje mjesto za ulaganja te kako će BAT tamo više zaraditi, Vučić je pozvao i druge investitore iz Rovinja i drugih tvornica da ulažu tamo, prenosi srpski Blic.  No iz TDR-a kažu kako preseljenje jedne proizvodne linije iz Kanfanara ne ugrožava količine cigareta koje će se tamo i dalje proizvoditi. Tvrde kako je TDR, nakon što je preuzet od BAT-a, povećao izvoz na inozemna tržišta, osobito na tržište EU. – U tu svrhu su u TDR-u učinjene velike investicije kroz kupovinu novih strojeva u vrijednosti od 80 milijuna kuna, a provode se i značajne preinake postojećih strojeva u koje će biti uloženo dodatnih  90-100 milijuna kuna - kažu iz TDR-a, ističući kako se TDR na taj način priprema modernizirati i povećati svoju proizvodnju za ostala tržišta u EU budući da tehnološka rješenja moraju omogućiti punu implementaciju Direktive EU. BAT je, podsjetimo, TDR kupio krajem svibnja 2015. za 505 milijuna eura. S TDR-om je  postao i vlasnik tvrtki u sastavu Adrisove duhanske strateške poslovne jedinice - Istragrafike, Hrvatskih duhana, maloprodajnih lanaca iNovina i Oprese te 25% udjela u Tisku. Novi vlasnik se kupoprodajnim ugovorom obvezao zadržati proizvodnju TDR-a u Kanfanaru najmanje pet godina od trenutka preuzimanja te osigurati dodatnih 50 milijuna eura u slučaju prijevremenog zatvaranja tvornice. >> Umjesto Benstona Rothmans, upitan i Ronhill >> Kad će cigarete sa strašnim fotografijama? Još nema zakona o novim kutijama 