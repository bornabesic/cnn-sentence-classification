Snažna vanjska trgovina i veća potrošnja poduprle su u drugom tromjesečju njemačko gospodarstvo, čiji je rast nadmašio očekivanja, priopćio je u srijedu savezni statistički ured Destatis. Prilagođen za sezonske, kalendarske i cjenovne učinke, bruto domaći proizvod (BDP) porastao je u razdoblju od travnja do lipnja 0,4 posto, dvostruko brže nego što su predvidjeli analitičari koje je anketirano Factset. Destatis je konačnim podatkom potvrdio procjenu iz prve polovine kolovoza, pri čemu brojka očituje usporavanje aktivnosti u odnosu na neočekivano snažnih 0,7 posto u prvom tromjesečju. "U usporedbi s prethodnim tromjesečjem, pozitivni impulsi došli su prije svega od vanjske trgovine", navode u statističkom uredu. Prema preliminarnim procjenama, izvoz roba i usluga porastao je između travnja i lipnja za 1,2 posto, dok je uvoz pao 0,1 posto. Općenito su podaci očitovali "mješovite signale" u njemačkom gospodarstvu. Kućanstva su tako na tromjesečnoj razini povećala potrošnju za 0,2 posto, a država za 0,6 posto. Ulaganja kompanija u kapitalna dobra pala su pak 2,4 posto, a njihova ulaganja u građevinske radove za 1,6 posto. Na godišnjoj je razini njemačko gospodarstvo u razdoblju između travnja i lipnja poraslo 1,8 posto, prilagođeno za cijene i kalendarske učinke, nešto slabije nego u prva tri mjeseca kada je uvećano 1,9 posto. U idućim tromjesečjima "osobna potrošnja trebala bi ostati važan pokretač rasta na temelju niske inflacije, niskih kamatnih stopa, niske nezaposlenosti i većih plaća", smatra analitičar Carsten Brzeski iz banke ING Diba, dodavši da će istodobno izbjeglička kriza nastaviti podupirati potrošnju države. Investicije pak ostaju "Ahilova peta" gospodarstva, istaknuo je, dodajući da kancelarka Angela Merkel mora kreirati "jasnu viziju za Europu" s ostalim čelnicima EU-a kako bi umirila ulagače u Njemačkoj. >> Za što se to Nijemci stvarno pripremaju? Njemačka povećava vojsku, Švedska i Finska traže zaštitu od SAD-a i NATO-a 