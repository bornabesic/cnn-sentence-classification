Na svjetskim su tržištima cijene nafte prošloga tjedna porasle oko 5 posto, nakon dva tjedna pada, jer se ulagači nadaju da će članice OPEC-a uspjeti do kraja mjeseca postići dogovor o smanjenju proizvodnje. Na londonskom je tržištu cijena barela prošloga tjedna skočila 4,7 posto, na 46,86 dolara, dok je na američkom tržištu barel poskupio 5,3 posto, na 45,69 dolara. Skok cijena nafte zahvaljuje se nadi ulagača da će na sastanku 30. studenoga članice Organizacije zemalja izvoznica nafte (OPEC) postići dogovor o smanjenju proizvodnje kako bi ublažile neravnotežu između prevelike ponude i nedovoljne potražnje. Bio bi to prvi dogovor OPEC-a o smanjenju proizvodnje od 2008. godine, a najveću prepreku predstavlja Iran koji ne želi smanjiti proizvodnju dok ne dosegne tržišni udjel kakav je držao prije nego što su mu zapadne zemlje uvele sankcije. Međutim, druge članice OPEC-a pokazuju fleksibilnost, pa su predložile Iranu da ograniči proizvodnju na 3,92 milijuna barela. Iako se reakcija Teherana još čeka, prijedlog upućuje na zaključak da su članice OPEC-a bliže konsenzusu o tome koliko bi Iran trebao proizvoditi. Ranije je Iran poručio da bi mogao prihvatiti zamrzavanje proizvodnje na razini od 4,0 do 4,2 milijuna barela dnevno. Ruski ministar energetike Aleksandar Novak izjavio je prošloga tjedna, nakon sastanka s članicama OPEC-a, da je sada uvjereniji da Moskva i naftni kartel mogu postići dogovor. Saudijski ministar energetike Khalid Al-Falih izrazio je, pak, optimizam u pogledu OPEC-ova sporazuma o ograničenju naftne proizvodnje, spominjući donju granicu dogovorenog raspona proizvodnje između 32,5 i 33 milijuna barela dnevno. Zbog svega toga cijene nafte kretale su se prošloga tjedna malo gore, malo dolje, ovisno o porukama iz članica OPEC-a. "Kretanje cijena nafte ovisilo je o tome na kojoj se strani kreveta pojedini ministar iz članica OPEC-a probudio, a tržište je reagiralo na svaku vijest", kaže James L. Williams, ekonomist u tvrtki WTRG Economics. Analitičari upozoravaju na prepreke koje kartel još mora ukloniti kako bi stvorio uvjete za postizanje dogovora 30. studenoga. "Iran i Irak i dalje ne uzmiču ni za milimetar po pitanju predloženog smanjenja proizvodnje, a pritisak konkurencije među članicama OPEC-a razotkriva vijest da je Iran zamijenio Saudijsku Arabiju na poziciji vodećeg opskrbljivača Indije", rekao je Stephen Brennock iz brokerske kuće PVM. Smanjenje proizvodnje OPEC-a potaknulo bi profitabilnost američkih proizvođača, pa je u petak tvrtka Baker Hughes objavila da je prošloga tjedna broj naftnih bušotinskih postrojenja u SAD-u porastao već 22. od posljednjih 25 tjedna, što najavljuje povećanje proizvodnje. Broj tih postrojenja porastao je prošloga tjedna za njih 19, na 471. Zbog svega toga analitičari do kraja ovoga mjeseca očekuju nestabilno kretanje cijena nafte, koje su zbog velike proizvodnje, a slabosti potražnje, od sredine 2014. potonule s više od 100 na manje od 30 dolara u veljači ove godine, najniže u posljednjih 13 godina. U međuvremenu, cijene su se uspjele oporaviti, pa se već mjesecima kreću uglavnom u rasponu između 40 i 50 dolara po barelu. >> Cijene nafte kliznule ispod 47 dolara