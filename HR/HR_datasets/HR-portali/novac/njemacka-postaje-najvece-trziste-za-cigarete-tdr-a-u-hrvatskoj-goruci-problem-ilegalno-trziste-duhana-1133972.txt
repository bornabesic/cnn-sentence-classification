Od dolaska u Hrvatsku i investicije veće od 500 milijuna eura za kupnju TDR-a, British American Tobacco (BAT) je nastavio s ulaganjima. Ove je godine investirano 19 milijuna eura, a za naredno razdoblje planira se ulaganje dodatnih 30 milijuna eura u tvornicu u Kanfanaru, koja proizvodi oko 7,5 milijardi komada cigareta, od čega se čak 60 posto izvozi na strana tržišta, kazali su danas iz BAT-a. Tvrde kako su iznimno zadovoljni rezultatima ostvarenima u prvih godinu dana poslovanja u Hrvatskoj, gdje se tržišni udjel TDR-a popeo na 54,8 posto. U prvoj godini poslovanja rasli su udjeli i u BiH i Sloveniji, gdje BAT Adria posluje, dok će drugu obilježiti rast izvoza u zemlje zapadne Europe, posebno u Njemačku koja postaje glavno izvozno tržište tvornice u Kanfanaru. - Iz mjeseca u mjesec ostvarujemo rast tržišnog udjela. Počeli smo izvoziti na nova strana tržišta, od Grčke i Bugarske, preko Njemačke, Nizozemske i Švicarske do Češke, Španjolske i Poljske. Nakon zatvaranja BAT-ove tvornice u Njemačkoj, dio tamošnjih proizvodnih količina preseljen je u Kanfanar, pa će nam od iduće godine Njemačka postati najveće izvozno tržište kanfanarske tvornice - rekao je Ram Addanki, predsjednik uprave BAT-a Adria. Upozorava na značajan problem ilegalne trgovine duhanskim proizvodima u Hrvatskoj. Naime, između 23 i 25 % potrošača u Hrvatskoj kupuje cigarete u pograničnoj prodaji ili na nelegalnom tržištu, a posebno zabrinjava nelegalna prodaja rezanog duhana, koja Hrvatsku svrstava u sam vrh negativne ljestvice europskih zemalja. - Državni proračun zbog toga gubi od 1 do 1,5 milijardi kuna godišnje - tvrdi Addanki. Crno tržište duhanskih proizvoda prvo je na popisu globalnih problema organiziranog kriminala, a u Hrvatskoj je naglo naraslo u razdoblju 2012.-2013. zbog rasta cijena cigareta za više od dvije kune u vrlo kratkom razdoblju. Drastičan rast cijena bio je rezultat brzog i neplaniranog rasta trošarina, pa iz BAT-a pozivaju državnu upravu da udruže snage i zajedno se bore protiv ilegalnog tržišta, čijem rastu pogoduje i neplanirani rast trošarina na duhanske proizvode. - Od velike je važnosti da vlade precizno definiraju kalendar rasta trošarina, jer će to značajno utjecati na smanjenje crnog tržišta - pojasnio je Ram Addanki. Daljnjem uspješnom poslovanju BAT-a u Hrvatskoj bilo bi od velike pomoći kada bi Vlada usvojila kalendar trošarina koji će definirati kada će se one i kako mijenjati, jer je predvidljiv investicijski okvir važan preduvjet stabilnosti i rasta hrvatske duhanske industrije, a time i očuvanja radnih mjesta. >> Duhanski 'brak' još na čekanju: Reynolds odbio vlasnika TDR-a >> Vlada povećala trošarine na cigarete i duhan – evo koliko bi cigarete trebale poskupjeti