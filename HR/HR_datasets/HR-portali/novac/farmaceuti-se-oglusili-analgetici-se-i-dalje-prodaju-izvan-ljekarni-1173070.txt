Nakon što su uspjeli postići da se Andol i Aspirin, odnosno lijekovi koji sadrže acetilsalicilatnu kiselinu, ne prodaju u specijaliziranim prodavaonicama, već samo u ljekarnama, Hrvatska ljekarnička komora ide korak dalje. Proizvođače i nositelje odobrenja za bezreceptne lijekove koji sadrže ibuprofen i paracetamol pozvali su na pokretanje postupka za promjenu režima prodaje ovih lijekova kako se ti analgetici i antipiretici ne bi više prodavali i u specijaliziranim prodavaonicama – a to su biljne ljekarne, prodavaonice dm-a... – već isključivo u ljekarnama. Dopis s takvom molbom poslao je čelnik Ljekarničke komore mr. Mato Portolan prije mjesec dana na adrese niza farmaceutskih tvrtki koje proizvode ili stavljaju na tržište ibuprofen i paracetamol. Zašto je važno da se ti lijekovi prodaju samo u ljekarnama, gdje svi koji ih kupuju mogu dobiti savjet ljekarnika, Komora je potkrijepila stručnim mišljenjem prof. Lidije Bach-Rojecky sa Zavoda za farmakologiju Farmaceutsko-biokemijskog fakulteta, koje ukazuje na moguće nuspojave tih lijekova. “Velika dostupnost i široka primjena rezultirala je time da je paracetamol postao jedan od vodećih uzroka smrti među lijekovima zbog slučajnog ili namjernog predoziranja, a hospitalizacije i potrebe za transplantacijom jetre često su posljedica njegova hepatotoksičnog djelovanja – 82.000-90.000 predoziranja i 250 smrtnih ishoda godišnje u Velikoj Britaniji”, stoji u njezinu mišljenju. U njemu navodi i neželjene posljedice ibuprofena, gastrointestinalne i kardiovaskularne, do kojih može doći, među ostalim, kombinira li se s drugim lijekovima. – Nakon liberalizacije i nekoliko godina prakse prodaje takvih lijekova izvan ljekarni, u Europi ih počinju vraćati u ljekarne jer se pokazalo da je od takve prodaje više štete nego koristi – kazao nam je Portolan. Međutim, zasad će ova inicijativa ostati samo na molbi ljekarnika. Farmaceutske kuće Komori nisu odgovorile ni nakon mjesec dana, a u onima s kojima smo mi jučer kontaktirali rekli su nam ili da nemaju ništa službeno za reći na ovu temu ili da će spomenute lijekove prodavati kao i dosad, prema važećim regulatornim okvirima, a to znači i u specijaliziranim prodavaonicama.