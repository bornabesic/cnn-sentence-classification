Hrvatska je u drugom tromjesečju jedina među zemljama Europske unije zabilježila pad broja zaposlenih na tromjesečnoj i na godišnjoj razini, objavio je u utorak europski statistički ured EUROSTAT. U razdoblju od travnja do lipnja broj zaposlenih u Hrvatskoj smanjen je prema sezonski prilagođenim podacima Eurostata za 0,4 posto u odnosu na prethodno tromjesečje. Isti postotni pad zabilježen je prema sezonski neprilagođenim podacima europskog statističkog ureda i u odnosu na isto razdoblje prošle godine. Time je Hrvatska jedina među 28 zemalja Europske unije zabilježila pad zaposlenosti u drugom tromjesečju u odnosu na prethodna tri mjeseca i u odnosu na isto razdoblje lani. Usporedbe radi, u prvom je tromjesečju zaposlenost u Hrvatskoj porasla za 0,1 posto na tromjesečnoj razini, te za 0,7 posto na godišnjoj razini. Među zemljama EU čiji su podaci bili dostupni Eurostatu najizrazitiji rast zaposlenosti na tromjesečnoj razini zabilježila je u drugom kvartalu Estonija, za 1,7 posto. Slijede Irska i Litva, gdje je broj zaposlenih porastao za 1,1 odnosno jedan posto. Sve su zemlje EU - osim Hrvatske i Finske - zabilježile rast zaposlenosti na tromjesečnoj razini, pri čemu je u Finskoj ona stagnirala. U usporedbi s drugim kvartalom prošle godine najveći rast broja zaposlenih u razdoblju od travnja do lipnja bilježile su prema sezonski neprilagođenim podacima Eurostata Irska i Luksemburg, za po 2,9 posto. Slijedi Malta s 2,8 posto, te Španjolska i Mađarska, s povećanjem broja zaposlenih na godišnjoj razini za po 2,7 posto. Rekordan broj zaposlenih u EU u drugom tromjesečju Na razini EU broj zaposlenih dosegnuo je u drugom tromjesečju prema procjenama Eurostata rekordnih 232,1 milijuna. Time je uvećan za 0,3 posto na tromjesečnoj razini, te za 1,5 posto u odnosu na isto razdoblje lani, utvrdili su u europskom statističkom uredu. U prva tri ovogodišnja mjeseca broj zaposlenih u EU uvećan je za 0,4 posto na tromjesečnoj razini, te za 1,4 posto u odnosu na isto razdoblje prošle godine. U eurozoni je broj zaposlenih u razdoblju od travnja do lipnja dosegnuo najvišu razinu u sedam i pol godina, uz zaposlenih 153,3 milijuna građana. Time je prema procjenama Eurostata njihov broj uvećan na tromjesečnoj razini za 0,4 posto, kao i u prva tri ovogodišnja mjeseca. Istu stopu rasta zaposlenosti kao i u prethodnom tromjesečju eurozona je zabilježila i na godišnjoj razini, od 1,4 posto, izračunali su u Eurostatu. 