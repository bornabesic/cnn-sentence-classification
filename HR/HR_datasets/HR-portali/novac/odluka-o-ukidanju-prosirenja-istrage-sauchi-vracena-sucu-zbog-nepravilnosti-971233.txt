Foto: FAH IZVANRASPRAVNO vijeće zagrebačkog Županijskog suda danas je vratilo sucu istrage Oliveru Mittermayeru njegovu odluku kojom je u srijedu zbog procesnih razloga ukinuo rješenje o provođenju i proširenju istrage protiv Tomislava Sauche i Sandre Zeljko, jer sudac Mittermayer nije rješenje svoje odluke dostavio okrivljenicima, kako to predviđa procedura.  Predmet je vraćen sucu s obzirom na to da okrivljenici koji su se žalili na provođenje i proširenje istrage moraju službeno dobiti rješenje, doznaje se na zagrebačkom Županijskom sudu.  Nakon što dostavi svoju odluku okrivljenicima, sudac predmet treba vratiti Vijeću koje će potom odlučivati o Uskokovoj žalbi na njegovu spornu odluku.  Sudac je tom odlukom ukinuo Uskokovo rješenje zbog procesnih razloga, budući da Zakon o kaznenom postupku ne poznaje termin "proširenje istrage", već se može donijeti novo rješenje o pokretanju istrage koje se onda može spojiti s ranijim rješenjem.  Uskok u žalbi ističe kako je to prvi put da je takvo rješenje ukinuto sa stajalištem da prema Zakonu o kaznenom postupku nije moguće donijeti rješenje o provođenju i proširenju istrage. Primjedbe USKOK-a  Naglašava pritom da rješenje o provođenju i proširenju istrage proizlazi iz činjeničnih utvrđenja dosadašnjih rezultata istrage i provedenih izvida koji ukazuju na postojanje osnovane sumnje da su okrivljenici počinili kaznena djela na način kako im se rješenjem stavlja na teret.  Bivši predstojnik Ureda premijera Zorana Milanovića i sadašnji saborski zastupnik Tomislav Saucha našao se pod istragom Uskoka zbog sumnje da je od kraja 2013. do siječnja 2016. na neistinitim putnim nalozima za nepostojeća putovanja savjetnika premijera pribavio 540.000 kuna i 1360 eura.  Proširenom istragom Uskok je obuhvatio i bivšu administrativnu tajnicu Sandru Zeljko, nekadašnju "krunsku svjedokinju" u tom slučaju. Sauchu se teretilo da je akontacije za fiktivne dnevnice dijelio sa svojom tadašnjom tajnicom.  No, ona je, po naknadnim saznanjima, i nakon Sauchina odlaska nastavila dizati novac, pa je od ožujka 2016. do veljače ove godine, po Uskokovim sumnjama, samoinicijativno krivotvorila potpise kasnijih šefova kabineta Nevena Zelića i Davora Božinovića, te preuzela i zadržala akontacije dnevnica u ukupnom iznosu od gotovo 350.000 kuna.