Foto: Ministarstvo poljoprivrede NAKON višemjesečnih pregovora između administracija Republike Hrvatske i Talijanske Republike, te uz podršku znanstvenika, ribarskog sektora, ali i nevladinih organizacija obiju zemalja, postignut je dogovor o ponovnom uvođenju područja posebne regulacije ribolova u Jabučkoj kotlini. Za razliku od prvotne zbrane koja je trajala 15 mjeseci, novim Pravilnikom o posebnoj regulaciji ribolova u dijelu akvatorija Jabučke kotline, predviđeno je trajanje posebne regulacije kroz naredne tri godine.   Bilateralnim dogovorom usuglašeno je da se regulacija provede na nacionalnim razinama uz podjednako stog režim ribolova.    Tako je za hrvatska plovila novim režimom uvedena trogodišnja zabrana obavljanja ribolova povlačnim alatima, okružujućim mrežama plivaricama-srdelarama, stajaćim parangalima, povrazima, vršama i mrežama stajaćicama, te zabrana za športski i rekreacijski ribolov za razdoblje  od 01. rujna 2017. godine u 00:00 sati do 31. kolovoza 2020. godine u 24:00 sata u cijelom području pod posebnom regulacijom. Iznimka je napravljena za tzv. „džep“ (Područje djelomične zabrane ribolova) u razdoblju od 1. studenog u 00:00 sata do 31. kolovoza u 24:00 sata, te je u tom razdoblju dozvoljen športski i rekreacijski ribolov, ribolov okružujućom mrežom plivaricom - srdelarom te ribolov povlačnim alatima (subotom i nedjeljom, od 05:00 do 22:00 sata), te od ponedjeljka u 05:00 sati do četvrtka u 22:00 sata ribolov mrežama stajaćicama, stajaćim parangalima i vršama.    S druge strane, talijanska plovila će imati potpunu zabranu ribolova na području „džepa“, ali je omogućen ribolov pod posebnim, strožim uvjetima na dijelu područja koje se nalazi izvan ZERP-a.  Gospodarski ribolov u tzv. džepu dozvoljen je isključivo hrvatskim plovilima s instaliranim VMS uređajem i e-očevidnikom. Plovila koja obavljaju ribolov mrežama stajaćicama, stajaćim parangalima i vršama, a nemaju instalirane uređaje dozvoljen je ribolov do 01. siječnja 2018. godine. Definirano je i prijelazno razdoblje za podnošenje zahtjeva za instalaciju (01. listopada 2017. godine). Tolušić o održivosti   Kako je uspostava zaštite područja Jabučke kotline pitanje od iznimnog značaja za ribarstvo Unije, hrvatska administracija je postignute rezultate prezentirala na Znanstvenom savjetodavnom odboru za ribarstvo (SAC) GFCM-a koji je održan prošli tjedan u Ljubljani.   "Zaštita Jabučke kotline bila je preduvjet za održivu budućnost našeg ribarstva i ribarstva Europske unije. Zadovoljan sam postignutim dogovorom i vjerujem da ćemo kvalitetnom suradnjom sa susjednim zemljama i u narednom periodu doći do rješenja koja će biti ne samo zaštita naših nacionalnih interesa već i zalog za bolju budućnost i racionalno upravljanje resursima. Naši ribari i ribari Europske unije kao i 500 milijuna europskih potrošača zaslužuju strateško upravljanje resursima i svježu jadransku ribu na tanjuru i u desetljećima koja su pred nama", izjavio je ministar Tomislav Tolušić.   Pravilnik o posebnoj regulaciji ribolova u dijelu akvatorija Jabučke kotline kojim se ovaj dogovor implementira predviđa početak regulacije od 1. rujna 2017.