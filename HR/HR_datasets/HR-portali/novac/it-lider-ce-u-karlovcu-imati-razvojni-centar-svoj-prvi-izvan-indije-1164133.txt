Stotinjak inženjera strojarstva i elektrotehnike iz ureda u Karlovcu smišljat će najnaprednija tehnološka rješenja za vodeće energetske tvrtke u Europi i svijetu, i to kao zaposlenici tvrtke Infosys, globalnog lidera za tehnološke usluge i savjetovanje, s klijentima u više od 50 država svijeta. Radi se o prvom Infosysovu razvojnom centru izvan Indije koji zapošljava isključivo inženjere, dakle samo visokoobrazovanu radnu snagu te time zaslužuje status pravog centra kompetencija, stoji u pozivu na službeno otvorenje ureda i razvojnoga centra. Naime, nakon niza peripetija Infosys je pronašao svoj poslovni prostor i konačno se smjestio te porješavao sve probleme koji su ih mučili u tom kontekstu. Sada se nalaze u zgradi grupacije Agram u središtu Karlovca te će u ponedjeljak biti upriličeno i svečano otvaranje na kojem će biti i čelnici Infosysa iz središnjice te oni zaduženi za jugoistočnu Europu, stoji u pozivu Infosysa. Tradicija lokalne industrije Inače, Infosys je tvrtka s više od 200 tisuća zaposlenika i 10,2 milijardi dolara prihoda, a odlučila se na investiciju u Hrvatsku ponajprije zbog dugogodišnje tradicije u karlovačkoj industriji te znanja i iskustva postojećih stručnjaka u tom uredu. Infosys je globalna tvrtka, usmjerena na usluge nove generacije i svojim klijentima omogućava digitalnu transformaciju, a investicijom u Karlovcu s R&D uslugama i inženjerskom podrškom, širi svoje tržište na jugoistočnu Europu te očekuje rast poslovanja u Hrvatskoj. Lani je ovaj najveći indijski izvoznik softverskih usluga uspostavio centre za isporuke rješenja u Rusiji i Hrvatskoj kako bi proširio svoju globalnu mrežu pružanja usluga u istočnoj Europi. – Uspostava centara u Hrvatskoj i Rusiji omogućuje nam pristup bogatom bazenu inženjerskih talenata i njihovo povezivanje s industrijskim i proizvodnim tvrtkama koje rade u cijelom svijetu – kazao je još prošle godine predsjednik i globalni voditelj proizvodnje i logistike Infosysa Sandeep Dadlani. Tada je već Infosys potpisao i ugovor s talijanskim Ansaldo Energia, proizvođačem termoelektrana. Pružat će im inženjerske usluge te će podržavati tu talijansku kompaniju putem ureda u Karlovcu i Moskvi. Dakle, karlovački centar i njegovi inženjeri razvijat će i pružati usluge i vještine vezane uz turbostrojeve, zrakoplovnu i automobilsku industriju. Uspješan potez Za Karlovac je ostanak Infosysa u gradu doista uspješan potez koji, ako se dodatno razvije, osigurava prosperitet i svrstava ga u mjesta u kojima je moguće i isplativo udomiti globalne svjetske tvrtke. No, još nedavno nije bilo tako niti je slutilo na sretan završetak. Naime, prije godinu dana tvrtku Alstom, koja je zapošljavala 130 inženjera, uglavnom strojarstva i elektrotehnike, kupila je tvrtka General Electric. No, namjera im nije bila razvijati znanja koja su zaposlenici imali i stjecali u Alstomu. Stoga su se ovi visokoobrazovani ljudi gotovo našli bez posla, barem kada se radi o matičnom gradu. Ipak, Infosys je pronašao svoj interes i investirao upravo u njih i njihove vještine te u to ime i odlučio ostati u Karlovcu. Za početak, uredi su smješteni u prostorima kojima je vlasnik bio General Electric, no potom je dogovor pao da se uredi premjeste na novu lokaciju u središte grada. >>Harvard i MIT su super, ali ostajemo u Zagrebu, kažu najbolji informatičari na svijetu >>Informatičari: Svi su nam se čudili što se vraćamo iz inozemstva i otvaramo tvrtku u Osijeku