Foto: Getty Images / Guliver Image MARIO MANDŽUKIĆ ove sezone postigao je deset golova i namjestio osam, ali navijačima Juventusa idol je postao svega zbog fanatične borbenosti, nevjerojatne požrtvovnosti i nesebičnog podređivanja momčadi. Podvizi najboljeg braniča među napadačima koji je s Juventusom obranio dvostruku talijansku krunu, a iduće subote se s Realom u finalu LP-a bori i za europsku, posebno su se dojmile Bešiktaš.  Aktualni, ali i izgledni novi prvak Turske koji dva kola prije kraja sezone na vrhu ima četiri boda prednosti ispred drugoplasiranog Bašakšehira, pod svaki cijenu želi da mu Mandžukić iduće sezone predvodi napad u lovu na još jedan domaći naslov, ali i zbog što boljeg plasmana u Ligi prvaka, u kojoj bi mu iskustvo osvajača i golgetera u finalu zlata vrijedilo. Shodno tome su ga spremni platiti. Talijanski mediji pišu da je Bešiktaš već stupio u kontakt s Mandžukićevim zastupnikom Ivanom Cvjetkovićem i poručio da je njegovu klijentu spreman platiti čak 7 milijuna eura godišnje da dođe u Istanbul. To je dvostruko veći iznos od onog koliko iznosi Mandžukićeva godišnja plaća u Juventusu.  Mandžukić je upravo napunio 31 godinu i ovo bi mu bio savršeni zadnji ugovor karijere, ali on je želi okončati u klubu koji ga je doveo prije dvije godine i za to Atleticu platio 20 milijuna eura odštete. Juventus je tada s Mandžukićem potpisao četverogodišnji ugovor, pa je ovog ljeta prošla tek polovica te suradnje koju Mandžukić želi produljiti. Ali Juventus mu je poručio da pregovori dolaze u obzir tek nakon finala LP-a. Bešiktaš čeka, ali kako vidimo ne skrštenih ruku, nego s koferima punim milijuna, dvostruko punijima od onih koje Mandžukiću dostavlja Juventus.