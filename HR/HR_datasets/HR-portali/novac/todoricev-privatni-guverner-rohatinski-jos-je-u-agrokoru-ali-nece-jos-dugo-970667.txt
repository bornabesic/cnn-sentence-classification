ZAJEDNO s Todorićem iz Agrokora odlaze njegovi ključni ljudi nakon što je kompaniju preuzeo vladin povjerenik Ante Ramljak. Među njima je i njegov savjetnik Željko Rohatinski.  "S g. Rohatinskim je sporazumno raskinut Ugovor o radu i uskoro mu ističe otkazni rok,“ odgovorila je glasnogovornica Agrokora Anja Linić na Indexov upit.  Bivši guverner HNB-a dugo je vremena bio obožavan u medijima, birali su ga među najpopularnije političare, najbolje komunikatore i bankare, slavilo ga se kao borca protiv opasnog kreditiranja, iako nije spriječio problem švicaraca.   Kada mu je Zoran Milanović priopćio da ne računa na novi, treći mandat, vratio se u Agrokor kao Todorićev savjetnik 2012. godine. Reputacija mu je tada bila narušena otkrićem da je Todorić kupio gubitašku tvrtku njegove supruge, u čijem je vlasništvu bila njihova obiteljska kuća.   Todorićev privatni guverner  To mu je bila već druga funkcija u Agrokoru. Prvi put je tamo bio zaposlen u travnju 2000. godine kao direktor za makroekonomske analize, no samo tri mjeseca kasnije Račanova vlada ga je izabrala za guvernera. Paralelno je uz to čak dvije godine bio u Nadzornom odboru Agrokora, iako je vjerojatno bio svjetski kuriozitet da je jedna privatna korporacija imala guvernera na takvoj poziciji.  Kada se vraćao u Agrokor, hvalio se da je imao i ponudu Goldman Sachasa koju je odbio zbog Todorića. "Od početka je postojao jedan džentlmenski dogovor između gospodina Todorića i mene da se mogu vratiti u kompaniju ukoliko to želim", govorio je Rohatinski, priznajući da je zapravo na privremenom radu u središnjoj banci.  Nije poznato je li ga savjetovao o zaduživanju ni koliko je njegove savjete vlasnik Agrokora prihvaćao, no i on je kao privatni Todorićev guverner gradio koncern koji je danas u stečaju.