Foto: Promo  AKO vam nedostaje dobrih krimića, imamo tri nove preporuke za vas. Učinilo nam se da smo malo zapostavili krimiće pa se u ovom članku posvećujemo trima novijim napeticama. Ako ste slični nama, onda vas sunčano vrijeme inspirira da u ruke uzmete neku uzbudljivu i jezivu priču. Nije uvijek tako, ali sunce zna biti dobar protuotrov za hladna ubojstva i detektive izgubljene u zamršenim labirintima ubojičina uma. Imate li vremena (a za čitanje bi ga uvijek trebalo biti!), posegnite za kojim od ovih naslova i zavalite se negdje u travu ili na svoj balkon te pustite da vas vrhunski autori vode kroz devijacije psihopatskih mozgova.  1. Klub ubojica – Paul Finch Paul Finch novija je zvijezda engleskog krimića. Sam je Finch proveo dosta svog radnog vijeka u policiji te su njegove priče prilično autentične. Zbrojimo li to iskustvo s količinom spisateljskog talenta koji autor posjeduje, dobit ćemo vrhunski krimić. U ovom se romanu ponovno vraćamo nemilosrdnoj bandi koja samu sebe naziva „Ugodni momci“. Ako vam se ime čini ironičnim, na dobrom ste tragu. Policijski istražitelj Mark „Heck“ Heckenburg navikao je na krvave slučajeve, no ništa ga nije moglo pripremiti za novu prijetnju koja je uslijedila kad su se vatili njegovi stari neprijatelji. Ovoga puta je jasno da je banda puno brutalnija i bolje organizirana nego što se prije činilo. Heck je jedan od najzanimljivijih modernih detektiva te vam, svakako, preporučujemo i prethodna dva romana u kojima se pojavljuje: „Grabežljivci“ i „Žrtvovani“. 2. Moriarty – Anthony Horowitz Autor ove knjige jedini je pisac literature za odrasle kojeg su upravitelji Ostavštine Arthura Conana Doylea dosad ovlastili da tematski nastavi priče o Sherlocku Holmesu.  Evo što kaže sam autor, koji je Holmesom opsjednut od svojih tinejdžerskih dana: „Moj cilj od početka je bio jednostavan: ostati potpuno vjeran Arthuru Conanu Doyleu – uroniti u njegov svijet i biti nevidljiv u njemu. Napisati uzbudljivi suvremeni roman koji će privući novu publiku, ali će se jednako svidjeti i tzv. puristima. Nisam se želio dovesti u situaciju da dobijem poruku od nekog holmesianca koji bi ustvrdio: 'Kako ste mogli ovo napisati'.“ Da je uspio u svojim nakanama, dokazuje veliki uspjeh njegova prethodnog romana „Kuća svile“. Ako ste ljubitelj najpoznatijeg istražitelja svih vremena, s ovim romanima zabava vam je zagarantirana.   3. Uhoda – Lars Kepler Uhoda, peti roman iz serije o inspektoru Jooni Linni, još je jedan napeti triler nakon kojeg navlačite zavjese na prozorima. Bračni par Ahndoril koji se skriva iza pseudonima Lars Kepler ovim nastavkom samo potvrđuje svoje mjesto među majstorima vrhunskog švedskog trilera. Jedna žena okrutno je ubijena, s jezika joj je istrgnut pirsing – mali svjetlucavi Saturn. No ona nije jedina žrtva ubojice čiji zločini neopisivo podsjećaju na ubojstvo za koje je prije desetak godina osuđen svećenik ovisnik Rocky Kyrklund. Ovaj novi val nasilnih smrti istražuje inspektorica Margot Silverman koja se želi dokazati kolegama kao dostojna zamjena svojem pokojnom prethodniku. U istragu koja tapka u mjestu uključuje se i psihijatar hipnotizer Erik Maria Bark zahvaljujući kojem je Kyrklund završio iza rešetaka. Ipak, pravog rezultata ne može biti ako se Joona Linna ne vrati iz mrtvih.