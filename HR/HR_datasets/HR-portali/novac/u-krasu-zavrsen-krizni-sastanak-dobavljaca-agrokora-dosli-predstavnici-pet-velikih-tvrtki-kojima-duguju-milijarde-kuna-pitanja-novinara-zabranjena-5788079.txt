Danas su se prijepodne u Krašu sastali vodeći domaći dobavljači Agrokora kako bi dogovorili zajedničke pozicije i strategiju uoči sastanka s predstavnicima Vlade. Kako se neslužbeno saznaje, radi se o velikim domaćim prehrambenim kompanijama, od Kraša, preko Vindije, Dukata, Podravke do Francka. Kako je novinarima kratko izjavio Damir Bulić, predsjednik Uprave Kraša, pet predstavnika dobavljača sastalo se radi stabilizacijie poslovanja dobavljača i koncerna Agrokor jer je to svima u interesu. "Našli smo se kako bismo koordinirali aktivnosti i mišljenja vezano za trenutnu situaciju. Tu prvenstveno mislim na Agrokor. I da se dogovorimo oko aktivnosti koje ćemo voditi s drugim dionicima, tu mislimo na ostale dobavljače, vladu i druge. U planu nam je stabilnost naših kompanija i stabilnost poslova koncerna Agrokor, našeg najvećeg kanala za distribuciju proizvoda", rekao je Bulić. O detaljima razgovora nije htio govoriti kao niti njihovim pozicijama, a o svemu je samo najavio nove informacije idućih dana. Pred novinarima se Bulić pojavio sam, a pitanja novinarima nisu bila dozvoljena. Saznajemo da će se dobavljači sutra naći i u Vladi u 16 sati. Na tom sastanku u Krašu, kako saznajemo, nije sudjelovala Atlantic Grupa, ali u kompaniji kažu da su spremni odazvati se pozivu dobavljačima iz Vlade. Takav se sastanak očekuje s ministricom gospodarstva Martinom Dalić. „Svaki sastanak različitih dionika u situaciji otežanog poslovanja ima logiku i odazvat ćemo se svakom primjerenom pozivu da sudjelujemo u kreiranju rješenja, pod pretpostavkom da je sastanak pripremljen na profesionalan način. To, između ostalog, znači i da nijedan pojedinačni dobavljač nema pravo kalkulirati s pozicijama ostalih dionika u medijima i prejudicirati dogovor, netočno informirajući javnost", izjavio je Srećko Nakić, potpredsjednik Atlantic Grupe, upitan zašto nisu otišli na dogovor dobavljača u Kraš. Agrokor dobavljačima duguje oko 16 milijardi kuna, a oni dosad nisu sudjelovali na sastancima vlasnika koncerna Ivice Todorića, predstavnika banaka  i Vlade oko rješavanja problema zaduženosti Agrokora, zbog čega su iznimno nezadovoljni i zatražili su hitan sastanak s državnim vrhom i bankama, kako bi zaštitili svoje interese. Obratili su se i izravno premijeru Andreju Plenkoviću, te ruskoj državnoj banci Sberbank, jednom od najvećih vjerovnika Agrokora koji sada vodi glavnu riječ u financijskom restrukturiranju kompanije. Kako smo objavili u nedjelju, Sberbank ih je obavijestio da će u idućih tjedan dana biti upriličen sastanak na kojem će se raspravljati o trenutačnom i budućem položaju dobavljača u poslovanju s Agrokorom.