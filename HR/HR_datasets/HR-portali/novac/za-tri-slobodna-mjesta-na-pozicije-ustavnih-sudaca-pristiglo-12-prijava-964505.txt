Foto: Hina NA JAVNI poziv za izbor tri suca Ustavnog suda Republike Hrvatske pristiglo je 12 kandidatura, objavljeno je na stranicama Hrvatskog sabora čiji je Odbor za Ustav, Poslovnik i politički sustav raspisao poziv. Kandiidrali se Šeparović, Arlović, Kolakušić...  Kandidature su poslali aktualni predsjednik Ustavnog suda Miroslav Šeparović te suci Mato Arlović i Antun Palarić kojima osmogodišnji mandati istječu u travnju, odnosno srpnju ove godine.  Kandidirao se i Teodor Antić, glavni tajnik tog suda i nekadašnji pomoćnik ministra pravosuđa, potom sudac Trgovačkog suda u Zagrebu Mislav Kolakušić, odvjetnica Mila Mikecin Mišetić, zamjenik pravobraniteljice za ravnopravnost spolova Goran Selanec, sutkinja Visokog upravnog suda RH Mirjana Juričić.  Mjestu u Ustavnom sudu nadaju se i viši savjetnik u Ministarstvu uprave Sulejman Tabaković, sutkinja Prekršajnog suda Vesna Posavec, viši savjetnik u Uredu Vijeća za nacionalnu sigurnost Joško Badžim te sveučilišni profesor i bivši dekan splitskog Pravnog fakulteta i prorektor Sveučilišta u Splitu Dragan Bolanča. Do ljetne stanke u Saboru izbor novih sudaca  Rok za kandidature bio je do utorka, 18. travnja, što znači da Odbor ima dovoljno vremena da do ljetne stanke u radu Sabora, dakle do 15. srpnja, izabere tri suca i omogući Ustavnom sudu da radi u punom sastavu. Sabor je, naime, lani izabrao 10 do ukupno 13 ustavnih sudaca.  Ustavne suce Sabor bira dvotrećinskom većinom glasova svih zastupnika (101 glasom) iz reda istaknutih pravnika, osobito sudaca, državnih odvjetnika, odvjetnika i sveučilišnih profesora pravnih znanosti.  Za suca Ustavnog suda može se izabrati hrvatski državljanin, diplomirani pravnik s najmanje 15 godina radnog iskustva u pravnoj struci koji se istaknuo znanstvenim ili stručnim radom ili javnim djelovanjem. Osoba koja je stekla doktorat pravnih znanosti može se izabrati za ustavnog suca ako ima najmanje 12 godina radnog iskustva u pravnoj struci.  Postupak izbora ustavnih sudaca pokreće Odbor za Ustav objavom javnog poziva.