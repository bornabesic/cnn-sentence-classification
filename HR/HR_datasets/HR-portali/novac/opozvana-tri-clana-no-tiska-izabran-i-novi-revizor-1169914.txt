Glavna skupština društva Tisak opozvala je danas tri člana Nadzornog odbora i imenovala nove članove te je donesena i odluka o promjeni glavnog revizora društva. Hido Lajtman, Dubravka Jusić i Irena Weber dolaze umjesto dosadašnjih članova Hrvoja Balenta, Marijana Alagušića i Domagoja Jelenca. Irena Weber preuzela je i funkciju predsjednice NO Tiska. Odlučeno je i da će umjesto dosadašnjeg revizora, tvrtke Baker Tilly Hrvatska, novi revizor Tiska biti PricewaterhouseCoopers d.o.o.(PWC). – Nakon održane Glavne skupštine društva, održana je i sjednica Nadzornog odbora, na kojoj su novoimenovani članovi donijeli odluku o promjeni predsjednika Uprave društva Tisak te proširenju Uprave za jednog novog člana. Tako je nakon imenovanja funkciju predsjednika Uprave Tiska preuzeo Danko Duhović, a na poziciju novog člana Uprave zaduženog za financije došao je Fabris Peruško. Dosadašnji predsjednik Uprave Hrvoje Kraljević sporazumno nastavlja karijeru izvan Agrokora. Danko Duhović diplomirao je na Ekonomskom fakultetu Sveučilišta u Splitu. Osam godina proveo je radeći za Europlakat kao regionalni menadžer te još dvije kao menadžer u Eurohercu. U Tisak dolazi s mjesta direktora kompanije Publicus iz Rijeke. Uspješnoj profesionalnoj i poduzetničkoj karijeri prethodili su važni uspjesi Danka Duhovića u sportu, gdje je kao vaterpolski reprezentativac s nacionalnim i međunarodnim uspjesima postao i nositelj državnog odlikovanja za sport. Po prestanku aktivne sportske karijere neko je vrijeme bio i menadžer vaterpolo kluba Kvarner. Fabris Peruško diplomirao je na Fakultetu za elektrotehniku Sveučilišta u Ljubljani, magistrirao na Ekonomskom fakultetu Sveučilišta u Ljubljani, a u nastavku svog školovanja 2007. godine stekao je naziv MBA na Babson College u Bostonu, u SAD-u. Proveo je pet godina kao konzultant u konzultantskoj tvrtki McKinsey &Co, gdje je fokus njegova rada bio na projektima restrukturiranja u različitim industrijama, od bankarstva do FMCG i tehnologije, na području Europe i Rusije. Nakon toga proveo je dvije godine na mjestu direktora operacija vodećeg ruskog online trgovca Lamoda.ru u okviru grupacije Global Fashion Group iz Londona, gdje je bio odgovoran za promjenu poslovnog modela tvrtke i kreiranje novih usluga. Od 2016. godine do dolaska u Tisak radio je kao samostalni savjetnik uprava nekoliko regionalnih tvrtki – stoji u priopćenju. 