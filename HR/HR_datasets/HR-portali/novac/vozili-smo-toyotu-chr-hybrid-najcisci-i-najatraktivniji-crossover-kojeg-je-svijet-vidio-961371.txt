«» Foto: M.N. NAKON "obične" izvedbe druženje s najznačajnijim Toyotinim novitetom u posljednje vrijeme nastavljamo s njenim hibridnim izdanjem.  Jedan od najzanimljivijih noviteta na hrvatskim cestama u hibridnom izdanju nudi sve što Toyota danas predstavlja svojoj publici. Čisti pogon u svemirskom pakiranju ne pruža mjesta dizelašima, pa ni bilo kakvim kompromisima koje bi otkrila na prvu.  I doista, drugi susret donio nam je plavo izdanje koje dodatno potencira atraktivnost Toyote C-HR. Sve rečeno vrijedi i ovdje, pa tako svemirski dizajn postavljen na Priusovo podvozje jasno pokazuje Toyotin smjer u budućnost. C-HR zahvaljujući skraćenom razmaku između osovina i povećanom tragu kotača ostavlja još ozbiljniji dojam, gotovo da čovjek pomisli kako je ispod poklopca moćniji motor.   Kad kažemo Priusov pogon, to u prijevodu znači kombinaciju benzinca i elektromotora. Sinergijski efekt je 122 KS, a učinkovitost benzinca s 98 KS i 142 Nm koji radi po Atkinsonovom ciklusu je čak 40%, pametnom dosta.  Ostatak pogona čine Ni-MH baterije kapaciteta 1,31 kWh, dok izmjenični sinkroni elektromotor daje 53 kW i 163 Nm. Kao i u slučaju Priusa vožnja hibrida s CVT mjenjačem je izuzetno ugodna u gradskim uvjetima i pri brzinama do 130 km/h. Sve preko toga traži privikavanje, prvenstveno u pogledu zvučne podloge i nemogućnosti kočenja motorom. No prosječna potrošnja od svega 5,2 l/100 km anulirat će sve mane, a razmišljanja o nedostatku dizelaša izbaciti iz glave. Ubrzanje do 100 km/h odradi u 11,7 sekundi, dok će 1,4 tone teški crossover posustati na 170 km/h. Nije za pamćenje, ali činjenica da ćete gradom krstariti i s manje od pet litara naprosto oduševljava.  U pogledu interijera sve rečeno vrijedi za klasičnu izvedbu vrijedi i ovdje uz napomenu kako hibridni pogon za sobom nosi drugačije pokazivače na ploči s instrumentima, ali i nešto izmijenjen središnji greben.   Vizualni dojam je odličan, a nema pogovora ni u pogledu prostranosti. Bar dok se sjedi naprijed jer iza je dojam pomalo klaustrofobičan. Primjerice, mališani će čak i u sjedalici moći na obzoru zbog visoko postavljenog ruba prozora gledati samo u nebo ili pak tapecirung vrata. Recimo i kako velika stražnja vrata pružaju pristup prtljažniku kapaciteta 377 litara.  Početna cijena za C-HR je 159.900 kn za izvedbu sa 1.2 T benzincem, dok hibrid starta od 199.900 kn. U slučaju testnog primjerka s bogatijim paketom opreme i opcijama cijena se penje na 243.440 kn. Nema sumnje, hibridna izvedba namijenjena je svima koji žele imati što niže troškove vlasništva, a pritom traže atraktivni crossover napucan opremom. Ako pak možete podnijeti koju litru više i nešto skuplje servise osnovna izvedba je pametan izbor. Čak štoviše, na tržištu lišenom državnih subvencija mnogima i bolji. Cjenik Toyota C-HR by Index.hr on Scribd