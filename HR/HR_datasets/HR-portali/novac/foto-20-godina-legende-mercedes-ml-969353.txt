«» Foto: Mercedes NA temeljima uspjeha legendarne G klase Mercedes je prije dvadeset godina u Tuscaloosi svijetu predstavio M klasu.  M klasom u nas poznatijim kao ML tvrtka je ušla u svijet SUV-ova, čime je stvoren temelj za buduće širenje, koje danas obuhvaća sve veličine i razine dostupnosti, od GLA do GLS-a. Projekt razvoja M klase krenuo 1993. godine, a tri godine kasnije uslijedila je studija AAVision.  U svibnju 1997. godine svjetlo dana ugledala je M klasa (W 163), model koji je predstavljen kao vozilo koje donosi najbolje iz dva svijeta. Konceptom i 4WD pogonom osiguravao je terenske sposobnosti, a komforom je stajao uz bok luksuznim limuzinama. Neovisni ovjes i elektronski nadzor trakcije osigurali su uvjerljive vozne osobine bez obzira na podlogu.   Za M klasu je izgrađena i nova tvornica, i to u Tuscaloosi u Alabami. Bila je to prva tvornica osobnih vozila koju je Mercedes izgradio izvan Njemačke. Zbog velike potražnje proizvodnja je proširena i na austrijske pogone Steyr-Daimler-Pucha, gdje se već proizvodila G klasa.  Start je označio ML 320 sa šestcilindrašem od 218 KS, a potom su stigli i ML 230 sa 150 KS te ML 270 CDI sa 163 KS. Točka na i je bio ML 55 AMG snažan 347 KS.  Model se proizvodio do 2005. godine kada ga je naslijedila nova W 164 generacija.