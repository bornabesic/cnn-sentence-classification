Brushies, zajednička tvrtka vukovarskog startupovca Saše Salomona i njegova američkog partnera Ammara Darkazanlija, svojim figuricama olakšava djeci pranje zuba, a početkom siječnja pokrenuli su pretprodaju svojih proizvoda u SAD-u, nakon čega se planiraju proširiti na sjevernu i srednju Europu. Saša Salomon, osnivač startupa Brushies, izumio je uređaj koji četkicu za zube povezuje s pametnim telefonom, a zahvaljujući kojem se pranje zuba pretvara u dječju igru. Na ideju je došao kao otac dvoje djece koji je uvidio koliko je mališane teško natjerati da peru zube potrebne dvije minute. Ukucate li u Facebook tražilicu pojam Brushies, pregledom stranice primijetit ćete da se radi o specijaliziranom proizvodu namijenjenom prodaji u SAD-u, s više od 6000 pratitelja. Od ovoga mjeseca igračke Brushies mogu se naručiti u pretprodaju preko web shopa Mybrushies.com po cijeni od 30 dolara plus poštarina, a trenutno je u ponudi roza i plavi pingvin Pearly. Kada tržište bude spremno, bit će dostupne i druge figurice - majmun Minty, tigar Toothy i koala Kissy. Arhiva / HANZA MEDIA   - Upita je bilo doslovno iz svih dijelova svijeta, vidjet ćemo kojom ćemo se brzinom širiti dalje - izjavio je za Jutarnji list Saša Salomon, osnivač Brushiesa. Budući da je pretprodaja ograničena, trenutno im je cilj doraditi videoigre i prikupiti povratne informacije od ranih korisnika. U razvoju proizvoda nastoje surađivati s dentalnom industrijom, pa tako u savjetničkom odboru imaju stomatologa iz Minnesote, a u kontaktu su i s nekoliko drugih stomatologa zainteresiranih za taj startup. Brushiesov tim čini petero ljudi, a softver razvija njih ukupno tridesetak, koji rade i za druge klijente. Nedavno su se vratili s najvećeg svjetskog sajma novih tehnologija CES 2017. u Las Vegasu, na kojem su nastupili o vlastitom trošku. - Dojmovi su odlični, išli smo po kontakte i razgovore, odnosno povratne informacije, a to smo i dobili. Nadam se da ćemo uspjeti postaviti Brushies u što više trgovina - komentirao je Salomon. Simpatične figurice koje se postavljaju na dječje četkice za zube bežično su povezane s mobitelom ili tabletom, a dijete, ovisno o tome kako četka zube, napreduje u igrici i osvaja bodove. Na taj način djeca su igrom motivirana na pranje zubi u trajanju od dvije minute kako bi dobila nagradu na kraju. Figurice Brushies imaju bateriju dugog trajanja i prvi su proizvod koji se može upotrebljavati s bilo kojom zubnom četkicom jer se lako skida i postavlja na novu. Sama aplikacija dostupna je na Android i iOS uređajima, a prijavom u Brushies online zajednicu i dijeljenjem stranice na društvenim mrežama korisnici imaju mogućnost osvojiti poklon-kartice Amazona, kao i popuste na kupnju figurica. O otvaranju fizičke trgovine ne razmišljaju, nego se oslanjaju prije svega na svoj webshop te suradnju s distributerima i trgovcima. Brushies je u potpunosti razvijen u uredu Salomonova tima u Vukovaru. Glavnina njegove proizvodnje odvija se u Kini, no jedan je dio nje i u Zagrebu. Zbog veličine i veće kupovne moći Brushies je fokusiran na američko tržište, na kojem je i registriran. Salomon smatra da inovacije dolaze same od sebe i da ih ne treba posebno poticati. - Država nameće pravila koja utječu na sve tvrtke podjednako, gdje god one bile, ali to neće zaustaviti niti pokrenuti inovacije. Mi se nismo fokusirali na hrvatske tvrtke i tržište, nego sav posao izvozimo u SAD - istaknuo je Salomon. Kao idući korak ističe korisničko testiranje, slanje uzoraka najvažnijim distributerima te plasiranje na tržište.