Američki tehnološki div Apple uložio je u ponedjeljak žalbu na odluku Europske komisije kojom se od njih traži da u irski proračun uplate milijarde eura na ime poreznog duga.   Europska komisija utvrdila je u kolovozu da Apple Irskoj mora platiti 13 milijardi eura na ime nepropisno smanjenih poreznih obveza.   Povjerenica EU za tržišno natjecanje Margrethe Vestager optužila je Irsku da je s Appleom sklopila tajni porezni aranžman prema kojem je američka kompanija dulje od 10 godina plaćala minimalni porez po osnovi globalnih prihoda.   Prema izračunima Bruxellesa, Dublin je 2003. omogućio Appleu da plaća porez na dobit ostvarenu u Europi po stopi od samo jedan posto da bi do 2014. ona bila svedena na samo 0, 005 posto.   Takav aranžman predstavlja povredu europskih propisa o državnoj pomoći, zaključila je Vestager.   Apple je danas službeno uložio žalbu pred europskim sudom u Luxembourgu, nakon što su europske stručne službe objavile kompletan tekst obrazloženja odluke.   "Komisija je jednostrano poduzela korake i retroaktivno promijenila propise, zanemarujući irske i američke porezne zakone stare nekoliko desetljeća i globalni konsenzus o poreznoj politici, na koji su se sve oslanjali", kazala je glasnogovornica Applea na upit novinske agencije AFP, potvrđujući informaciju o žalbi.   Iz Komisije su u kratkom priopćenju poručili samo da će "braniti svoju odluku pred sudom".   Odvojeno je Irska danas optužila Europsku komisiju za narušavanje poreznog autoriteta. "Komisija je prekoračila ovlasti i uplela se u pitanja koja se tiču poreznog suvereniteta", ustvrdilo je irsko ministarstvo financija.   "Propisi o državnoj pomoći ne ovlašćuju Komisiju da jednostrano instalira vlastito mišljenje o geografskom dosegu i razmjerima porezne jurisdikcije umjesto onog zemalja članica", upozorili su iz Dublina.