Odljev majstora cjevara, varioca i sličnih obrtničkih zanimanja u Europsku uniju te odlazak IT stručnjaka mogao bi uništiti domaće gospodarstvo, upozorili su poduzetnici u proizvodnji potpredsjednicu Vlade Martinu Dalić te su od nje tražili hitne mjere kojima bi se taj izvoz radne snage zaustavio. Interventne mjere, kako ih je nazvao poduzetnik Luka Gašpar iz tvrtke Emerson, važnije su u tom području nego u bilo kojem drugom, istaknuto je na poslovnom ručku u organizaciji Američke gospodarske komore. Dalić je kazala da je svjesna problema manjka kvalitetne radne snage te se složila da treba pronaći način da se zaustavi odlazak kvalitetnih radnika u inozemstvo. Obećala je stalni gospodarski rast od pet posto te pojeftinjenje nekih usluga liberalizacijom. Uskoro bi mogle pojeftiniti autoškole i javnobilježničke i odvjetničke usluge, ali to će ovisiti i o stavu strukovnih komora koje se moraju uskladiti s ministarstvom. – Hrvatska ažurira registar neporeznih nameta s ciljem da ispita svrhovitost svakog neporeznog nameta. U sljedećih nekoliko tjedana očekujem da će registar neporeznog nameta biti javno objavljen. U suradnji sa socijalnim partnerima krenut ćemo u pročešljavanje registra s ciljem da se tijekom ove godine ti nameti smanje za 30-ak posto – najavila je Dalić. >> Hrvatski liječnici masovno odlaze u tuđinu: 'Odlazak je racionalna odluka' 