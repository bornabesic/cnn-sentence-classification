Iako AgroFructus posljednjih godina povećava proizvodnju i otkup, pogled na sliku ukupne proizvodnje jagoda u Hrvatskoj pokazuje da je u lanjskoj godini, u odnosu na 2014., proizvodnja pala, a u odnosu na rekordnu 2013. čak je upola manja – kaže predsjednik uprave AgroFructus grupe Denis Matijević. U RH je tako lani proizvedeno samo oko 2500 tona jagoda, od čega je AgroFructus otkupio jednu petinu. Potencijala u toj voćki je puno više, uvjeren je on. ‘Plastika’ kao konkurencija No čini se da proizvođači jagoda još nisu prepoznali pravi potencijal ili su nemoćni da se bore s uvoznim lobijima koji su i ove godine, prije službenog početka sezone prvih hrvatskih, odnosno vrgoračkih jagoda, koristili njihovo ime za “plastične” makedonske ili španjolske rušeći domaćima i ugled i cijenu. – Kradu nam brend i varaju kupce – žale se vrgorački jagodari. Stoga je, prema riječima Berislava Govorka, predsjednika udruge Vrgoračka jagoda, normalno da njihova proizvodnja, kojoj na ruku ne idu ni starija populacija uzgajivača u tom kraju, pada. Unatrag nekoliko godina u Vrgorcu i oko njega proizvodnja jagoda pala je tako s oko 500 do 600 tona na 300 do 400. – A do toga su nas upravo doveli otkupljivači lošom politikom cijena prošlih godina. Ljudi su jednostavno izgubili motiv za taj posao ili traže druge kanale prodaje – objašnjava Govorko, ističući kako su sada i na otvorenom tržištu EU, a oni su mali i nekonkurentni ušli u taj ring nespremni i “sada dobivaju batine”. Upravo kad treba krenuti domaća proizvodnja na tržište, tempira se i uvoz kako bi domaćima pala cijena pa imamo apsurd da je vrgoračka jagoda, kojoj su uzgajivači i zaštitili zemljopisno podrijetlo, sve traženija, a njezina cijena sve niža, tvrdi on. Posljednje dvije godine jagodare ne služi ni vrijeme. Velike štete trpjeli su od mraza i dugotrajnih kišnih razdoblja pa je i zbog toga proizvodnja u Hrvatskoj prepolovljena, na 2500 nakon rekordnih 4800 tona 2013., tvrdi Matijević – Proizvođači su zbog toga suočeni s propadanjem nasada, ali će se, ako ih ne zaštite, uskoro suočavati i s novim bolestima nasada i financijskim gubicima. Jagode u kontroliranim uvjetima, plastenicima, puno manje stradavaju od nepovoljnih vremenskih uvjeta pa stoga, poučeni prošlim iskustvima, budućnost vidimo upravo u takvoj proizvodnji. Proizvodnja na otvorenom preveliki je rizik – smatra Matijević, ističući kako u AgroFructusu vide revitalizaciju domaće proizvodnje jagoda u uzgoju u produženoj sadnji na brdsko-planinskim područjima. Plastenici su jedini način Plastenici su jedini način da jagodari zaštite svoju proizvodnju, itekako osjetljivu na sve nepredvidljivije vremenske uvjete na otvorenom, kaže Matijević.  >>Domaće jagode stižu 28. travnja, ujutro ih beremo i nosimo na štand 