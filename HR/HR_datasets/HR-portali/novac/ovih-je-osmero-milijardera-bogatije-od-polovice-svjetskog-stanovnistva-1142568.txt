Osam najbogatijih ljudi na svijetu ima bogatstvo vrijedno kao ukupno pola svjetske populacije.  Bogatstvo osmorke vrijedi, naime, oko 426 milijardi dolara. S druge strane, polovica ljudi u svijetu, oko 3,6 milijardi osoba, ukupno ima 409 milijardi dolara. – Groteska je da skupina ljudi koja stane u jedan automobil za golf posjeduje više novca od polovice čovječanstva – kaže Mark Goldring, šef britanske humanitarne organizacije Oxfam. Istraživanje koje su proveli između 1988. i 2011. godine pokazuje kako su se primanja najsiromašnijih u tom razdoblju povećala za 10 posto, odnosno za 65 dolara, dok su se primanja najbogatijih povećala za 11.800 dolara, 182 puta više. – Dok jedna od devet osoba u svijetu ide gladna spavati, šačica milijardera ima toliko bogatstvo da bi im trebalo nekoliko života da ga potroše. Činjenica da bogataška elita može prosperirati na troškovima ostatka svijeta pokazuje koliko je ekonomija postala iskrivljena – ističe Goldring. U nastavku saznajte tko su najbogatije osobe u svijetu. 1. Bill Gates – osnivač Microsofta ima bogatstvo od 75 milijardi dolara 2. Amancio Ortega – osnivač španjolskog Inditexa, grupe koja drži i Zaru, vrijedan je 67 milijardi dolara 3. Warren Buffett – američki ulagač i industrijalac ima bogatstvo vrijedno 60.8 milijardi dolara 4. Carlos Slim Helu – vlasnik meksičke Carso grupe vrijedan je 50 milijardi dolara 5. Jeff Bezos – američki vlasnik Amazona ima 45.2 milijarde dolara 6. Mark Zuckerberg – osnivač Facebooka teži 44.6 milijardi dolara 7. Larry Ellison – osnivač Oraclea vrijedi 43.6 milijardi dolara 8. Michael Bloomberg – direktor Bloomberga ima bogatstvo od 40 milijardi dolara >> Bogataši kraći za 194 milijarde dolara! 