- Emocije sada treba ostaviti po strani i svu energiju usmjeriti na nastavak poslovanja - izjavio je Zlatko Marić, vlasnik zaštitarske tvrtke Sokol Marić. Ovaj tržišni lider u pružanju zaštitarskih usluga za Agrokor je počeo raditi prije 15 godina, a tada nije mogao zamisliti da će se naći u današnjoj situaciji - ta kompanija duguje mu čak 142 milijuna kuna. Redovni je sudionik sastanaka dobavljača i ne krije svoje nezadovoljstvo zbog krize u koncernu. Ipak, vjeruje u upravu na čelu s Antom Ramljakom i nada se da će uskoro namiriti iznos koje mu Agrokor duguje. Koliko dugo i kakve točno usluge pružate Agrokoru? Radite li i dalje za njih otkad je vođenje kompanije preuzela izvanredna uprava? - Sokol Marić posljednjih petnaest godina pruža usluge tjelesne i tehničke zaštite čuvanja objekata i prijevoz novca za društva iz sastava Agrokor. Poslovna suradnja je nastavljena u istom opsegu i nakon što je upravljanje preuzela izvanredna uprava. Koliko imate potraživanja prema koncernu i na koliki otpis potraživanja ste spremni pristati? - Društvo Sokol Marić ima 142 milijuna kuna potraživanja prema koncernu. Vjerujemo da će izvanredna uprava pronaći rješenje koje će biti pravedno, transparentno i prihvatljivo za sve vjerovnike. Mnogi kažu kako su se dobavljači sami doveli u takvu situaciju, kako to komentirate? - Sokol Marić od toga nije imao financijske koristi. Osim nas u ovoj situaciji se našlo 178 dobavljača zahvaćenih regresnim mjenicama i 6000 dobavljača zahvaćenih RTK kreditima, svi zajedno zapošljavamo više od 100.000 radnika, a da ne govorim o radnicima svih naših kooperanata koji ovise o nama. Svi dobavljači su porezni obveznici i postoje institucije koje su trebale vršiti kontrolu, ali nas nitko nikad ni na što nije upozorio, uključujući i financijske institucije koje su plasirala sredstva. Prema nekim informacijama, Agrokor vam duguje iznos jednak gotovo polovici vaših godišnjih prihoda. Kako se kao vlasnik tvrtke nosite s tim? - Cijeli život se borim i nalazim u izvanrednoj situaciji, stvorio sam jako i respektabilno društvo s odličnim timom, tako da smo i za ovu situaciju našli rješenje. Jeste li ljuti, osjećate li se prevareno? - Emocije sada treba ostaviti po strani i svu energiju usmjeriti na nastavak poslovanja i brigu za 3300 zaposlenika Sokol Marića. Kakav je bio odnos Todorića i vrha Agrokora prema dobavljačima? Jesu li vas obavještavali o tome kakvo je stanje u koncernu? - Ne znamo kakav je odnos bivše uprave Agrokora bio prema ostalim dobavljačima, a prema Sokol Mariću uvjeravali su nas da imaju samo trenutne poteškoće u likvidnosti, ali da je cjelokupno poslovanje stabilno i transparentno prikazano. U to smo vjerovali i zato što ni banke, ni faktoring društva, ni regulatorne agencije i nadležna tijela nisu na bilo koji način ukazivale da nešto nije u redu. Sudjelovali ste nedavno na velikom sastanku dobavljača s izvanrednim povjerenikom za Agrokor. Jeste li zadovoljni radom Ante Ramljaka? - Prema svemu što sada izbija na površinu, o čemu se piše u medijima, vidi se da je koncern u kompleksnoj situaciji. Izvanrednom povjereniku treba vrijeme da uopće napravi uvid u pravo stanje stvari, a što je preduvjet da bi se počela rješavati situacija. Smatramo da u datim okolnostima odlično radi svoj posao. Rok za Promemoriju o mjenicama je istekao. Kako ste i pod kojim uvjetima riješili problem regresnih mjenica s financijskim institucijama? - Opstojnost društva Sokol Marić za mene nikad nije bila opcija te sam otkupio mjenice od financijskih institucija i to jedino i isključivo radi nastavka urednog poslovanja i zaštite 3300 radnika društva. Podmiruje li sada Agrokor i njegove kompanije fakture u roku? - Podmiruju u skladu s mogućnostima.