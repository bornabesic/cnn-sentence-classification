Hrvatsko gospodarstvo poraslo je u trećem tromjesečju 2,9 posto u odnosu na isto lanjsko razdoblje, što je najbrži rast u posljednjih osam godina. Državni zavod za statistiku (DZS) objavio je u srijedu prvu procjenu prema kojoj je bruto domaći proizvod (BDP) u proteklom kvartalu porastao 2,9 posto u odnosu na isto razdoblje prošle godine. To je u skladu s očekivanjima. Osam makroekonomista, koji su sudjelovali u anketi Hine, procjenjivali su u prosjeku da je gospodarstvo poraslo za 2,9 posto na godišnjoj razini. Njihove procjene rasta kretale su se u rasponu od 2,5 do 3,3 posto. To je već osmo tromjesečje zaredom kako BDP raste, i to brže nego u prethodnom, kada je gospodarstvo ojačalo 2,8 posto. Rast od 2,9 posto je najbrži još od drugog kvartala 2008. godine, kada je BDP porastao po istoj toj stopi. DZS je priopćio kako je najveći doprinos povećanju obujma BDP-a ostvaren rastom izvoza usluga, pri čemu su najznačajnije turističke usluge. Doprinos domaće potražnje bio je pozitivan. Među sastavnicama domaće potražnje najsnažniji pozitivan utjecaj na kretanje gospodarske aktivnosti prouzročen je rastom izdataka za konačnu potrošnju kućanstava. Doprinos neto inozemne potražnje bio je pozitivan, za 1,4 postotna boda. Porasle su i ostale najvažnije sastavnice BDP-a, pa je tako državna potrošnja porasla za 2,1 posto, dok su bruto investicije u fiksni kapital skočile 2,9 posto, a potrošnja kućanstava za 3,0 posto. Prema sezonski prilagođenim podacima, BDP je u trećem tromjesečju ojačao za 1,7 posto u odnosu na prethodni kvartal, dok je u odnosu na treće lanjsko tromjesečje skočio 2,7 posto. Prema prvoj procjeni #GDP i dalje raste - realno je veći za 2,9%. https://t.co/ubscYbBQUJ pic.twitter.com/aejKEfjBKw >> Vlada usvojila smjernice za izradu proračuna – prihodi bi trebali iznositi 119,6 mlrd. kn >> Marićeva predviđanja za 2017.: Rast BDP-a 3 posto, deficit unutar 2 posto 