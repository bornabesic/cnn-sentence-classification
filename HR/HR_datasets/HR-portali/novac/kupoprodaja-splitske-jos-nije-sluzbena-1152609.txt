Kupoprodajna transakcija OTP-a i Splitske banke još nije dobila ni odobrenje regulatora, a premda je realnije bilo očekivati da postane pitanje nacionalne politike zbog odnosa s Mađarskom, lokalni su je izbori aktualizirali kao regionalno-politički problem. SDP-ova kandidatkinja za gradonačelnicu Splita Aida Batarelo problematizirala je, naime, moguće preseljenje sjedišta Splitske banke u Zadar u kojem “stoluje” OTP Hrvatske, ali i prozvala političke oponente: Marijanu Puljak, predsjednicu stranke Pametno, istodobno i direktoricu sektora IT-a u Splitskoj banci za šutnju, a HDZ-ova kandidata Andru Krstulovića Oparu za moguće priklanjanje zadarskom krilu HDZ-a – Božidaru Kalmeti kojem bi, kaže, odgovaralo da sjedište buduće, četvrte po veličini banke, bude u Zadru. Pitanje definitivno nije bezazleno. Odgovor bi mogao definirati hoće li to stvarno i postati četvrta banka po veličini u Hrvatskoj ili će je klijenti kazniti po nekoliko osnova. Osim što je blizina centru odlučivanja često bitan element jačanja gospodarstva lokalne zajednice koja ga okružuje, ne treba zanemariti niti emotivni moment vezan uz buduće ime: naziv Splitske banke ima bitno drukčiji ponder od OTP-a. Do te mjere da bi moguće gašenje brenda zasigurno imalo nemjerljive posljedice za poslovanje. Valjda će novi vlasnik tu biti dovoljno pametan da napravi barem sinergiju brendova. Sva su ta pitanja, kao i ono o budućnosti velebnog nebodera u koji je nedavno preseljeno sjedište Splitske banke, u slučaju preseljenja u Zadar – otvorena. Iz OTP-a kažu da takve informacije ne mogu dati jer još traje proces odobrenja regulatora za stjecanje kvalificiranog udjela, a jednako se izjašnjavaju i u Splitskoj banci. Prema našim informacijama, Splitska banka kupila je neboder od 20 tisuća četvornih metara i iluzorno je očekivati da će u brzom roku pronaći drugog prikladnog kupca u Splitu za tako velik prostor. U OTP-u očekuju da će odobrenje regulatora dobiti do kraja travnja te bi nakon zaključenja transakcije Splitska banka, u razdoblju integracije, nastavila funkcionirati kao samostalna financijska institucija u okviru OTP Grupe. Time će, definitivno, dobiti na vremenu. Ali i dovoljno vremena da provedu istraživanje tržišta o posljedicama budućih strategija kojima će se voditi u donošenju odluka o sjedištu i imenu. Kako bi ta nova banka (već je jednom nosila naziv Nova banka) zaista mogla, kako i uvjeravaju da hoće – donijeti brojne prednosti za svoje sadašnje i buduće klijente. Tijekom razdoblja integracije, uz menadžment, softver i brendiranje, banke će morati uskladiti i proizvode. Sada se u Splitskoj nude stambeni krediti po kamati od 3,89 posto za eure, fiksnoj prvih pet godina, ali i akcijski uz kamatu od 2,89 posto, također fiksnoj na isto razdoblje. Zbog trenutačno niskih kamata na depozite smatraju je realnom na taj rok, kao i akcijsku ponudu gotovinskih kredita po kamati od 5,49 posto (EKS 5,81 posto) U OTP-u je u studenom prestala akcija u kojoj su nudili stambenjake uz kamatu od 2,99 posto pa su se tu već sad, namjerno ili slučajno, uskladili sa Splitskom – nova im je kamata također 3,89 posto, fiksna na jednak rok, a potpuno je jednaka i kamata na gotovinske kredite      >> Societe Generale prodaje Splitsku banku OTP-u - čeka se samo odobrenje regulatora >> Splitska banka SG ide u splitski Westgate, uskoro se otvara i hotel 