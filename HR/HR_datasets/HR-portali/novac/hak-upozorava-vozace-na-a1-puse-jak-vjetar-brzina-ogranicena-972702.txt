Foto: FAH JAK VJETAR puše na dionici autoceste A1 između vijadukta Božići i tunela Sveti Rok te se vozi uz ograničenje brzine od 60 km/h, no autocesta je otvorena za sve skupine vozila, izvijestio je u petak Hrvatski autoklub.  Na autocesti A7 između čvorova Sv. Kuzam i Hreljin u oba smjera zatvoren je pretjecajni trak.  U petak će zbog radova biti prekinut promet na Krčkom mostu između 9 i 10 sati u trajanju od 30 minuta.  Radovi traju na autocesti A1 Zagreb-Split-Ploče kroz tunele Malu Kapelu, Brinje, a jednim trakom vozi se između čvorova Karlovac i Jastrebarsko. Radovi na autocesti  Na autocesti A2 Zagreb-Macelj promet teče dvosmjerno zbog radova između čvorova Jankomir i Zaprešić, na A3 Bregana-Lipovac vozi se dvosmjerno u zoni mosta Kutina-Ilova zbog izgradnje novog čvora Lipovljani, a između čvorova Popovača i Križ u smjeru Zagreba zatvoreni su vozni i zaustavni traci.  Na autocesti A4 Goričan-Zagreb zatvoren je ulazni krak čvora Kraljevečki Novaki iz smjera Sesveta i Dugog Sela u smjeru čvora Ivanja Reka, a u zoni radova čvora Kraljevečki Novaki u oba smjera prometuje se suženim kolnikom. Na A6 Rijeka-Zagreb između čvorova Orehovica i Čavle na vijaduktu Svilno vozi se dvosmjerno.  Na graničnim prijelazima nema dužih čekanja.   Trajekti i katamarani plove prema redu plovidbe.