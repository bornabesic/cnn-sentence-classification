Sedam milijuna eura uplatili su nam Slovenci u državni proračun nakon što je završen spor oko vraćanja starog duga od Slovenije vezano za slučaj tvrtke Cimos iz Kopra. Ta je slovenska tvrtka, koja dio proizvodnje ima i u Hrvatskoj, prije 21 godinu uzela od bivše Riječke banke kredit od 20 milijuna eura, no s propašću Riječke banke Slovenci su počeli negirati dug. Dug narastao na 50 mil. eura Navlačenje oko plaćanja duga i njegova iznosa traje 20 godina. S kamatama taj se dug popeo na 50 milijuna eura, no Slovenci su u početku priznavali iznose od tek nekoliko milijuna eura, pri čemu je maksimalan iznos bio pet milijuna. U konačnici je dogovoren iznos od sedam milijuna, koji je otkupila slovenska Družba za upravljanje terjatev bank (DUTB), odnosno slovenska “loša banka”, nakon što je o tome odluku donijela Vlada u veljači na temelju dogovora ministra državne imovine Gorana Marića i slovenskog ministra za gospodarski razvoj i tehnologiju Zdravka Počivalšeka. Ovaj su tjedan u Mokricama ministar Marić i glavni izvršni direktor DUTB-a Imre Balogh potpisali sporazum o prodaji potraživanja prema društvu Cimos. Ministar Marić potvrđuje da će se zadržati radna mjesta u Cimosovim pogonima u Istri, u Buzetu, Roču i Labinu. Odnosno da se neće zatvoriti pogoni, što su novi vlasnici Cimosa, talijanski Fond Palladio Finanziaria, planirali ranije učiniti. Lani je u hrvatskim pogonima bilo 1200 radnika, no kako ih je od tada dio otišao, sada tamo radi njih oko tisuću. Čak 28 posto radne snage na području Buzeta radi u Cimosu. Osim u Hrvatskoj, Cimos, tvrtka za proizvodnju dijelova za automobilsku industriju, ima i pogone u BiH i Srbiji, gdje je još uvijek neizvjesno zadržavanje poslovanja. Preuzimanje obveza Talijanski je investitor ušao nedavno u Cimos nakon dugih pregovora, u kojima je glavna tema bila upravo vraćanje starih dugova te koje dijelove kompanije zadržati, a što prodati. Poznato je da su Talijani na sebe preuzeli 110 milijuna eura obveza Cimosa i obećali restrukturiranje i potrebnu dokapitalizaciju s 50 milijuna eura kroz nekoliko godina. Cimos je već godinama u problemima, a s novim vlasnikom i svježim novcem kroz povećanja kapitala bit će više posla i za hrvatske pogone u Istri.