Ususret dospijeću 683 milijuna kuna po trezorskim zapisima, Ministarstvo financija danas je na aukciji prodalo milijardu kuna novih zapisa, više nego je planiralo. Kako je objavljeno iz tog ministarstva, na upis je bilo ponuđeno 700 milijuna kuna. Financijske institucije podastrle su ponude čija je vrijednost dosegnula 1,308 milijardi kuna. Ministarstvo je prihvatilo upis milijardu kuna trezorskih zapisa s rokom dospijeća od godinu dana, po prosječnoj kamatnoj stopi od 0,45 posto, istoj kao i na prošloj aukciji, održanoj 23. svibnja. S obzirom na to da na naplatu dospijeva 683 milijuna kuna trezoraca, saldo upisanih trezorskih zapisa povećava se za 317 milijuna, na 17,905 milijardi kuna. Sljedeća aukcija održat će se 6. lipnja putem Bloomberg aukcijskog sustava (BAS).