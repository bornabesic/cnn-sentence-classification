U razdoblju od siječnja do rujna ove godine brodska je tvrtka ostvarila prihode od 447,8 milijuna kuna, a rashode u visini 458,3 milijuna kuna. Ostvaren je neto gubitak od 10,4 milijuna kuna, dok je EBITDA (dobit prije amortizacije, financijskih prihoda i rashoda te poreza) pozitivna - 14,4 milijuna kuna, odnosno 3,2 posto. U odnosu na isto razdoblje lani, prihodi su veći za 120,3 milijuna kuna odnosno 37 posto, dok je EBITDA bolja za 30,8 milijuna kuna. U Đakoviću kažu kako su uspjeli ostvariti većinu ciljeva poslovanja postavljenih za treći kvartal. Prihodi su na razini planiranih, dok je neto gubitak ispod planiranoga zbog pomaka u početku proizvodnje borbenih oklopnih vozila za naručitelja Patria Land Systems. Struktura gubitka određena je nedovoljnom popunjenošću kapaciteta u Specijalnim vozilima, koja su u prvom kvartalu ostvarila gubitak od 12 milijuna kuna, dok su ostala društva uspjela zaustaviti generatore gubitaka. Uzimajući u obzir punu zaposlenost kapaciteta i profitabilnost ugovorenih poslova u svim društvima u grupaciji do kraja godine, grupacija očekuje nastavak pozitivnih trendova. - Činjenica da smo drugi kvartal zaredom ostvarili pozitivan neto rezultat dokazuje da provedeno restrukturiranje daje pune efekte. Kada se tome doda da je udjel segmenta Obrane, kao najprofitabilnijeg dijela poslovanja, izrazito nizak, jasno je da postoji veliki potencijal rasta – kaže Tomislav Mazal, predsjednik Uprave Đure Đakovića. Prema njegovim riječima, u nadolazećem će se razdoblju morati značajno poboljšati izvori financiranja prikupljanjem svježeg kapitala na tržištu, s obzirom da je prilikom, dokapitalizacije prije dvije godine uplaćeno 97 milijuna kuna manje od planiranog. Cilj je ostvariti puni potencijal grupacije i osigurati rast ugovorenih poslova. 