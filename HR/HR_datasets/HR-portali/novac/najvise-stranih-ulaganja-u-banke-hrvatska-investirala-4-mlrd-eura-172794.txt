Strane investicije ne mogu izvući naše gospodarstvo, jer su godišnje domaće investicije 10 milijardi eura. Dakle, za dvije i pol godine premaši se iznos stranih ulaganja. Problem je što domaće investicije u Hrvatskoj nisu okrenute produktivnim sektorima s brzim povratom, pa i ne privlače strane ulagače – kaže ekonomist Ljubo Jurčić. – Stranci su u RH većinom preuzeli što smo mi stvorili. A mi investiramo uza zaduženja koja ne možemo vraćati. Prodali smo i zapili djedovinu – kazao je Jurčić. Stranci su u Hrvatsku uložili 23,77 milijardi eura od 1993. do 2009. godine, pokazuju podaci Hrvatske narodne banke. Dakle, na svakoga hrvatskog građanina odnosi se 5293 eura stranih ulaganja. Istodobno, iz Hrvatske je u druge zemlje svijeta uloženo 4,04 milijarde eura. Nijemci žele na vrh Najveći je ulagač u Hrvatsku Austrija sa 6,2 milijarde eura investicija u proteklih 17 godina, odnosno 26,1 posto svih ulaganja u RH. Drugi su najveći ulagači u Hrvatsku Nizozemci. Iz Nizozemske se do kraja 2009. u Hrvatsku slilo 4,4 milijarde eura, odnosno 18,5 posto investicija u RH. Treći su najveći investitori u Hrvatsku Nijemci sa 2,7 milijarda eura. Upravo u znatnu povećanju investicija iz Njemačke Hrvatska vidi svoju šansu u budućnosti. Predstavnici vodećih njemačkih gospodarskih institucija i kompanija dogovorili su nedavno za posjeta Hrvatskoj skoru konkretizaciju infrastrukturnih, trgovinskih, poljoprivrednih i prehrambenih, energetskih te industrijskih projekata. – Od sada, kada njemački poduzetnik kaže regija, misli Hrvatska. Uskoro slijedi finalizacija projekata kroz program u 10 točaka na temelju kojeg ćemo raditi. Kao i u nogometu, Nijemci se zadovoljavaju samo prvim mjestom i cilj nam je biti najveći ulagač u Hrvatsku. Uvjerili smo se da se u Hrvatskoj isplati ulagati u sve sektore - industriju, trgovinu i uslužne djelatnosti – kazao je Klaus Mangold, predsjednik Odbora njemačkog gospodarstva za zemlje istočne i jugoistočne Europe. Mađari su u Hrvatsku do sada uložili 2,3 milijarde eura, Francuzi 1,35 milijardi, a iz Luksemburga i Italije investirano je 1,16, odnosno 0,98 milijardi eura. Iz svih ostalih zemalja, uključujući i hrvatsku dijasporu, u Hrvatsku je uloženo 4,73 milijarde eura. Najviše uloženo u banke Stranici su najviše ulagali u hrvatske banke (8,4 milijarde eura), trgovinu na veliko i posredovanje u trgovini (2,6 milijardi), slijede kemijska industrija (1,6 milijardi), proizvodnja naftnih derivata (1,6 milijardi), pošta i telekomunikacije (1,3 milijarde), poslovanje nekretninama (1,2 milijarde) i trgovina na malo (1,1 milijardu eura). Lani su zbog krize više nego prepolovljena strana ulaganja u Hrvatsku. Stranci su lani u Hrvatsku uložili 1,87 milijardi eura, što je čak 55,2 posto manje u odnosu na 2008. u kojoj je investirano 4,2 milijarde eura. Najviše novca u Hrvatsku, 733,9 milijuna eura, lani se slilo u trgovini na veliko i posredovanje u trgovini te 658 milijuna eura iz financijskog posredovanja. Najveći je lanjski izravni inozemni ulagač u Hrvatsku Nizozemska, sa 1,08 milijardi eura. Slijede Austrija sa 420,7 milijuna eura, potom Mađari sa 154,8 milijuna eura te Slovenija sa 108 milijuna eura. Globalna gospodarska kriza prepolovila je lani izravne strane investicije i u drugim zemljama srednje, istočne i južne Europe. Podaci konferencije Ujedinjenih naroda o trgovini i razvoju pokazuju da su izravne strane investicije na svjetskoj razini u 2009. pale gotovo 700 milijardi dolara, sa 1,7 bilijuna u 2008. na bilijun dolara u 2009. godini. Stranci su u Hrvatsku u prvom tromjesečju ove godine uložili 434,2 milijuna eura, neznatno manje nego u istom razdoblju lani. UNCTD procjenjuje da bi ove godine Hrvatska mogla očekivati milijardu eura stranih ulaganja.