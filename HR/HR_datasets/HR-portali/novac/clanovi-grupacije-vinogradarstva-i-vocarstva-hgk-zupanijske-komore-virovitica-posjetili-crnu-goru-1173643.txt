Više od trideset članova Grupacije vinogradarstva i voćarstva HGK – Županijske komore Virovitica, u kojoj su predstavnici tvrtki – najvećih proizvođača vina s područja Virovitičko-podravske županije: PP Orahovica i Podruma Vineda iz Vukosavljevice, te predstavnici Udruga vinogradara i voćara iz Virovitice i Slatine, temeljem odluke Grupacije, 26. - 28. svibnja, bilo je na stručnom putovanju u Crnoj Gori. Posjetili su tvrtku 13. Jul Plantaže, koja, u okolici Podgorice, ima najveću plantažu vinograda u Europi, površine 2.310 ha, u jednom kompleksu. Članove Grupacije, pozdravio je i savjetnik veleposlanika Republike Hrvatske u Crnoj Gori Jerko Ljubičić, koji je izrazio izuzetno zadovoljstvo posjetom vinogradara Plantažama, te im se pridružio u razgledavanju. Vinogradari i vinari su, na Vidikovcu, u središtu najvećeg vinograda u Europi, uz stručno vodstvo Dijane Boljević iz Sektora za vinski turizam, upoznati sa autohtonim sortama, klimatskim uvjetima, načinom sadnje i berbom, te karakteristikama Ćemovskog polja. U vinskom podrumu Šipčanik, jedinstvenom vinskom podrumu u Europi, predstavnici Sektora za vinski turizam upoznali su članove Grupacije, sa uvjetima u kojima odležavaju vrhunska vina i specijalne rezerve, uz osvrt na barrique proces i premium barrique vina,uz degustaciju pjenušavog vina Crnogorski val, te vina autohtonih sorti i odabranih premium kupaža. Posjeta je završila obilaskom Starog podruma, najstarije riznice vina, gdje su članovi Grupacije upoznati sa procesima proizvodnje ultra premium vina i uvjetima „top“ vinarije, osnovane 2011. godine, u sklopu podruma, koji je počeo sa radom još 1963. godine. Stručno putovanje organizirala je HGK – Županijska komora Virovitica, u suradnji sa Udrugom vinogradara i voćara Sv. Vinko iz Virovitice. Temeljem provedene ankete, među članovima Grupacije koji su bili na stručnom putovanju, iskazano je zadovoljstvo organizacijom i realizacijom stručnog putovanja, kojim se podiže razina znanja i spoznaja do kuda su došli drugi vinogradari i vinari u proizvodnji i plasmanu vina, a što će im koristiti u vlastitoj proizvodnji i plasmanu vina na tržište.