PREMIJER Andrej Plenković stalno ponavlja da je njegova vlada stabilizirala situaciju u Agrokoru, spriječila "financijski tsunami" i sačuvala radna mjesta.   No, istina je da taj "tsunami" kojeg Plenković spominje tek počinje, plan restrukturiranja još nije gotov, pa se i ne zna koliko će biti otkaza, a sam Agrokor je - i sada kada ne plaća stare dugove - neodrživ, jer stalno trebaju nove kredite za održavanje redovnog poslovanja.  "Naš je cilj zadržati radna mjesta, što smo i učinili, isplatiti plaće zaposlenicima, platiti potraživanja prema dobavljačima, od onog najvećeg do obiteljskih poljoprivrednih gospodarstava, uvjeriti kreditore, dakle banke da daju novu, svježu likvidnost. Svakome je jasno da je vlada svojim aktivizmom spriječila gospodarski i financijski tsunami koji bi se odrazio na sve u Hrvatskoj. To se, zahvaljujući nama, nije dogodilo", rekao je prije nekoliko dana Plenković. Dobavljači propadaju  Da "tsunami" tek počinje, vidi se iz primjera Zvečeva koje je već 40 dana u blokadi.  Jučer je u Zvečevu došlo do štrajka zbog neisplate plaća radnicima. Požeški konditor potonuo je s Agrokorom, koji im je bio veliki kupac. Kada su Todorićevi dobavljači završili u blokadi, isto se dogodilo i Zvečevu - no do danas se iz toga nisu uspjeli izvući te bi mogli završiti u stečaju.  Osim Zvečeva, cijeli niz kompanija, umjesto da traže nova tržišta i kupce, oslonili su se na Todorićevu financijsku piramidu koja se sada raspala. Veliki udio prihoda ostvarivali su kroz Konzum, a sada se suočavaju s izvjesnim otpisom znatnog dijela potraživanja koja imaju prema Agrokoru.   U situaciji u kojoj im prijeti gubitak tržišta i otpis milijunskih dugova, mnogi bi mogli proći kao Zvečevo.  Plan za Agrokor još uvijek nije gotov  Također, sam Agrokor, kako je već spomenuto, očito je financijski neodrživ. Ako Agrokor, koji sada ne mora plaćati dugove (većinu njih), iz tekućih prihoda ne može bez kredita, znači da će biti zatvaranja neisplativih dijelova kompanije, trgovina, a samim time i otkaza radnicima. Uglavnom, "tsunami" nije spriječen, nego tek slijedi.  Vjerovnici od Agrokora potražuju najmanje 40 milijardi kuna, a kako će biti namireni, još uvijek nije službeno objavljeno.  Najveći vjerovnici, ruske banke Sberbank i VTB, spremaju se za eventualni otpis dijela duga. Postojalo je više teoretskih scenarija za namirivanje vjerovnika. Jedan od njih je da se Agrokor d.d sačuva u sličnom obliku kako je funkcionirao do sada, pa da vjerovnici potraživanja pretvore u vlasničke udjele u Agrokoru d.d.  Druga, i s obzirom na izjave povjerenika Ante Ramljaka, izglednija kombinacija je da se ide na rasprodaju dijelova Agrokora.  Iako dio kompanija iz sustava bez sumnje ima šansu za nastavak poslovanja, poput Jamnice, Leda, Tiska, ali i drugih kompanija koje su izgradile relativno kvalitetne brendove, nema sumnje da će u budućim procesima netko ostati i bez posla.  Vrijedi podsjetiti da je Jamnica, koja je prema dostupnim izvješćima imala solidne poslovne rezultate, pred kraj prošle godine pokrenula restrukturiranje u kojemu je nekoliko stotina ljudi ostalo bez posla. Slični će procesi vrlo vjerojatno biti pokrenuti i u ostalim kompanijama, prije ili nakon njihove prodaje.  Da je prodaja dijelova Agrokora, odnosno njegovih kompanija najizgledniji scenarij, potvrdio je prije nekoliko dana i sam Ramljak u intervjuu za Novu TV.  "Mi sad definiramo grupu u četiri matične cjeline: maloprodaja, operativne kompanije u prehrambenoj proizvodnji, treća je poljoprivreda i četvrta je non core. Non core djelatnosti ćemo vrlo vjerojatno prodavati i iz toga realizirati povrat određenog dijela duga", rekao je i dodao kako za godinu dana grupa neće postojati, kao ni Agrokor holding. "Postojat će Konzum, Mercator, Jamnica, Ledo i slične tvrtke koje stvaraju dobit."