Foto: KIA Motors Slovakia. Na slici: Tvornica KIA Žilina  SLOVAČKA je u posljednjih dvadesetak godina postigla ogroman napredak. Nekad siromašna zemlja istoka Europe uspjela je provesti reforme, postati prava tržišna ekonomija, članica EU, uvesti euro, privući strane investicije i na kraju postati najveći proizvođač automobila u svijetu, u odnosu na broj stanovnika. Zahvaljujući snažnoj industriji, Slovačka je za razliku od Hrvatske relativno bezbolno prošla kroz globalnu krizu. Dok je Hrvatska bila u recesiji šest godina, Slovačka ekonomija imala je pad samo 2009. godine, da bi nakon toga ponovno krenuli s relativno visokim stopama rasta, od 3 i više posto. Slovačka iskoristila sve prilike Iskoristili su sve prednosti koje imaju – dobar geografski položaj u središtu Europe i kvalificiranu, a relativno jeftinu radnu snagu – kako bi privukli neke od najvećih proizvođača automobila. Osim navedenih prednosti Slovačka je prije desetljeće i pol imala konkurentnu poreznu politiku – porez na dobit od 19 posto, što je tada bila jedna od najnižih stopa u okruženju. Također, imali su razrađen sustav poticaja za ulaganja u industriju, pa su ulagači mogli dobiti i direktnu financijsku pomoć, koja se kasnije državi višestruko isplatila, kroz poreze i zapošljavanje.  Sve to imalo je utjecaj na rast standarda, tako da je danas Slovačka prema stvarnoj individualnoj potrošnji na 77 posto prosjeka Europske unije (za usporedbu, Hrvatska je na 59 posto). Javni dug im se kreće oko 60 posto BDP-a, a nezaposlenost oko 10 posto. S obzirom na temelje koje su izgradili, u budućnosti bi mogli biti među bogatijim zemljama EU. Autoindustrija u Slovačkoj čini oko 44 posto ukupne industrijske proizvodnje i 35 posto industrijskog izvoza. Vrijednost industrijskog izvoza automobilske industrije u Slovačkoj iznosi oko 17 milijardi eura. Proizvođači automobila, direktno ili kroz povezane dobavljače zapošljavaju 250 tisuća ljudi. Premašili milijun automobila godišnje Broj proizvedenih automobila dramatično raste pa su 2015. godine premašili brojku od milijun automobila godišnje. Prošle godine proizveli su milijun i četrdeset tisuća automobila, dok je 2005. godine proizvedeno tek nešto više od 218 tisuća. Slovačka je sa 190 proizvedenih automobila na tisuću stanovnika, vodeća u svijetu. U Slovačkoj trenutno rade tri proizvođača automobila – KIA, Volkswagen i PSA Peugeot Citroen, a sljedeće godine s radom počinje i Jaguar Land Rover. Uz proizvođače automobila razvila se i mreža dobavljača, njih više od 300 koji proizvode gotovo sve – od aluminija, preko rasvjetnih tijela, guma, elektroničkih komponenti... KIA u tvornicu uložila 1,7 milijardi eura – stvoreno 20 tisuća poslova Prošlog tjedna imali smo priliku posjetiti supermodernu tvornicu KIA Motorsa u gradu Žilina na sjeveru Slovačke, oko 200 kilometara udaljenog od Bratislave. Žilina je grad s oko 85 tisuća stanovnika a u njegovoj neposrednoj blizini smjestila se tvornica KIA automobila koja trenutno zapošljava oko 3900 ljudi, u prosjeku starih oko 35 godina. Prosječna plaća radnika u proizvodnji kreće se oko 1000 eura neto. Kako se radi o najmodernijoj tvornici u proizvodnju je osim ljudske radne snage uključeno i 450 robota. Ako se uzme u obzir i 40 najvećih dobavljača ove tvornice, ukupno su stvorili 20 tisuća radnih mjesta.  U tvornicu je do sada ukupno uloženo 1,7 milijardi eura, te ima kapacitet od 350 tisuća automobila godišnje. Kod pokretanja proizvodnje dobili su državne poticaje u ukupnom iznosu od oko 180 milijuna eura, no Slovačka je taj iznos višestruko naplatila. Radi praćenja tehnoloških trendova ulaganja su konstantna, tako da je prošle godine u tvornicu uloženo 60 milijuna eura, dok je plan ulaganja za ovu godinu "težak" 130 milijuna eura. Tamo se proizvode tri Kijina modela automobila – Sportage, Ceed i Venga te 6 tipova automobilskih motora.    KIA izvozi automobile u 95 zemalja svijeta Automobili iz te tvornice izvoze se u 95 zemalja svijeta – svaki dan dva vlaka i 90 prijevoznika preuzima oko 1400 vozila, a prošle godine proizveli su 339,5 tisuća automobila. Kada se pogledaju kumulativne brojke, od početka rada 2006. godine do kraja 2012. proizvedeno je milijun vozila, da bi sljedeći cilj od dva milijuna bio dostignut 2015. godine. Od početka proizvodnje, 2006. godine, Kia je najviše vozila izvezla u Rusiju (18%), Veliku Britaniju (12%), Njemačku (9%), Španjolsku (6%) i Italiju (6%). U njihovoj slovačkoj tvornici proizvedena su i prerađena vozila za slovačku i poljsku policiju, češku poštu, slovačku podružnicu međunarodne rent-a-car kompanije, te za najvećeg poljskog farmaceutskog proizvođača i mobilnog operatera.  Što se tiče proizvodnje automobilskih motora, njih je prošle godine proizvedeno oko 613 tisuća. Rade se benzinski i dizelski motori, kojih je od početka rada proizvedeno više od 3,8 milijuna komada, a izvoze se u Češku za potrebe Hyundaija. Kia Motors je do sada Slovačkoj platila porez u iznosu od 320 milijuna eura, a kada se uzmu u obzir svi državni i regionalni porezi, carine i nameti, državni i regionalni proračuni dobili su četiri puta veću svotu nego što su iznosili poticaji ili porezne beneficije.