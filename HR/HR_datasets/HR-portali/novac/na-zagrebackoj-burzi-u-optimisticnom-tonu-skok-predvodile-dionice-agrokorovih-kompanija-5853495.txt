Nakon nekoliko turbulentnih dana trgovanja na Zagrebačkoj burzi danas su dionički indeksi dan proveli u „zelenom tonu“. Do podneva je tako Crobex poletio za 2,61 posto na 2041,22 bodova, a u 16 sati se držao na 2,33 posto i 2035 bodova. Crobex10, u koji je uvršteno deset najlikvidnijih dionica, prijepodne je skočio na 1182,61 boda, što je porast za 2,22 posto, da bi poslijepodne bio na 1179 bodova. Dionice kompanije iz koncerna Agrokor, koje su posljednjih dana bile u slobodnom padu, danas su predvodile pozitivno trgovanje, kao i dionice Adria (povlaštene) i Podravke. Veliki skok imala je cijena dionice Zvijezde, oko podneva za čak 17,61 posto. Njoj su se pridružile dionice Leda i Jamnice, koje su prijepodne porasle za 12 i 10,15 posto, da bi se to u poslijepodnevnom trgovanju oko 16 sati spustilo na 6,72 posto i 4,91 posto.   Cijena obveznica Agrokora na Berlinskoj burzi posljednjih dana je bila u strmom padu, a današnje su reakcije ulagača prijepodne bile mješovite. Cijena obveznica Agrokora s dospijećem 2020., koje imaju ugovorenu kamatu od 9,125 posto, pala je na 32,5 posto. Cijena obveznica s dogovorenom kamatom od 8,875 posto je, pak, blago porasla na 34,05 posto. S druge strane, na Zagrebačkoj burzi je danas nastavila tonuti dionica Viadukta. Oko 16 sati bila je u padu 7,17 posto. Ta je dionica, kao i one šest Agrokorovih kompanija, bila u segmentu promatranja zbog blokade računa.