Foto: Jeff J Mitchell/Staff/Getty Images DVIJE humanitarne organizacije, Liječnici bez granica (MSF) i Liječnici svijeta (MDM) optužile su hrvatsku policiju za nasilje prema migrantima koji pokušavaju ući iz Srbije u Hrvatsku.   "Od 10. svibnja ove godine zabilježili smo povećano nasilje hrvatske policije prema migrantima koji pokušavaju preko granice", rekao je dužnosnik MDM-a Owen Breuil.   "To nasilje uvijek ima isti oblik: udaranje palicama, uništavanje mobitela, otimanje novca", dodao je Stephane Moissaing, šef misije Liječnika bez granice u Srbiji. Rekao je da se njegova organizacija od 19. svibnja pobrinula za 30 ozlijeđenih migranata na granici s Hrvatskom.   "Ne možemo prihvatiti da se nasilje prema migrantima koristi kao sredstvo odvraćanja ljudi koji su već mjesecima blokirani na Balkanu", rekao je Moissaing.   "Važno je prepoznati da se radi o trendu koji je u porastu i da je takvu praksu potrebno zaustaviti jer je suprotna ljudskim pravima i slobodi kretanja", dodaje Breuil. I ranije stizale slične optužbe  AFP je za komentar pitao i glasnogovornika hrvatske policije koji je zatražio službene dokumente o tim incidentima kako bi mogli biti istraženi.   Nakon zatvaranja tzv. Balkanske rute prošle godine, više tisuća migranata ostalo je blokirano u Srbiji, a deseci pokušavaju nastaviti svoje putovanje svakoga dana.   Ovo nije prvi put da se hrvatska policija optužuje za nasilje prema migrantima. Prije nekoliko mjeseci njihova su svjedočanstva o tome prenijeli aktivisti nevladinih udruga Are You Syrious? i inicijative Dobrodošli.   Tadašnji ministar unutarnjih poslova Vlaho Orepić pokrenuo je istragu o tim navodima i krajem siječnja uputio javni poziv nevladinim udrugama da policiji donesu dokaze o navodnom maltretiranju migranata, kako bi zajednički riješili taj problem ako postoji. Potom je odbacio teške optužbe migranata na račun hrvatske policije, u kojima su se spominjala teška ozljeđivanja, krađe i primanje mita.