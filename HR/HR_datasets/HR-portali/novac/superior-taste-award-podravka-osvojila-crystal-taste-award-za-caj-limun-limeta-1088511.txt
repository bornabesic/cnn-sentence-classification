Podravka je ove godine prijavila 27 proizvoda na ocjenjivanje Superior Taste Award, a od toga su im nagrađena čak 23 proizvoda. Dobili su i jedan Crystal Taste Award, i to za čaj s okusom limuna i limete. To je nagrada koja se dodjeljuje proizvodima koji su tri godine zaredom nagrađeni sa po 3 STA zvjezdice od tri različita panela degustatora. Ove godine Podravka je dobila i dvije STA 3 zvjezdice (Podravka Urosal Uvin čaj i Podravka juha od koprive sa sirom), 15 STA 2 zvjezdice te pet STA 1 zvjezdica. Službena objava rezultata i dodjela nagrada bit će u Bruxellesu 2. lipnja. Superior Taste Award dodjeljuje International Taste & Quality Institute – iTQi sa sjedištem u Bruxellesu. iTQi je vodeća svjetska organizacija posvećena isprobavanju i promoviranju superiornih proizvoda iz sektora hrane i pića. Kompanije iz više od 120 država svijeta trenutačno konkuriraju za ovu prestižnu nagradu. Nagradu Superior Taste Award dodjeljuje žiri koji čine suci iz 15 prestižnih europskih kulinarskih udruženja i udruženja sommeliera: Maîtres Cuisiniers de France, Academy of Culinary Arts, Hellenic Chefs' Association, Académie Culinaire de France, Verband der Köche Deutschlands, Federación de Asociaciones de Cocineros de España, Federerazione dei Cuochi Italiana, Årets Kock of Sweden, Euro-Toques, Gilde Van Nedrlandse Meesterkoks, Associação de Cozinheiros Profisionais de Portugal, Craft Guild of Chefs, Turkish Cooks Association, World Master Chefs Society (WMCS) i Association de la Sommellerie Internationale (ASI). Proces ocjenjivanja je rigorozan, a obuhvaća senzorsko ocjenjivanje uz pomoć metode slijepog isprobavanja proizvoda fokusiranog na intenzitet okusa samog proizvoda bez uspoređivanja s drugim proizvodima. Proizvodi koji na ocjenjivanju postignu rezultat veći od 70% nagrađuju se nagradom Superior Taste Award. Rezultat od 70 do 80 posto znači jednu zvjezdicu, od 80 do 90 posto dvije, a više od 90 tri. Proizvodi koji tri godine uzastopce od tri različita žirija budu ocijenjeni s tri zvjezdice dobivaju i Crystal Taste Award, a proizvodi koji unutar 10 godina budu 7 puta ocijenjeni s tri zvjezdice dobivaju Diamond Taste Award. Podravka sa svojim proizvodima na ocjenjivanju za Superior Taste Award sudjeluje kontinuirano od 2008. godine. Prvi proizvod koji je 2008. dobio Superior Taste Award je Podravka goveđi gulaš, a nakon njega i cijeli niz pojedinačnih proizvoda iz svih kategorija Podravkinog asortimana (dodaci jelima, juhe, ajvar, pasirana rajčica, Lino lada, Dolcela pudinzi, izvorska i mineralna voda, sokovi, čajevi, mesni proizvodi, brašno...). U razdoblju od 2008. do 2016. Podravkini proizvodi nagrađeni su ukupno s čak 72 nagrade Superior Taste Award. 