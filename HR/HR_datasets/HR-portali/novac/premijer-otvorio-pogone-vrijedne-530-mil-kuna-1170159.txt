Farmaceutska kompanija Belupo otvorila je u utorak u Koprivnici novu tvornicu krutih, polukrutih i tekućih oblika lijekova, u koju je uloženo 530 milijuna kuna, i u kojoj će posao naći 200 novih radnika.  Novu je tvornicu Belupa, tvrtke iz sastava grupe Podravka, otvorio premijer Andrej Plenković, koji je istaknuo da u Koprivnici posluje sjajna kompanija, druga po veličini na farmaceutskom tržištu u Republici Hrvatskoj. "Belupo je izrazito izvozno orijentirana kompanija, odnosno sudjeluje na čak 16 tržišta. Ono što je važno jest da će ova investicija od 70 milijuna eura generirati veći broj radnih mjesta od najavljenih 200-tinjak", rekao je Plenković novinarima nakon što je razgledao novootvorene pogone koprivničke farmaceutske tvrtke. Dodao je da je vidljivo da je unutar zidova novih pogona ostavljeno dovoljno mjesta za daljnje širenje proizvodnje. "Ovo je velika šansa za Koprivničko-križevačku županiju, za Podravku i Belupo te sve one koji su naslonjeni na njezine aktivnosti, a riječ je o brojnim subjektima u Hrvatskoj", istaknuo je Plenković.  Na upit novinara hoće li Podravka biti vraćena na popis strateški važnih tvrtki za državu, premijer je rekao da je Podravka sama po sebi kompanija od strateškog interesa, bez obzira nalazi li se ili ne nalazi na tom popisu. "Njezini rezultati najbolje govore o njoj, a država želi njezin daljnji razvoj", rekao je premijer te podsjetio da su aktivnosti Podravke planirane i na afričkom kontinentu. Izgradnju novih pogona Belupo je financirao 45 posto vlastitim novcem a 55 posto kreditom Hrvatske banke za obnovu i razvoj (HBOR). Kako kažu iz Belupa, to je jedna od najvećih greenfield investicija u Hrvatskoj, u čiju je gradnju i opremanje uloženo 530 milijuna kuna. Uz najsuvremeniju tehnologiju i organizaciju procesa prema najnovijim standardima dobre proizvođačke prakse, ta tvornica predstavlja jedno od najmodernijih farmaceutskih postrojenja u regiji, koje će, uz 1.386 postojećih, zaposliti dvije stotine novih radnika. Novootvorene će proizvodne linije povećati proizvodni kapacitet za 150 posto u odnosu na postojeći te osigurati proizvodnju 100 milijuna pakiranja lijekova godišnje. "Punih 47 godina od osnutka, Belupova promišljanja  i ulaganja u budućnost nisu stala niti jedan jedini dan. Takva nam je filozofija poslovanja donijela poziciju druge po veličini farmaceutske tvrtke u Hrvatskoj, kompanije s najboljim rezultatima poslovanja u županiji, poželjnog poslodavca i nezaobilaznog partnera hrvatskog zdravstvenog sustava. Ta nam je filozofija života i rada donijela poziciju snažno izvozno orijentirane kompanije koja na hrvatskom tržištu ostvaruje oko 46 posto prihoda od prodaje, dok ostalih gotovo 54 posto  ostvarujemo na 16 inozemnih farmaceutskih tržišta",  naglasio je prilikom svečanog otvorenja predsjednik Uprave Belupa Hrvoje Kolarić. Projekt izgradnje i opremanja tvornice je trajao pune četiri godine. Gotovo 90 posto građevinsko-instalaterskih radova povjereno je hrvatskim izvođačima, a čak 70 posto ukupne vrijednosti investicije prihodovale su domaće kompanije.  "Podravka je od svog osnutka važan čimbenik hrvatskog gospodarstva, naša vodeća prehrambena kompanija, ali i kompanija koja svoje poslovanje unaprjeđuje i nadograđuje prateći potrebe tržišta. Strategijom Podravke definirane su dvije osnovne djelatnosti - prehrana i farmaceutika. U ukupnim prihodima Podravka grupe, prihodi Belupa čine gotovo 25 posto. Belupo je danas, s ponosom to ističem, vodeća hrvatska farmaceutska tvrtka u regiji koja ne ostvaruje samo iznimne rezultate poslovanja, nego prednjači u razvoju novih i inoviranih proizvoda. Uz širenje na nova tržišta upravo je inovativnost ključ uspjeha, kako Belupa, tako i cijele Podravke", kazao je predsjednik Uprave Podravke i predsjednik Nadzornog odbora Belupa Marin Pucar. 