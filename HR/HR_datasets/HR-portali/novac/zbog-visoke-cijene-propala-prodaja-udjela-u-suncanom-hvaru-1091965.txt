Nakon što je neki dan mirovinskim fondovima uspješno prodan udjel u Končaru, za 29,94 posto državnog udjela u Sunčanom Hvaru nije bilo interesa potencijalnih ulagača. No, to je bilo i očekivano jer je, kako doznajemo, priprema za dražbu dosta nespretno napravljena. O ponovljenoj dražbi odlučit će Upravno vijeće Centra za restrukturiranje i prodaju (CERP) već ovaj tjedan. I cijena koju je država tražila je, prema mišljenju potencijalnih ulagača, previsoka. U pozivu za javnu dražbu državni paket ponuđen je po početnoj cijeni od 28 kuna po dionici. Istodobno je prošli mjesec CPI Property paket od 61 posto dionica Sunčanog Hvara preuzeo od Prime Tourist Resorta po cijeni od 20 kuna za dionicu. Zato se očekuje da CERP i smanji cijenu u ponovljenom natječaju, osim što će provesti i drukčiji oblik natječaja, moguće isti kao što je bio za Končar – prvo prihvaćanje obvezujućih ponuda pa onda provedba transakcije. Država i dalje računa na mirovinske fondove kao potencijalne ulagače u Sunčani Hvar, no i oni su oprezni zbog gotovo nikakvog prostora za upravljanje. U travnju je češka Orco Property Group izašla iz vlasništva Sunčanog Hvara, a udjel od 61 posto pripao je slovačkom Prime Tourist Resortu. No već u svibnju taj udjel kupuje tvrtka CPI Property u većinskom vlasništvu slovačkog milijardera Radovana Viteka. Očekivalo se da će se i on javiti za kupnju državnog udjela u Sunčanom Hvaru, no takvu je mogućnost još prije opovrgnuo. – Kako smo u postupku preuzimanja objavom javne ponude za otkup dionica, CPI ne može steći bilo kakve dionice Sunčanog Hvara izvan tog postupka – rekli su neki dan u toj tvrtki u izjavi za Poslovni dnevnik te istaknuli i iznenađenje cijenom koju država traži za dionicu Sunčanog Hvara, ali i odlukom države o prodaji s obzirom na činjenicu da su je izvijestili o postupku otkupa dionica. >>Objavljeni prvi pozivi kupcima, evo u kojim tvrtkama se može kupiti udio 