Cijene nekretnina u Hrvatskoj pokazuju blagi oporavak u odnosu na isti mjesec prošle godine i siječanj 2017. godine, pokazuje novo istraživanje Njuškala provedeno na uzorku od 166 tisuća aktivnih oglasa u veljači 2017. godine. Cijene stanova zabilježile su oporavak na godišnjoj razini zahvaljujući rastu cijena stanova u Zagrebu i Splitu, ali su i dalje niže za osam posto u odnosu na veljaču 2011. godine. Među navedenim gradovima u Hrvatskoj, cijene stanova najviše rastu u Splitu, Zadru te u Zagrebu. Rijeka također pokazuje blagi oporavak cijena stanova dok Osijek nastavlja sa stagnacijom cijena po četvornome metru stana. Većina županija na godišnjoj razini pokazuje pad u prosječnim cijenama nekretnina, koji je i dalje najizraženiji u kontinentalnom dijelu Hrvatske, dok su cijene u većini županija u priobalju tijekom veljače nastavile s oporavkom cijena. Međimurska županija među rijetkim je kontinentalnim županijama koje tri mjeseca zaredom bilježe oporavak cijena nekretnina na godišnjoj i mjesečnoj razini. Kontinentalne županije koje bilježe najveći pad prosječnih cijena nekretnina u odnosu na isto razdoblje prošle godine, ujedno su i županije s najnižim cijenama nekretnina općenito. Cijene nekretnina najniže su u Požeško-slavonskoj, Virovitičko-podravskoj i Vukovarsko-srijemskoj županiji. Cijene izrazito variraju kada analiziramo po gradskim četvrtima u Gradu Zagrebu te se kreću od najniže prosječne cijene u Brezovici od 930 eura po kvadratu za stan, do općine Gornji Grad – Medveščak s prosječnom cijenom od 2141 eura po kvadratu za stan te 2207 eura za kvadrat kuće. Najveća je potražnja za stanovima u četvrti Trešnjevka – jug, posebice za stanovima od 70 kvadrata cjenovnog ranga od 600 do 700 tisuća kuna. Osim Trešnjevke jug, bilježimo i veću potražnju u četvrtima Gornji Grad – Medveščak, Trešnjevka – sjever, Donji Grad i Maksimir. Dubrovnik je i dalje najskuplji grad u Hrvatskoj, s godišnjim rastom cijena nekretnina od čak jedanaest posto. Po visini cijena slijede ga Opatija i Hvar. U veljači 2017. godine po najvećim gradovima u Hrvatskoj, ne uključujući njihovu okolicu, najviše cijene po kvadratu imaju nekretnine u gradovima na Jadranu - u Dubrovniku, Splitu i Zadru. Najnižu prosječnu cijenu nekretnine i dalje ima grad Vukovar, u kojemu je cijena kvadrata prosječnih 426 eura. Vukovar ujedno bilježi i najveći pad cijena na godišnjoj razini, gotovo 12 posto, a u negativnom ga trendu slijedi Bjelovar s padom cijena nekretnina od osam posto. >> Ovaj automobil možete nabaviti za samo 1000 kuna 