Zagrebačka je banka prva na tržištu uvela mogućnost odobravanja kredita isključivo preko interneta, bez potrebe odlaska u poslovnicu. Premda još neke banke nude opciju online apliciranja na kredit, za zadnji korak, potpisivanje ugovora i njegovu ovjeru kod javnog bilježnika, ipak treba doći u banku. U ovom slučaju sve se odvija preko interneta, od predavanja zahtjeva do odobrenja i isplate, a klijenti osim vremena, štede i na trošku obrade kredita, koji banka ne zaračunava, a ne traži se ni ovjera kod javnog bilježnika. Elektroničko kao vlastoručno Najveći je mogući iznos nenamjenskog gotovinskog kredita 50 tisuća kuna, uz kamatu koja se primjenjuje i u redovitoj proceduri, a prvih nekoliko tisuća kredita odnosi se na unaprijed odobrene iznose klijentima kojima su ponude već poslane. Korak naprijed u pojednostavnjenju procedure omogućio je certifikat za napredni elektronički potpis “u oblaku”. Tehnički, banka izdaje kvalificirani certifikat kojim građanima i tvrtkama omogućava elektroničku identifikaciju, autentifikaciju i potpis ugovora s bankom putem mobilnog ili internetskog bankarstva. Time “fizičko” potpisivanje ugovora postaje potpuno nepotrebno jer je napredni elektronički potpis ekvivalent vlastoručnom potpisu i ima istu pravnu snagu za fizičke osobe, dok za pravne osobe ima snagu pečata ovlaštene osobe. Klijentima su potrebni samo mtoken i lozinka kvalificiranog certifikata, dostupna samo njima. Zasad samo odabrani Ministarstvo gospodarstva RH, tijelo nadležno za zakonodavni okvir i nadzor u području e-potpisa, dalo je banci suglasnost za izdavanje kvalificiranih elektroničkih certifikata, čime se upisala u Evidenciju davatelja usluga certificiranja RH i u Pouzdani popis (Trust list) pružatelja usluga povjerenja na razini EU. Zasad je usluga dostupna samo odabranim klijentima kojima je banka unaprijed odobrila kredite ako ih žele, no u planu je uskoro ponuditi je i ostalim klijentima, i to ne samo za kredite nego i za ostale usluge. – Ovim sustavom započinjemo novo digitalno razdoblje pružanja usluga u kojem će građani ubuduće moći ugovoriti sve usluge banke s bilo kojeg mjesta i u bilo koje vrijeme, bez potrebe dolaska u poslovnicu – poručila je članica uprave banke Dijana Hrastović. >> PBZ od 1. kolovoza snižava kamatne stopa na kredit 