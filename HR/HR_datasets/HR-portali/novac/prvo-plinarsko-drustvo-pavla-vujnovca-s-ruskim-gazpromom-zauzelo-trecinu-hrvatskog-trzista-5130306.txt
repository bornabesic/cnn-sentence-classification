Dvije godine nakon početka liberalizacije opskrbe i distribucije plina u Hrvatskoj na tržištu je 99 privatnih i državnih tvrtki koje se bave ovim poslom. Anto Bajo, Marko Primorac i Dijana Jurinec u publikaciji Instituta za javne financije Fiscus analiziraju stanje na tržištu plina te zaključuju da se liberalizacijom povećava udio privatnih poduzeća dok se ona u kojima manjinski udio ima država postupno istiskuju s tržišta. Tako su 2010. godine privatna poduzeća imala tržišni udio manji od 10 posto, a u 2015. su već držala oko 70 posto tržišta. Za takav je obrat najzaslužnije Prvo plinarsko društvo, kojem su prihodi od prodaje narasli sa 51 milijun kuna u 2011. na gotovo 4 milijarde kuna u prošloj godini, čime ta tvrtka postaje dominantan tržišni čimbenik, stavljajući pod kontrolu više od trećine ukupnog tržišta opskrbe plinom u zemlji. Najveći tržišni udio u 2015. ima poduzeće HEP-Plin sa 392 milijuna kuna prihoda od prodaje, a slijede ga Termoplin, Gradska plinara Zagreb i Međimurje plin, koji imaju između 200 i 250 milijuna kuna prihoda od prodaje. Uspješnost tvrtki u odnosu na strukturu njihova vlasništva razlikuje se po segmentima poslovanja. U opskrbi državna poduzeća u 2015. uspijevaju ostvariti neto dobit od 3,8 posto ukupne imovine, a privatna 7,8 posto. U sektoru distribucije privatnici uglavnom posluju s gubitkom, dok se profitabilnost državnih društava se poboljšava. Autori analize naglašavaju i kako tržišne procese u sektoru opskrbe i distribucije plina treba promatrati i u okviru širih, geopolitičkih odnosa i globalne borbe za tržišnim pozicioniranjem velikih kompanija. Tako napominju da je tvrtka Prirodni plin do 2011. nabavljala plin od ruskog Gazproma, a 1. siječnja 2011. odabran je novi dobavljač - talijanski ENI. Na taj je način Gazprom bio nekoliko godina praktički isključen s hrvatskog tržišta. No, napominje se da je Prvo plinarsko društvo omogućilo Gazpromu povratak na tržište. Partnerstvo ovih dviju tvrtki od 2013. koincidira s rastom PPD-a i postupnim gašenjem tvrtke Prirodni plin, zaključuju autori.