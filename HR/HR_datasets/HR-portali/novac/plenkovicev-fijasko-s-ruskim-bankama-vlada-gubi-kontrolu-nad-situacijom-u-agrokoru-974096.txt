Foto: Marko Lukunić, Duško Jaramaz, Ivo Cagalj/Pixsell  U MANJE od dva mjeseca Plenkovićev povjerenik za Agrokor, Ante Ramljak, uspio je izgubiti povjerenje najvećeg kreditora - ruskog Sberbanka. Time je cijeli proces kontroliranog raspada Agrokora doveden u pitanje. Maksim Poletaev, drugi čovjek Sberbanka, početkom ovoga tjedna bio je na sastanku u vladi. Plenković je u diplomatskom stilu razgovor opisao kao "jako dobar" i rekao da nema nikakvih otvorenih pitanja, da bi Poletaev u danas objavljenom intervjuu Bloombergu rekao da Sberbank ne namjerava dalje kreditirati Agrokor.  Vlada i Povjerenik gube kontrolu nad situacijom u Agrokoru Očito da su Plenković i njegov povjerenik u manje od dva mjeseca uspjeli izgubiti kontrolu nad procesima u Agrokoru, ako su je uopće ikada i imali. Sa situacijom u Agrokoru nisu zadovoljni ni financijski vjerovnici ni dobavljači, a s obzirom na to da kompanija stalno treba nove kredite, iako ne mora plaćati stare dugove, očito da se ni poslovanje nije stabiliziralo. Postavlja se pitanje zašto se onda vlada uopće upuštala u avanturu "spašavanja" jedne privatne kompanije i tako preuzela dio odgovornosti za rasplet situacije, što bi u slučaju da dođe do tužbi zbog eventualne štete nastale Ramljakovim "upravljanjem", na kraju platili svi građani. Rusi su odustali od daljnjeg kreditiranja Agrokora, jer je Ramljak u vrlo kratkom vremenu promijenio stav o uvjetima novih financiranja kompanije.  Muljanje oko prava na naplatu dugova Kada je Sberbank tražio da u prioritetnu naplatu uđe i njihovih 100 milijuna eura koje su dali Todoriću u ožujku ove godine, par tjedana prije nego što je napustio kompaniju Ramljak im je rekao da to nije moguće zbog "Lex Todorića", već da je moguće samo za nove kredite.  Sada kad mu (ponovno) treba novac za nastavak poslovanja, svim vjerovnicima nudi nekakav "roll up", prema kojem bi za svaki euro novog kredita, euro starog ušao u prioritetne tražbine. Treba reći i da su među vjerovnicima sada i razni špekulanti, koji su po nižim cijenama kupili dugove, a zarada na rizičnim operacijama im je posao. Ako krenu financirati Agrokor, prema novoj Ramljakovoj ponudi, mogli bi umanjiti iznos koji će Rusi naplatiti. Zato su Rusi ljuti, a ako krenu s tužbama i uspiju dokazati da su tim Ramljakovim potezima oštećeni - štetu bi mogli platiti hrvatski građani.  Vjerovnici su i sami mogli riješiti slučaj Agrokor U "spašavanje" Agrokora, donošenjem posebnog zakona, Plenković je navodno ušao radi zaštite lokalne industrije i proizvođača, no sudeći prema mnogim svjedočenjima, oni su i dalje u nepovoljnom položaju te imaju sličan tretman kao i u vrijeme Todorića. S obzirom na to da Agrokor, kako sada vidimo, ima problema s financiranjem, vladina intervencija nije umirila ni financijere. Jedini rezultat vladinog uplitanja u situaciju oko Agrokora je to da sada svatko može krivnju svaljivati na državu, čime su ugroženi interesi građana, poreznih obveznika, koji s ovim slučajem nemaju nikakve veze. Ruske banke su se od eskalacije krize u Agrokoru, zbog velikog novca koji im je u njemu zarobljen, pokušale aktivno uključiti u proces spašavanja. Todoriću su još prije vladine intervencije dali 100 milijuna eura, doveli su konzultantsku kuću Alvarez&Marsal, koja je trebala raditi restrukturiranje, ugovoren je standstill aranžman, odnosno moratorij na obveze prema financijskim vjerovnicima i sve se nekako kretalo u pozitivnom smjeru. Početkom travnja u cijelu priču se uplela država, donesen je vrlo upitan zakon za spašavanje Agrokora, kreditori su izgubili povjerenje, i upitno je kako će cijela priča završiti.