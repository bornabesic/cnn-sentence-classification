Foto: Instagram LJETO samo što nam nije pokucalo na vrata. A ako želite plaže i badiće dočekati sa što ravnijim i čvršćim trbuhom, onda će vas itekako zanimati što vam danas imamo za reći, jer ravni trbuh nije samo oku ugodan, već je i zdrav, obzirom da masnoće u tom djelu loše utječu na nekoliko vitalnih organa.  Srećom, postoje vježbe koje utječu na skidanje centimetara s trbuha i struka, a one imaju i znanstveno uporište. Rezultati istraživanja objavljeni su u časopisu "Journal of Sports Medicine and Physical Fitness", a sudionici su tjedno izvodili 4 različite vježbe. Jedna grupa izvodila je 4 statične kardio vježbe i vježbe snage, a druga dvije statične vježbe i dva intervalna treninga visokog intenziteta.  Zaključak? Intervalni trening visokog intenziteta bio je najbolji izbor za ravan i čvrst trbuh. Sudionici koji su ga izvodili, ne samo da su sveukupno izgubili na težini, već su izgubili i više centimetara u struku te znatno više masnog tkiva s trbuha, u usporedbi s grupom koja nije izvodila ovaj trening.  Obzirom da se prilikom takvog treninga izvode kratke i intenzivne vježbe, tijelo se dovodi do "krajnjih" granica pa se tako poboljšava razgradnja masnog tkiva. U posljednje vrijeme, posebno je popularan HIIT program vježbanja. HIIT je kratica za High Intensity Interval Training, a ovaj je program i službeno proglašen učinkovitijim u sagorijevanju masti od tradicionalnog aerobnog treninga.  U tipičnom HIIT-u izmjenjuju se kratkotrajni intervali visokog intenziteta s manje intenzivnim intervalima aktivnog oporavka, a ovaj vam trening štedi i vrijeme, jer traje 20-30 minuta. Dokazano je da je 24 sata nakon odrađenog HIIT-a bazalni metabolizam 5-10 posto veći od onoga nakon aerobnog treninga standardnog tipa. To znači da tijelo i dugo nakon takvoga treninga troši masne rezerve, čak i u mirovanju.