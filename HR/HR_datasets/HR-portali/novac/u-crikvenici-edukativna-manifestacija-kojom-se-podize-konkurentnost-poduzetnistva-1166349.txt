Poslovni uzlet grada Crikvenice, održan u tom gradu u petak, nastavak je četverogodišnjeg niza edukativnih manifestacija pokrenutih s ciljem podizanja konkurentnosti malog i srednjeg poduzetništva. Poslovni dnevnik kao organizator nastoji istaknuti pozitivne poslovne rezultate poduzetnika, ali istovremeno i pružiti im priliku da svoja znanja i nadograde. „Organiziramo besplatne edukacije jer ne diskutiramo samo o problemima i uspjesima malih i srednjih poduzetnika već im nudimo i rješenja bez kojih nema daljnjeg napretka“, u uvodnom je obraćanju poručio glavni urednik Poslovnog dnevnika Vladimir Nišević. Crikvenica je jedan od hrvatskih gradova koji svoj razvoj temelji na održivom gospodarstvu i osiguranju kvalitetnih uvjeta za život građana svih dobi. Ujedno je i jedan od rijetkih gradova s međunarodnim BFC certifikatom koji označava povoljnu investitorsku i poduzetničku klimu koja je preduvjet za dinamičan razvoj, rekao je gradonačelnik Damir Rukavina. „Uz to grad kroz razne natječaje i dodjelu bespovratnih sredstava potiče razvoj poduzetništva, na godišnjoj razini i do 600 tisuća kuna. Kako bismo našim trenutnim kao i svim postojećim gospodarstvenicima pružili sve relevantne informacije, izdali smo brošure i vodiče za poduzetnike i iznajmljivače“, kazao je Rukavina. Takvu pozitivnu poduzetničku klimu u proteklih godina prati realizacija brojnih važnih investicija, potvrdio je predsjednik Uprave hotelskog poduzeća Jadran Dino Manestar dodavši da su značajni pomaci učinjeni u smjeru razvoja kongresnog turizma. „Jadran je u svojih 50 godina postojanja stvorio veliku materijalnu vrijednost. Iza nas je sada turbulentno razdoblje i započeli smo strateški razvoj s jasnim ciljevima. Ono čemu stremimo je vraćanje Crikvenice u vrh turizma gdje pripada", kazao je Manestar. Sredozemna klima, visoka razina kvalitete zraka i mora te brojne druge prirodne predispozicije, neki su od najvažnijih aduta, nastavila je direktorica Turističke zajednice Kvarner Irena Peršić Živadinov. „Crikvenica je važan turistički čimbenik na razini županije i ima veliki potencijal u zdravstvenom turizmu. Rame uz rame stoje i Opatija, Lošinj i Rab, a tu je i Krk koji čini oko 30 posto našeg turizma. Svi možemo učiti jedni od drugih“, dodala je Živadinov. 