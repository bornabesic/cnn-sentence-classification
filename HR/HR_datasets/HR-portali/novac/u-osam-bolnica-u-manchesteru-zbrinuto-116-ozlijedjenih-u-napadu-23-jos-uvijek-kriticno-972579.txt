Foto: Getty RAZINA prijetnje ostaje na kritičnoj razini, poručila je britanska premijerka Theresa May kada je cijela Velika Britanija minutom šutnje odala počast za 22 žrtve terorističkog napada u Manchesteru te se mobilizira u suprotstavljanju terorizmu i obnavlja kampanju za parlamentarne izbore u lipnju, a BBC prenosi da su sigurnosne službe spriječile 18 napada od 2013. Razina prijetnje podignuta je u utorak na kritičnu, najvišu razinu, što je učinjeno prvi put u deset godina. "Razina prijetnje, procijenio je neovisni zajednički analitički centar za terorizam, ostaje na kritičnoj razini, a javnost mora ostati budna", rekla je May nakon sastanka vladina odbora za hitna stanja, prenosi agencija Reuters.  500 aktivnih istraga MI5 Britanske sigurnosne službe spriječile su od 2013. godine 18 pokušaja terorističkih napada, od kojih je pet bilo planirano nakon napada u središtu Londona u ožujku, prenosi BBC pozivajući se na sigurnosne dužnosnike.  "MI5 provodi oko 500 aktivnih istraga, uključujući 3000 subjekata", rekao je izvor za Reuters uz uvjet anonimnosti.  MI5, agencija osnovana 1909. kao kontrašpijunaža Njemačkoj uoči Prvog svjetskog rata, zadužena je štititi britansku nacionalnu sigurnost i danas zapošljava oko 4000 ljudi. U osam bolnica je 116 ozlijeđenih u napadu u Manchesteru Cijela je Britanija združena u naporima da se suprotstavi teroristima i uključeni su svi, od kraljice Elizabete koja obilazi osobe ozlijeđene u areni u Manchesteru gdje je mladi islamist aktivirao sofisticiranu eksplozivnu napravu, preko policije koja pretresa Manchester, do cijele Britanije koja minutom šutnje odaje počast žrtvama. Kraljica Elizabeta II. obišla je jutros ranjenike u bolnici u Manchesteru, nakon atentata u kojem su 22 osobe ubijene, a 64 ranjene, pokazale su snimke britanskih televizija. Osam bolnica u tome gradu i okolici zbrinulo je ukupno 116 ranjenih u eksploziji na koncertu u ponedjeljak navečer, a 23 je još u kritičnom stanju.  Minuta šutnje i pomoć za žrtve Kraljica je već odala počast minutom šutnje za žrtve u vrtu Buckinghamske palače dan nakon napada. Britanska policija objavila je da je pošiljka koju je došla pogledati prema dojavi, sigurna te da je uklonjen sigurnosni kordon u Hulmeu na jugu Manchestera.  Policija je stigla na sumnjivo mjesto u trenutku dok je cijela Britanija minutom šutnje odavala počast žrtvama napada za koji je odgovornost preuzela džihadistička Islamska država. Svoj doprinos dali su i nogometni klubovi Manchester United i Manchester City izdvojivši ukupno milijun funti (1,15 milijuna eura) u fond za pomoć žrtvama, objavila su dva kluba. "Nogometni klubovi Manchester United i Manchester City združili su se i angažirat će milijun funti" u partnerstvu s Crvenim križem, objavili su u zajedničkom priopćenju. Kampanja za parlamentarne izbore ide dalje Osam je osoba uhićeno u sklopu istrage u Velikoj Britaniji no ona se proširila i izvan granica na Libiju odakle je podrijetlom počinitelj i gdje su libijske sigurnosne službe privele ovaj tjedan oca i brata samoubojice. U četvrtak je Libija objavila nove pojedinosti koje otkrivaju da je otac napadača bio pripadnik Libijske borbene islamske skupine, vrlo aktivne 90-ih godina koju je proganjao režim bivšeg vođe Moamera Gadafija, svrgnutog i ubijenog i uz pomoć zapadne koalicije, a bjeguncu je utočište pružila upravo Velika Britanija, piše agencija AFP. Francuska agencija prenijela je i da se kampanja za parlamentarne izbore u Velikoj Britaniji, prekinuta nakon atentata u Manchesteru, nastavlja u  četvrtak u zemlji duboko traumatiziranoj, ali odlučnoj da se demokratskim sustavom suprotstavi terorizmu.