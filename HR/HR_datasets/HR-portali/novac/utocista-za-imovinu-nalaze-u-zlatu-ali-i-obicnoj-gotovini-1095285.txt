Milijarde eura vrijednosti na tržištima kapitala koje su “isparile” u jednom danu zbog rezultata referenduma u Velikoj Britaniji investitorima su više nego dobar motiv da u što kraćem roku presele imovinu u utočišta – sigurne zone za svoj novac u krizi koja se prognozira na Otoku. U igri su ponovo zlato, franak i jen, obveznice, “defenzivne” dionice pa i obična – gotovina. Brzometno puštanje Velikim dijelom upravo zbog neizvjesnosti oko Brexita vrijednost zlata raste cijelu godinu i trenutačno je cijena unce 12 posto viša nego 1. siječnja – 1310 dolara. Samo u jednom danu, na “crni petak” prošli tjedan, skočilo je pet posto. Vrijednost je zlata u njegovoj rijetkosti; u povijesti ga je dosad iskopano ukupno tek 165 tisuća tona, a iako je još u prošlom stoljeću napušten “zlatni standard” prema kojem su monetarne vlasti imale dovoljno zlatnih rezervi da mogu u njih promijeniti sav novac u optjecaju po fiksnoj cijeni, ostalo je utočište za krizne situacije. Premda je švicarski franak tradicionalna zona za bijeg, u petak je bio tek na trećem mjestu među valutama koje su najviše ojačale u odnosu na britansku funtu: prvi je bio japanski jen koji je skočio 11 posto, drugi dolar s osam posto, a tek onda CHF koji je rastao 6,6 posto, tek nešto više od eura sa šest posto. Ključnu je ulogu odigrala Švicarska centralna banka, brzometno pustivši u optjecaj domaću valutu kako bi povećanim volumenom franka zadovoljila potražnju i spriječila jačanje domaće valute koje nikako ne ide u prilog njihovim izvoznicima. Premda druge valute mogu biti dobar način očuvanja vrijednosti, i druge monetarne vlasti mogu donijeti slične odluke kao Švicarska, no franak teško neka druga moneta može nadmašiti u funkciji sigurne zone. Čak i plaćaju kamatu Sigurnost nude i državne obveznice, dužnički papiri država za koje se smatra da je manje vjerojatno da će propasti nego tvrtke. Što je država rizičnija, veće su i kamate koje plaća na dug, a na investitorima je da procijene rizik. S većom potražnjom prinos pada (jedna od tih situacija je i Brexit) kad se ulagači sele iz nesigurnih dionica u obveznice. Prinos na 10-godišnje trezorske dionice SAD-a pao je u petak na 1,56 posto, na istovrsne britanske na povijesno najnižih 1,02 posto, no intervencijom Engleske narodne banke oporavio se na 1,09 posto. Mnogi ulagači sele u gotovinu, iako za štednju dobivaju mizernu kamatu ili čak i plaćaju kamatu u nekim zemljama. Gubitak je ipak manji nego na dioničkom tržištu koje im ostavlja i oazu – tzv. defenzivne dionice u sektorima koji nisu na udaru; dionice rudarskih tvrtki vezanih uz zlato. Kako prenosi BBC, dionica tvrtke Randgold Resources u petak je skočila 14 posto. 