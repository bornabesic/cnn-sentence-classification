Foto: FAH, HNB  RASPAD Agrokora - s obzirom na to tko je i kako vodio tu kompaniju - bio je neizbježan, a za hrvatsku ekonomiju dobro je da se to događa u fazi solidnog rasta.  Nakon šest godina recesije, već deset kvartala zaredom BDP raste i taj zamah mogao bi amortizirati kratkoročne negativne posljedice poremećaja u ekonomiji, koje će izvirati iz Agrokora u mjesecima koji slijede.  Agrokorovi problemi nisu ostavili većeg traga na ekonomska kretanja u prva tri mjeseca ove godine.   Iako analitičari usporavanje BDP-a i blagi pad industrijske proizvodnje povezuju s tim problemima, brojke su još uvijek solidne. Industrijska proizvodnja je nakon dugotrajnog rasta pala za svega 0,6 posto, dok je BDP u plusu 2,5 posto.  Takvo solidno stanje u ekonomiji, usprkos problemima u jednoj od najvećih kompanija, nije zasluga ili rezultat ove ili one vlade, kako to političari i njihovi fanovi vole pripisivati, već prije svega privatnog sektora, koji usprkos neprijateljski raspoloženoj administraciji i lošem poslovnom okruženju uspijeva rasti. Izvor: HNB   Dobavljači moraju razmisliti kako dalje  Kako god na kraju završila priča oko Agrokora, ova godina bit će sasvim sigurno prekretnica za hrvatsku ekonomiju jer će mnoge proizvodne kompanije, koje su do sada parazitirale s Todorićem i živjele od njegovih financijskih "kombinacija", biti prisiljene izaći na tržište, okrenuti se restrukturiranju vlastitog poslovanja i naći nove kupce. Danas smo vidjeli da Kraš kreće na police Lidla.  Iako bi taj proces kratkoročno mogao biti bolan, na dulji rok će hrvatska ekonomija dobiti zdravije temelje za rast. No, za sve je dobro da se ti procesi odvijaju u povoljnom okruženju pozitivnog ekonomskog ciklusa.  U cijeloj situaciji spas bi ponovno mogli biti "sunce i more", odnosno dobra turistička sezona koja bi, osim ekonomiji, mogla pomoći i sanaciji Agrokora, s obzirom na to da Konzum u ljetnim mjesecima ima pojačane prihode.