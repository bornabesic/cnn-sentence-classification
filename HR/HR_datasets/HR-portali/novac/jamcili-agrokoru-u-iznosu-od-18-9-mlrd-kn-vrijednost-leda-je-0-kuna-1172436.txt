Ledo je na Zagrebčakoj burzi objavio da njegove obveze na temelju izdanih jamstava Agrokoru iznose 18,9 milijardi kuna. Sredstva su odobrena na temelju zadužnica i mjenica, a vjerojatno prije svega za kredite koja su odobrena koncernu. S takvim obvezama, vrijednost Leda je nula. Jer prije krize tržišna vrijednost te kompanije bila je oko 3,1 milijardi kuna, a uslijed kriza, računa li se posljednja cijena dionice, vrijednost je bila oko milijardu kuna.  Dionicama te kompanije, kao i ostalima u sastavu Agrokora ne trguje se na burzi dok se ne izrade točna financijska izvješća. Izvanredni povjerenik Ante Ramljak već je ranije izrazio sumnju u točnost financijskih izvješća, što se pokazuje i točnim.  Već je kod obveza Agrokora otkrivena rupa od 3,7 milijardi kuna. Stanje imovine revizija bi trebala objaviti u srpnju.