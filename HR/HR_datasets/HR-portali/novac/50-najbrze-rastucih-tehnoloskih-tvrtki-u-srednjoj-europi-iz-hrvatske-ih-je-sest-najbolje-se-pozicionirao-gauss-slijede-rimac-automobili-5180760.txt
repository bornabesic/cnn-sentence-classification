Šest hrvatskih tvrtki - Gauss, Rimac automobili, Axilis, Telum, Hangar 18 i Serengeti - plasiralo se na ovogodišnju Deloitteovu listu 50 najbrže rastućih tehnoloških tvrtki u Srednjoj Europi, a među njima najbolje je plasirana tvrtka Gauss, izvijestili su u utorak iz Deloitta. Hrvatske tvrtke uglavnom su zauzele sredinu liste najbrže rastućih tehnoloških tvrtki, a najbolje je rangirana tvrtka Gauss na 19. mjestu, navodi se u priopćenju. Slijede Rimac automobili na 20. mjestu, Axilis je na 22. mjestu, Telum na 23., Hangar 18 na 28. mjestu te Serengeti na 39. mjestu. Kao i prethodnih godina, većina plasiranih tvrtki iz Hrvatske bavi se softverom, jedna čistom tehnologijom (Rimac automobili), a jedna digitalnim marketingom (Telum), napominju iz Deloittea. Podsjećaju kako je Serengeti i prošle godine bio plasiran na Deloitteovoj listi u kategoriji "50 najbrže rastućih", što je uspjelo samo sedam tvrtki na ovogodišnjem natječaju, dok je Axilis kao mlada tvrtka prošle godine bio plasiran na listi u kategoriji "Zvijezde u usponu". "Promjene među najbrže rastućim tvrtkama srednje Europe dinamičnije su nego ikada, a prosječne stope rasta prihoda gotovo su se udvostručile u odnosu na dvije godine ranije", izjavio je partner u Deloitteovom odjelu za poslovno savjetovanje Zlatko Bazianec. Naime, prosječna stopa rasta 50 najbrže rastućih tehnoloških tvrtki srednje Europe skočila je s 560 posto u 2015. godini na ovogodišnjih 1057 posto. Prosječni rast prihoda iznad 1000 posto posljednji put je zabilježen 2012. godine. Devet od vodećih deset mjesta u Deloitteovom izvješću o 50 najbrže rastućih tehnoloških tvrtki srednje Europe u 2016. godini, u kojem se tvrtke rangiraju prema najvećoj stopi rasta prihoda u razdoblju od 2012. do 2015., zauzimaju tvrtke koje su se prvi put našle na listi. Ukupno su na listi 43 novo uvrštene tvrtke, što ukazuje na dinamičan procvat poslovnih subjekata iz tehnološkog sektora, istaknuo je Bazianec.    Iz Deloittea napominju i kako se svih pet vodećih na listi ove godine prvi put našlo unutar 50 najbrže rastućih. Na ovogodišnjoj listi 50 najbrže rastućih tvrtki srednje Europe, gledano prema prihodima, nalaze se tvrtke iz 11 zemalja, a najzastupljenije su Poljska sa 17 tvrtki, Češka sa sedam, Hrvatska sa šest, Slovačka s pet, zatim Mađarska i Rumunjska, svaka s po četiri tvrtke, Litva s tri, te Bosna i Hercegovina, Bugarska, Srbija i Slovenija, svaka s po jednom tvrtkom. Prvo mjesto na listi je osvojila Codewise, poljska tvrtka specijalizirana za rješenja iz područja internetskog marketinga i poslovnog softvera, koja sa zapanjujućim trogodišnjim porastom prihoda za 13.052 posto na očigled premašuje svoj još uvijek impresivan rast od 4.555 posto zabilježen u 2015. godini, navode iz Deloittea. Drugo mjesto na listi zauzela je poljska softverska tvrtka CodiLime, kojoj su u trogodišnjem razdoblju prihodi porasli za 5.038 posto, dok je na trećem mjestu češka tvrtka za informatičke usluge Dataspring, s trogodišnjom stopom rasta prihoda od 3.129 posto. Slovački softveraš JUMP zauzeo je četvrto mjesto (rast prihoda za 1.965 posto), dok je na petom mjestu softverska tvrtka NSoft (rast za 1.760 posto), jedina na ovogodišnjoj listi iz BiH. Poljski Codewise predvodi i listu pet najvećih, na kojoj se nalaze velike tvrtke koje su u proteklih pet godina ostvarile izniman rast, a za koju su kriteriji isti kao i za 50 najbrže rastućih, ali im prihodi ostvareni u 2015. moraju biti veći od 25 milijuna eura. Drugi na toj listi je slovačka softverska tvrtka Alter Technologies, čiji su prihodi porasli 484 posto, a slijede dvije tvrtke iz Litve - UAB Pigu i UAB Enerstena, dok je peta rumunjska tvrtka Insoft. Ovogodišnji laureat u kategoriji "Zvijezda u usponu" je litvanski Deeper, tvrtka za pametne uređaje, uz zabilježen ukupni trogodišnji rast prihoda za 3.631 posto. Ove godine uvedena je nova kategorija - najdisruptivnijih inovacija, a nagrada se dodjeljuje poslovnom subjektu koji se ističe svojim iznimnim zamislima ili tehnologijama koje korjenito mijenjaju način rada. Prvu nagradu u toj je kategoriji osvojio poljski HiProMine, koji u području zbrinjavanja otpada i proizvodnji hrane za ljude, stoku i druge životinje te gnojiva primjenjuje tehnologiju zasnovanu na uporabi insekata.