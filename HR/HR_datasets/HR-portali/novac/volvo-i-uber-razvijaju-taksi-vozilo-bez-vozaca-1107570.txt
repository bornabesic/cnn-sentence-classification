Automobilski div Volvo objavio je da ulazi u zajedničko ulaganje vrijedno 265 milijuna eura s Uberom te će zajedno razvijati automobil bez vozača. Pritom će Uber dodati sustave autonomne vožnje koje je sam razvio na bazno vozilo iz Volva. Uber je svoje testno vozilo već predstavio u svibnju, a Volvo prije dvije godine. Premda smatraju da bi ova tehnologija mogla pomoći smanjenju nesreća u prometu, nedavna pogibija vozača Teslina autopilota pokazuje da do ostvarenja plana treba otkloniti puno tehničkih nedostataka. U Uberu strahuju da će ih, ne razviju li što skorije autopilote, prestići igrači poput Googlea koji je, inače, zajedno s njima, Volvom, Fordom i konkurentskim Lyftom, u koaliciji koja u SAD-u pokušava progurati zakon o vozilima bez vozača. Na upite o posljedičnom uništenju radnih mjesta, čelnik Ubera Travis Kalanick odgovara tvrdnjom da do toga neće doći, nego će se, suprotno, zaposlenost povećati. Još uvijek će postojati mjesta na kojima autopiloti neće moći voziti i uvjeti s kojima se neće moći nositi. Broj vozača, kaže, svakako će porasti kao apsolutna brojka, iako će se njihov udio u prijevozu smanjiti. Usporedio je to s industrijom telefona – operatori su nestali, ali u proizvodnji mobitela rade milijuni ljudi. >> Studenti, evo kako zaraditi do 63.000 kuna! 