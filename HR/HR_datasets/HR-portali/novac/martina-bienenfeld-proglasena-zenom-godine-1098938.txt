Predsjednica Turističke zajednice Grada Zagreba Martina Bienenfeld proglašena je večeras Ženom godine u organizaciji časopisa Zaposlena. Bienenfeld je tu titulu zaslužila, tako je obrazloženo, zato što je u zadnje dvije godine koje je provela na mjestu predsjednice TZ-a Grada Zagreba svojim marljivim radom Zagreb učinila još jednom sjajnom hrvatskom turističkom destinacijom. Kao potvrda toga stigla su mnoga svjetska priznanja i nagrade, a posebno se ističe Advent u Zagrebu koji je proglašen najboljim u Europi. Nakon proglašenja vidno ganuta nova nositeljica titule Žene godine Martina Bienenfeld je kazala: - Uvijek mi je lagano govoriti o poslu, o projektima, i o svim drugim profesionalnim stvarima, ali nekako o sebi mi je uvijek teško govoriti. No, ipak želim reći da smo pobjednice sve. Ne samo nas pet koje smo bile ove godine nominirane za titulu, već su pobjednice sve one žene koje su uz svoj obiteljski život i u onom profesionalnom odlučile krenuti na put na kojem se moraju donositi teške odluke te onda na tom putu iza tih odluka i stajati. U svakom slučaju ova će nagrada biti još jedan poticaj za još bolji i i veći razvoj turizma u Zagrebu - rekla je Bienenfeld. Inače, u konkurenciji za ovogodišnju nagradu Žene godine bile su još modna dizajnerica Ksenija Vrbanić, šefica Informativnog programa Nove TV Ksenija Kardum, filmska redateljica Ivona Juka i menadžerica tvrtke Crocon Linda Poščić Borovac. >> Nova direktorica TZ Zagreb Martina Bienenfeld 