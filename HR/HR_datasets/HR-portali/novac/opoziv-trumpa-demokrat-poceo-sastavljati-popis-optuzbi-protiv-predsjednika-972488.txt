Screenshot: YouTube/C-Span DEMOKRATSKI zastupnik Al Green počeo je sastavljati popis optužbi protiv američkog predsjednika Donalda Trumpa, piše Newsweek.  Teksaški kongresmen prošli je tjedan pozvao zastupnički dom na pokretanje procesa opoziva američkog predsjednika.   "Ići ćemo dalje, već sastavljam optužbe"  Green se obratio zastupničkom domu odmah nakon što je otkriveno da je Trump od bivšeg direktora FBI-a Jamesa Comeyja zatražio da odustane od istrage njegove veze s Rusijom i bivšeg savjetnika za nacionalnu sigurnost Michaela Flynna.  Green je od toga dana meta stalnih rasističkih napada i prijetnji smrću, ali to ga nije omelo u borbi za Trumpov opoziv: "Ići ćemo naprijed, i ja već sastavljam optužbe za opoziv", rekao je u utorak za C-Span.    "Ne zanimaju me ni demokrati ni republikanci, radi se o demokraciji i republici"  "Ovo nije nešto što sam želio učiniti, nego osjećam da sam primoran na to. Predsjednik je omeo pravdu. To je čak i sam priznao na nacionalnoj televiziji", rekao je Green.  Drugi demokrati izjavili su da prije opoziva treba biti provedena još detaljnija istraga. Na pitanje voditelja emisije što misli o takvom stavu demokrata Green je odgovorio:   "Ne mislim ništa jer se ovdje ne radi o demokratima. Radi se o demokraciji, vladavini naroda od strane naroda za narod. Ne zanima me ni mišljenje republikanaca, jer se ovdje ne radi o njima, već o republici".  "Ako nitko drugi ništa ne učini, sam ću se boriti za opoziv"  Green je također rekao da radi sa stručnjacima za ustavno pravo te da će uložiti službeni zahtjev za Trumpov opoziv i bez ičije pomoći: "Moram vidjeti i što će drugi učiniti, ali ako nitko ništa ne učini, sam ću krenuti protiv njega".  Proces opoziva predsjednika mogao bi potrajati vrlo dugo. Za opoziv je potrebna većina glasova zastupnika te dvotrećinska većina u Senatu. Republikanci trenutno kontroliraju i Zastupnički dom i Senat.