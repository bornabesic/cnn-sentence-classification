Foto: Hina LEDO je izvijestio da je krajem prošle godine izdao jamstva u korist Agrokora u iznosu od 18,9 milijardi kuna.   Ta je tvrtka iz sastava Agrokora u petak objavila odgovore na pitanja postavljena tijekom održavanja glavne skupštine 15. svibnja ove godine. Jedno od pitanja ticalo se iznosa ukupnih Ledovih obveza s osnova izdanih jamstava u korist Agrokora na dan 31. prosinca 2016. godine, a u odgovoru se navodi da je na taj dan Ledo izdao garancije u korist Agrokora u iznosu od 18,9 milijardi kuna (18.910.930.232,00 kuna).    Na skupštini je bilo postavljeno i pitanje o iznosu ukupnih Ledovih obveza s osnova izdanih zadužnica te mjenica izdanih za obveze Agrokora i drugih povezanih društva, ako su mjenice ili zadužnice izdane i za takva povezana društva na dan 31. prosinca 2016. godine. Uprava Leda smatra da je za odgovor na to pitanje valja pričekati predaju revidiranih financijskih izvješća za 2016 godinu.  Što se tiče stava Uprave oko točnosti i pouzdanosti nerevidiranih financijskih izvješća Leda za 2016. godinu, navodi se kako Uprava Leda nema saznanja o netočnosti tih izvješća, a nije bilo ni primjedbi revizorske kuće koja je obavila prethodne provjere i predreviziju.  U pogledu stava Uprave Leda o potencijalnim pogreškama u financijskim izvješćima Agrokora, u kontekstu jamstava koje je Ledo izdao za obaveze Agrokora, kaže se kako Uprava Leda za sada nema nikakvih konkretnih saznanja koja bi se odnosila na potencijalne pogreške u tim izvješćima.  Ako se te pogreške utvrde, Uprava Leda poduzet će sve raspoložive pravne mjere u isključivom interesu zaštite interesa Leda, dodaje se.