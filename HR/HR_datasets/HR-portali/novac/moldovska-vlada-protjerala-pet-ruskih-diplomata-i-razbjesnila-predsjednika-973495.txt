Foto: 123rf  MOLDAVSKA proeuropska vlada u ponedjeljak je protjerala petero ruskih diplomata što je predsjednik Igor Dodon, kojeg podržava Moskva, nazvao "skandaloznim" potezom usmjerenim na potkopavanje odnosa Moldavije i Rusije.  Moldavijom su upravljale proeuropske vlade no izbor Dodona krajem 2016. ukazao je na gubitak povjerenja u moldavske čelnike i sve snažniji utjecaj Rusije u bivšim sovjetskim državama.  Moldavska vlada nije navela razloge protjerivanja, a ruski veleposlanik u Moldaviji Farit Muhamečin potvrdio je protjerivanje no nije naveo pojedinosti.  "Ova je vlada poduzela skandalozan korak spram našeg strateškog partnera Rusije", rekao je Dodon u objavi na Facebooku. Otpor Moskve prema stvaranju veza sa Zapadom  "To su najvjerojatnije napravili po nalogu sa Zapada, možda i preko oceana, oni koji su zabrinuti zato što je konačno uspostavljen konstruktivan i učinkovit dijalog između predsjedništva i Kremlja", rekao je.  Kao i u slučaju Ukrajine i Gruzije, potezi Kišinjeva u stvaranju tješnjih veza s EU-om nailazili su na otpor Moskve.  Ranije ove godine moldavski dužnosnici optužili su ruske sigurnosne službe da nastoje omesti istragu o operaciji pranja novca vođenoj od Rusije tako što su vršile pritisak na moldavske dužnosnike kada bi putovali u ili preko Rusije.