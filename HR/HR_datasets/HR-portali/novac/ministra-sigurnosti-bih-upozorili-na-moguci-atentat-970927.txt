Foto: Hina NA MINISTRA sigurnosti Bosne i Hercegovine Dragana Mektića priprema se atentat, a informacije o tome imaju policijske agencije i već poduzimaju potrebne mjere zaštite, izvjestili su lokalni mediji u toj zemlji. Vijest o planovima za atentat na ministra Mektića prvi je objavio portal Žurnal, a sam ministar je potvrdio kako i osobno ima informacije koje to potvrđuju. "Kontaktirali su me direktori policijskih agencija i izvjestili me o svemu", izjavio je Mektić tijekom dana. Atentat pripremaju kriminalne skupine Podatke o pripremama atentata iza kojih navodno stoje kriminalne skupine prikupila je Obavještajno-sigurnosna agencija BiH (OSA) koja je to podijelila s policijskim strukturama u zemlji. Tu su informaciju početkom tjedna dobili Ravnateljstvo za koordinaciju policijskih tijela, Državna agencija za istrage i zaštitu (SIPA) te MUP-ovi Federacije BiH i Republike Srpske. Da se atentat doista priprema potvrdila su najmanje tri izvora koji su to opisali kao akciju "kriminalne skupine s područja BiH i zemalja iz okruženja". Kriminalne skupine traže osobu koja bi izvršila ubojstvo  Informacije OSA-e su kako se već traži osoba koja bi pripremila i izvršila ubojstvo. Mektić kao ministar na državnoj razini nema operativne ovlasti nad istragama i djelovanjem policijskih agencija no poznat je po odlučnom zalaganju za borbu protiv kriminala i korupcije i razotkrivanje njihovih veza s političkim strukturama. Mektić je ujedno oštar kritičar pravosudnog sustava za koji tvrdi da loše radi svoj posao, ali i vlasti Milorada Dodika.