Screenshot: HRT NOVINAR portala Balkan Insight Sven Milekić u nedavnom članku donosi priču osobe koja je trebala pisati o životu bivšega hrvatskoga predsjednika Franje Tuđmana. U nastavku prenosimo dijelove njegovog članka. "Joe Tripician za istraživačku mrežu BIRN progovorio je o nezadovoljstvu kontroverznoga hrvatskoga redatelja Jakova Sedlara po pitanju toga što se u službenoj biografiji prvog hrvatskog predsjednika Franje Tuđmana spominje bivši komunistički vođa Josip Broz Tito. Tripiciana, producenta, pisca, scenarista, filmskoga režisera, tekstopisca, dramatičara i izvođača, 1997. godine unajmio je Jakov Sedlar, tadašnji hrvatski ataše u New Yorku, da napiše službenu biografiju Franje Tuđmana. Iste godine pomogao je Sedlaru u izradi dokumentarca "Tuđman", u kojem se Tuđmana opisuje kao "hrvatskoga Georgea Washingtona". Iako je naveden kao jedan od režisera, Tripician tvrdi da je u scenariju napravio tek nekoliko ispravaka". Sedlar tražio biografa "Sedlara je hrvatska vlada angažirala kako bi pronašao pisca koji će napisati biografiju koja bi poboljšala Tuđmanov međunarodni imidž, jer su ga često kritizirali zbog kršenja ljudskih prava i medijskih sloboda nakon rata u 1990-ima. Tripician je prihvatio ponudu, prema kojoj je trebao dobiti 40.000 američkih dolara te potpunu kontrolu nad uređivanjem knjige. Navodi da se tom biografijom htjelo ojačati hrvatski turizam i gospodarstvo, a posebno držati Tuđmana dalje od suda za ratne zločine Ujedinjenih naroda u Haagu. Dodaje da mu to nije bilo izravno naglašeno, ali da se podrazumijevalo. Posjetio je Hrvatsku i Bosnu i Hercegovinu te intervjuirao brojne dužnosnike, novinare, ratne zločince i druge. Zbog toga se velik dio Tuđmanove biografije temeljio na njegovom ranijem životu, kao i na njegovoj karijeri u socijalističkoj Jugoslaviji. On je bio veteran Drugoga svjetskoga rata, vojni general i povjesničar radničkoga pokreta, ali postao je i jedan od najpoznatijih hrvatskih disidenata, koji je proveo i vrijeme u zatvoru zbog svojih nacionalističkih pogleda. U originalnom rukopisu, Tripician je spominjao i Tuđmanovu navodnu umiješanost u ratne zločine u Bosni i Hercegovini, na što ga je uputio Vladislav Pogarčić, bliski suradnik Mate Bobana, predsjednika Herceg-Bosne, upravne jedinice koju su u 1990-ima vodili Hrvati, što je Pogarčić kasnije porekao". Sukob civilizacija "Tripician je razgovarao s bivšim premijerom Herceg-Bosne Jadrankom Prilićem – koji se trenutno nalazi pred sudom u Haagu – koji je hvalio Tuđmana, ali i američkim diplomatom Richardom Holbrookeom, ključnim za mirovne pregovore u Bosni, koji je spomenuo da Tuđman nikada nije održao obećanja u vezi s Bosnom za vrijeme rata. Tripician je dva puta intervjuirao i Tuđmana, koji je o svojoj prošlosti govorio punih 35 minuta. Zatim ga je izravno pitao o zločinima bosanskih Hrvata, na što je Tuđman nervozno odgovorio da ne podupire ni one koji su provodili agresiju (Srbi), ni one koji su se osvećivali (Hrvati). Tripician je rekao da je na Tuđmanov stav prema ratu u Bosni uvelike utjecala knjiga "Sukob civilizacija" američkoga politologa Samuela P. Huntingtona, i Tuđman je izjavio da u BiH nije problem sukoba tri različita naroda, nego tri različite civilizacije". Problem s propagandom "Tripician je u knjigu htio uključiti i dobre i loše stvari o Tuđmanu, kako ne bi ličila na propagandu, ali Sedlar je zahtijevao da ukloni sve povezano s komunističkim režimom i ratnim zločinima u Bosni. Kada je to odbio, izgubio je kontakt sa Sedlarom i knjiga nije objavljena. Priznao je da je pristao napisati knjigu zbog dugova i mogućnosti da nakon razvoda upozna nekoga novog. No, proradila mu je savjest i sav je materijal poslao na sud u Haag.  O cjelokupnom iskustvu pisao je u svojoj knjizi "Balkanized at Sunrise" ("Balkaniziran u zoru") iz 2010. godine, a na njega je posebno utjecala aktivistica za mir Vesna Teselić koja je izjavila da u svakome postoji berem malo moći i isto toliko odgovornosti, a ne krivnje", piše Milekić.