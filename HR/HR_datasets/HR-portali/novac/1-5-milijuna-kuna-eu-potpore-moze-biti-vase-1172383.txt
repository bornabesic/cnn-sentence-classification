Hrvatska agencija za malo gospodarstvo, inovacije i investicije (HAMAG-BICRO) poziva na Eurostars radionicu koja će se održati u utorak, 6. lipnja 2017. godine s početkom u 9 sati u prostorijama HUB385. Tema radionice je prijava u program Eurostars. Tijekom radionice sudionicima će biti predstavljen postupak prijave u program, predstavljanje Voucher programa putem kojega će najbolje ocijenjene pretprijave dobiti sufinanciranje za konzultantske usluge pisanja pune projektne prijave u iznosu od 10.000 kuna. Isto tako predstavit će se europska poduzetnička mreža koja poduzetnicima besplatno omogućuje pronalazak međunarodnog partnera i internacionalizaciju poslovanja. U drugom dijelu programa, po prvi puta, poduzetnicima se nudi prilika za sudjelovanje na kratkim B2B sastancima sa stručnjacima za prijavu u Eurostars program.  „Imali smo priliku uz pomoć agencije HAMAG-BICRO raditi na poboljšanju prijave našeg projekta te smo postali prva tvrtka iz Hrvatske koja je prošla evaluaciju i dobila financiranje iz Eurostars programa. Primljena potpora nam je značajan poticaj za nastavak rada i razvoja inovativnih rješenja i proizvoda, kojima želimo konkurirati kako na domaćim tako i na međunarodnim tržištima, osiguravajući time kontinuirani rast i razvoj naše kompanije.“  Izjavio je Ante Jurišić, predsjednik Uprave, tvrtke SEDAM IT d.o.o. Eurostars je program za istraživanje i razvoj nastao kao zajednička inicijativa EUREKA-e i Europske komisije. Osnovni kriterij je sudjelovanje minimalno dvije zemlje članice. Glavni partner na projektu je malo ili srednje veliko trgovačko društvo koje se bavi istraživanjem i razvojem (R&D performing SME). Maksimalni iznos bespovratne potpore po pojedinom projektu iznosi najviše 200.000 EUR ili do 70 % udjela hrvatskog partnera na projektu. Tijekom radionice polaznici će imati priliku čuti više o samom programu Eurostars od gosp. Enrica Tricanica, predstavnika EUREKA Tajništva koje rukovodi programom na međunarodnoj razini. Također, nacionalna projektna koordinatorica za Švicarsku, gđa. Colette John-Grant predstavit će suradnju na programu Eurostars Švicarska-Hrvatska te prilike za pronalazak partnera za prijavu u program Eurostars. Osim savjeta o postupcima prijave u program, stručnjak za ocjenjivanje projekata unutar programa Eurostars, gosp. Nenad Buljan, približit će sudionicima proces evaluacije projekata i savjetovati kako napisati svoje projektne prijedloge. Sudionici će također imati priliku čuti uspješnu EUREKA priču iz Hrvatske od strane gosp. Daria Sekule iz tvrtke SEDAM IT d.o.o. Za sudjelovanje na Eurostars radionici HAMAG-BICRO-a možete se prijaviti putem sljedeće poveznice, gdje možete ugovoriti i svoj sastanak sa stručnjakom najkasnije do petka, 2. lipnja 2017. u 15.00 sati. Sudjelovanje na radionici je besplatno, a broj mjesta je ograničen.