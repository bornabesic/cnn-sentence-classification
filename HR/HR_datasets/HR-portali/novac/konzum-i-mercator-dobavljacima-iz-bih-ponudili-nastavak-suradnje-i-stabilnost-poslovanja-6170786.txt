Uprave Konzuma i Mercatora u Bosni i Hercegovini u četvrtak su dobavljačima te zemlje rekli da će ulazak slovenskog trgovačkog lanca na tržište BiH osigurati stabilnost njihova poslovanja i redovito podmirenje dospjelih obveza, objavila je uprava Konzuma BiH nakon sastanka iza zatvorenih vrata. U priopćenju dostavljenom medijima u kasnim večernjim satima stoji kako su se s dobavljačima iz BiH uz ostale sastali direktor te Agrokrove tvrtke-kćeri Tomislav Bagić i predsjednik uprave Mercatora Tomislav Čizmić. Predstavljen je novi koncept budućeg poslovanja maloprodaje u BiH koji predviđa ponovno uvođenje brenda Mercator na tržište BiH i koji je još u formi prijedloga s obzirom da se tek očekuje formalna odluka o njegovoj realizaciji. "Važno je istaknuti da ovaj koncept predviđa preuzimanje svih obveza Konzuma BiH prema dobavljačima kao i preuzimanje i brigu o svim zaposlenicima Konzuma BiH. Vraćanje Mercatora donosi dodatnu stabilnost poslovanja i sigurnost radnih mjesta te uredno i odgovorno podmirivanje svih obaveza kako prema dobavljačima tako i prema državnim institucijama", stoji u priopćenju Konzuma BiH. Ta tvrtka zapošljava najveći dio od preko pet tisuća radnika koliko ih ukupno u toj zemlji radi za Agrokor. Predsjednik uprave Mercatora Čizmić ocijenio je da ranija dobra iskustva predstavljaju kvalitetan temelj za nastavak uspješnog djelovanja u BiH. Direktor Konzuma BiH Bagić dobavljačima je prenio da se poslovni procesi unutar te tvrtke odvijaju redovito. Sličan sastanak čelnici Konzuma i Mercatora u petak će u Banjoj Luci održati s predstavnicima vlasti Republike Srpske i s dobavljačima iz tog entiteta.