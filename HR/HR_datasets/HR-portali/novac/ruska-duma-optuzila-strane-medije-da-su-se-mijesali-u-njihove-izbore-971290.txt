Screenshot Youtube  NAKON izvješća u kojemu je opisano kako su strani mediji pratili posljednje parlamentarne izbore u Rusiji, ruska Duma zaključila je da je to tema za sigurnosne službe.   Leonid Levin, koji je sastavio izvješće, pred Dumom je iznio zaključak kako su strani mediji (Glas Amerike, Radio Liberty i CNN, koji su obuhvaćeni izvješćem) sugerirali svojoj publici da su rezultati ruskih izbora unaprijed poznati te da su preispitivali demokratsku prirodu ruskog izbornog sustava. Levin je primijetio i da je 43 posto stranih izvješća bilo "otvoreno negativno", a 55 "relativno neutralno". Samo dva posto opisalo je ruske izbore pozitivnim riječima. Te pozitivne kritike odnosile su se samo na dvije političke stranke, liberalne Yabloko i Parnas, koje nisu dobile ni jedno mjesto u parlamentu, jednako kao što nisu uspjele prijeći ni prag od tri posto koji im jamči da će do sljedećih izbora moći koristiti sredstva iz proračuna.   "Teško je zanijekati da su tijekom zadnje izborne kampanje mediji koje financira Amerika koristili novinarstvo kao krinku za širenje jednostranih dezinformacija o ruskom izbornom procesu", rekao je Levin. Zatražio je od parlamenta i da ispita trenutno stanje prema kojemu Glas Amerike i Radio Liberty mogu emitirati svoj program u Rusiji bez da se registriraju kao masovni mediji. To pitanje najvjerojatnije će se raspraviti na zatvorenoj sjednici u skoroj budućnosti, piše RT.   Ideja za istragom o tome kako su strani mediji pratili ruske izbore, rodila se nakon što je Amerika ovlastila Ministarstvo pravosuđa da prati kako ruski mediji u toj zemlji svoj sadržaj usklađuju s propisima.   Ruski parlamentarni izbori održani su u rujnu 2016. i na njima je tijesno pobijedila konzervativna stranka centra Ujedinjena Rusija.