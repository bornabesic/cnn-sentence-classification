«»Foto: BMW NAKON mjeseci iščekivanja BMW je odlučio djelomično razotkriti novi M5, "najuzbudljiviju i emocionalno fascinantnu limuzinu visokih performansi“. Iza kratkog opisa se krije doista fascinantna limuzina o kojoj će u budućnosti biti spjevane brojne ode pune superlativa. Kao što se pretpostavljalo, najnovijeg člana M obitelji pokreće 4.4 M TwinPower Turbo V8 motor s maksimumom od oko 600 KS i preko 700 Nm. Usuglašen je sa osam-stupanjskim M Steptronic mjenjačem, a koji omogućava juriš iz snova. Da, ova prestižna njemačka limuzina uhvatit će 100 km/h u manje od 3,5 sekundi. Ako nekog zanima, prosječna potrošnja goriva je 10,5 l/100 km, stoji u službenom priopćenju.  Novi M5 dobiva i M xDrive pogon na sve kotače. Zahvaljujući centralnoj nadzornoj jedinici pogon se prilagođava dinamici vozila, kako u longitudinalnom, tako i u lateralnom smislu. Time je postignut optimum u pogledu trakcije, "agilnost i preciznost stražnjeg pogona sa superiornom ravnotežom i trakcijom AWD pogona", kaže Frank vam Meel, šef M odjela.   U praksi to znači kako će automobil najviše vremena pogoniti stražnji kotači, a po potrebi će se uključivati prednji pogon. AWD pogon ima tri moda rada, i to kao 2WD (stražnji pogon), 4WD i 4WD Sport. M diferencijal ostaje u igri, a dodatno je unaprijeđeno i podvozje.  Interijer dosljedno prati osnovu serije 5 i pridodaje joj M detalje, poput ručice mjenjača ili M upravljača s dvije programibilne tipke. Kako vozač ne bi skidao pogled s ceste Bavarci su dodatno poboljšali preglednost Head-Up zaslona i za čak 70% povećali površinu prikaza informacija.  Tu BMW staje i tjera nas da još nekoliko mjeseci pričekamo do svjetske premijere automobila koji će se zasigurno snažno urezati u povijest tvrtke, baš kao što su to učinili njegovi prethodnici.