Hrvatska pošta lani je ostvarila dobit od 164 milijuna kuna – najbolji rezultat od razdvajanja pošte i telekomunikacija, a priprema teren za nastavak diverzifikacije djelatnosti kroz mogućnost ulaska u područje prijevoza putnika u unutarnjem i međunarodnom cestovnom prometu. Ispituju mogućnosti Prvi korak u tom smjeru učinjen je na jučerašnjoj sjednici skupštine Pošte kojom je predsjedavao ministar prometa Oleg Butković: usvojena je odluka o doregistraciji i za tu djelatnost. Ipak, što će na tom planu konkretnije uslijediti trenutačno nije moguće prejudicirati. Novi planovi ovisit će o novoj upravi, koju će država kao vlasnik potražiti na javnom natječaju. Pritom iz Pošte i objašnjavaju da je ta djelatnost tek jedna od stavki doregistracije, kao i da je posrijedi običaj da se obuhvati sve više potencijalnih djelatnosti. No tvrde da je to u skladu s praksom koju imaju i inozemni poštanski operatori, kao i da konkretan poslovni plan za ovu stavku u ovom trenutku ne postoji. – Nije garancija da ćemo ući u taj dio poslovanja, ali ako bude potrebe u nekom budućem logističkom okviru, imat ćemo tako i tu mogućnost otvorenu – navode iz Pošte. Na istoj je skupštini odlučeno i da će se prošlogodišnja dobit Hrvatske pošte upotrijebiti za pokriće prenesenog gubitka iz prethodnog razdoblja. I dok su financijska izvješća za 2015. usvojena, razrješnice nije dobila cijela uprava na čelu s njezinim predsjednikom Alenom Premužakom (danas vodi poslovanje Dalekovoda), kao ni Nadzorni odbor, čijim je članovima također nedavno istekao mandat. U krnjoj Upravi HP ostao je kao njezin jedini član Josip Udiljak. Na sjednici skupštine održane prošli tjedan, pak, u NO su privremeno imenovani Ivančica Urh, Ante Sučić, Stanko Gačić, Zlatko Babić i Mato Regvar. Tvrtka je posljednjih godina u strateškim smjernicama poslovanja imala istaknutu stavku koja se odnosi na diverzificiranje poslovanja pa su kreirane i uvedene usluge poput EvoTV – digitalne televizije Hrvatske pošte i servisa ePošta.Plasiranjem EvoTV-a HP je prvi poštanski operator u svijetu koji je tržištu ponudio uslugu zemaljske plaćene televizije. Danas broji više od 60.000 korisnika. Novi sortirni centar EPošta danas broji više od 100.000 registriranih korisnika, a slijedi faza jačanja aktivacije usluge. Izvjesno je i da će HP investirati u nadogradnju i širenje lanca vrijednosti temeljnog poslovanja, kao nositelja prihoda. Riječ je o gradnji novoga sortirnog centra, što je u planu do kraja 2017. godine. Iz Pošte navode da je ta investicija u visini od oko 350 milijuna kuna preduvjet za unapređenje poslovanja, a zemljište na kojem će se graditi nalazi se na ulazu u Veliku Goricu te će kompleks objediniti sve ključne procese.      