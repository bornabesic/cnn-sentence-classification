Treći dan nakon što je Ante Ramljak postao novi šef Agrokora, nastavio se strmi pad dionica Agrokora, zbog čega je patila cijela burza. Dionički indeks Crobex danas je pao 1,88 posto na 1903 boda. Čim je počelo trgovanje, investitori su se požurili prodati dionice, pa je tako Crobex padao do 12 sati, nakon čega se stabilizirao do kraja dana na niskim razinama. Od Agrokorovih kompanija, opet je po drugi dan za redom najviše pala dionica Jamnice, za čak 22,41 posto, na 45.000 kuna. Dionica Jamnice je prije samo mjesec dana vrijedila tri i pol puta više, oko 160 tisuća kuna. Vupikova dionica je pala za 21 posto na 24,49 kuna. Treća najgora dionica koncerna bila je ona Belja, čija je cijena pala za 18,27 posto, na 8,99 kuna. Ulagači u dionicu Leda su također imali loš dan. Naime, Ledova je dionica pala za 17 posto na  2861 kunu. Ta je cijena daleko od cijene s početka godine od 11 tisuća kuna. Osim toga, najveći promet je danas imala baš dionica Leda s prometom od 8,3 milijuna kuna. Zvijezdina dionica je pala za 15,75 posto na 1599 kuna. Isto tako, investitori u dionice Agrokorovih dobavljača su bili pesimistični. Kraš je pao 7,27 posto na 445 kuna. Podravka je skliznula 1,97 posto na 348 kuna. Cijene Agrokorovih korporativnih obveznica, koje trguju na Berlinskoj burzi, značajno su pak skočile. Obveznica koncerna s kamatom od 8,875 posto i dospijećem 2020. porasla je za oko 4,65 postotnih poena, na 32,90 posto. Obveznica s kamatom od 9,125 posto i istom godinom dospijeća, porasla je na 29,00 posto.