Njemački automobilski div Volkswagen (VW) postigao je nagodbu u iznosu 15 milijardi dolara s vlasnicima dizelskih automobila u SAD-u, priznavši da je na eko-testovima sporni softver u njihovim automobilima prikazivao lažne razine emisija ispušnih plinova, pišu inozemni mediji pozivajući se na dobro upućene izvore. Prema tome sporazumu, VW bi trebao ponuditi popravak dizelskih automobila sa spornim softverom ili ih otkupiti te vlasnicima isplatiti odštetu, kazali su neimenovani izvori. Pojedinosti nagodbe, koju još treba potvrditi sudac nadležnog američkog suda, trebale bi biti objavljene tijekom dana. Ako ju sudac odobri, bit će to najveća nagodba u skandalu vezanom za automobilsku industriju u povijesti SAD-a.  Prema izvješćima novinskih agencija, sudska nagodba podrazumijeva iznos od 10 milijardi dolara koje je VW rezervirao za potrebe popravaka ili otkupa približno 475 tisuća vozila s dvolitarskih dizelskim motorom te za potrebe isplate naknade šteta vlasnicima u pojedinačnom iznosu do najviše 10.000 dolara.  Vlasnici vozila moći će odbiti takvu ponudu VW-a i pokrenuti pojedinačne tužbe protiv njemačkog automobilskog diva. Prema izvorima na koje se pozivaju novinske agencije, sporazum uključuje i iznos od 2,7 milijardi dolara kako bi se anulirale prekomjerne emisije ispušnih plinova iz dizelskih motora i dvije milijarde dolara za potrebe istraživanja tzv. zelene energije i automobila koji čuvaju okoliš. Prošle godine američki regulatori otkrili su da je u VW-ovim automobilima ugrađen softver koji je prilikom eko-testiranja vozila pokazivao lažnu razinu emisija ispušnih plinova. Poslije je VW priznao da je to slučaj s 11 milijuna vozila diljem svijeta.  VW je lani dioničarima kazao da je sa strane stavio 7,3 milijarde dolara za potrebe pokrića potencijalnih troškova vezano za eventualni opoziv vozila ili globe regulatora.  Taj iznos možda ipak neće biti dovoljan, budući da je VW suočen s kaznom u visini i do 20 milijardi dolara samo za kršenja američkog zakona o čistom zraku.  Povećane rezervacije za emisije ispušnih plinova gurnule su VW prošle godine u gubitak prije oporezivanja od 1,3 milijardi eura, nasuprot dobiti od 14,7 milijardi eura koju je ostvario u prethodnoj godini. U VW-u očekuju da će prihodi grupe u ovoj godini pasti i do pet posto.  