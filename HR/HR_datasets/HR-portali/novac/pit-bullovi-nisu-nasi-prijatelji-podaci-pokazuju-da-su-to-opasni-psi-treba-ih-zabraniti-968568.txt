Foto: 123rf NOVINARKA portala The Walrus Barbara Kay u nedavnom članku izvještava o značajnom ignoriranju opasnosti koju ljudima predstavlja pasmina pit bulla. U nastavku prenosimo dijelove članka. "U 1990-ima nije bilo toliko pit bulla kao danas i njihov način napadanja bio je poprilično nepoznat. U lipnju 1997. godine pit bull je izgrizao 7-godišnju djevojčicu u Kingstonu u Ontariju, a patolog, koji je kasnije otpušten, okrivio je majku za 80 uboda škarama, za koje se nakon tri godine ispostavilo da su ugrizi, pa je majka oslobođena". Krvoločni napadi i njihov prikaz u javnosti "Istraživanja pokazuju da je više od polovice zabilježenih ugriza pasa učinila ta pasmina, a plastični kirurzi ističu da to nisu samo ugrizi koji upozoravaju, nego da je to nasilno trganje mesa s kostiju. Nakon višemjesečnog odgađanja i javnih rasprava, u Quebecu je 17. travnja donesen Zakon 128,  specifičan za pasminu (BSL), koji zabranjuje tu pasminu u toj pokrajini. Detaljno je razrađen, to je najopširniji zakon u Sjevernoj Americi protiv opasnih pasa. Broj pit bulla se povećao, dijelom i zbog uragana Katrine 2005. godine kada ih je dosta spašeno i raseljeno i zbog prikaza okrutnosti borbi pasa, pa se ljudi sažalijevaju nad tom pasminom. Pobornici te pasmine odrješito tvrde da se novim zakonom ta pasmina diskriminira, a oni visokoobrazovani rade iscrpna istraživanja, poput Harlana Weavera, postdiplomanta sa sveučilišta Kalifornija, koji je doktorski projekt temeljio na odnosu ljudi i pit bullova". Agresivnost mirnih pasa "No, incidenti s ugrizima često uključuju pse koji ranije nisu pokazivali nikakve znakove agresije. Najstrašniji se dogodio u Wisconsinu, kada su dva pitbula koje je dadilja odgajala otkada su bili štenci odjednom izgrizla do smrti bebu koju je ta dadilja čuvala. Psi su bili njegovani, kastrirani i nikada nisu bili nasilni. Njihova je vrsta umjetno stvorena prije nekoliko stotina godina i nije se planiralo da budu kućne životinje. U 1970-ima postojalo je oko 200.000 pit bulla, koji su većinom sudjelovali u borbama pasa i kojima se služilo u kriminalnim krugovima, a žrtve ugriza pasa gotovo nisu postojale. Danas ima oko 3,5 milijuna tih pasa u Sjedinjenim Američkim Državama i Kanadi, a deseci ljudi umiru zbog ugriza pasa svake godine. Kanadski zakon iz travnja mogao bi barem malo popraviti tu statistiku", piše Kay.