Jamnica, Ledo i Zvijezda poslovali su s dobiti, a Tisak, Belje, PIK Vinkovci i Vupik s gubitkom, stoji u izvještaju za prvih devet mjeseci 2016. Agrokorovih tvrtki kojih dionice kotiraju na Zagrebačkoj burzi. Prema konsolidiranom izvješću, Grupa Jamnica je ostvarila neto dobit u iznosu od 306,1 mil. kuna, 23% više nego u istom razdoblju lani. Ukupni prihodi iznosili su 2,33 mlrd. kuna, 4% više. Ledo grupa je u prvih devet mjeseci ostvarila konsolidiranu neto dobit od 336,36 mil. kuna, 11% više nego u istom razdoblju lani. Prihodi od prodaje iznosili su pak 1,97 mlrd. kuna, 0,8% više, a rasla su, ističe se, oba proizvodna segmenta – sladoledi i smrznuta hrana. Zvijezdina neto dobit od 15,4 mil. kuna 15% je viša nego lani, a prihodi od prodaje na razini grupe pali su za 1,7%, na 651,8 mil. kuna. Gubitak četiriju tvrtki Tiska u prva tri kvartala iznosio je oko 7,5 mil. kuna, što je rast od gotovo 34%, dok su poslovni prihodi rasli na 2,19 mlrd. kuna, za 1,2%. Belje je na razini grupe poslovalo s gubitkom od 38,4 mil. kuna, što je u odnosu na godinu prije manje 31%. PIK Vinkovci je znatno smanjio gubitak, s 12,8 mil. kn iz 2015. na 3,8 mil. kn u prvih devet mjeseci 2016., dok je vukovarski Vupik povećao gubitak za 58,2% u istom razdoblju, na 5,4 mil. kuna.      >> Prvi hrvatski Grand Prix na Golden Drumu osvojili su Jana i agencija Imago Ogilvy! >> Podravka je sa Žitom postigla i najveću dobit u 25 godina 