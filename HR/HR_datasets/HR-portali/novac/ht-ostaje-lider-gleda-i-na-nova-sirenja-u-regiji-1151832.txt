HT je u 2016. ostvario prihode u iznosu od 6,97 milijardi kuna, što je 0,7 posto više nego 2015., izvijestio je jučer Davor Tomašković, predsjednik uprave HT-a na konferenciji o revidiranim rezultatima za cijelu godinu. Neto dobit u 2016. iznosi 934 milijuna kuna i veća je za 9 milijuna kuna, 1 posto u odnosu na 2015. Uprava predlaže raspodjelu dividende od 6 kuna po dionici iz neto dobiti 2016., što daje ukupan iznos za isplatu dividende od 491,3 milijuna kuna ili 54 posto dobiti te alokaciju ostatka neto dobiti od 417,5 milijuna kuna u zadržanu dobit. Usto je HT najavio i pokretanje programa stjecanja vlastitih dionica na Zagrebačkoj burzi (ZSE). Inače, HT je u protekloj godini povećao vrijednost investicija na 1,61 milijardu kuna, 9,1 posto više nego 2015. Investicije su bile usmjerene povećanju kapaciteta za širokopojasni pristup internetu, poboljšanje korisničkog iskustva i povećanje konkurentnosti. Investicije u nepokretnu mrežu rezultirale su optičkim pristupom za 295 tisuća kućanstava, što je 68 posto više. Za više od 50 posto korisnika bez naknade su omogućene širokopojasne brzine dva do pet puta veće od prijašnjih. Komentirajući rezultate za 2016. i planove za 2017., Tomašković je istaknuo: – Iza nas je vrlo uspješna godina u kojoj smo zabilježili porast svih pokazatelja i nastavili s ulaganjima u infrastrukturu i transformaciju kompanije. Potpuno smo preokrenuli trendove i stvorili preduvjete za rast te smo kupnjom Crnogorskog telekoma početkom 2017. iskoračili u regiju. Nastavljamo promatrati prilike za regionalno širenje. Ostajemo usmjereni na strategiju rasta HT-a kao lidera na domaćem i regionalnom tržištu. >> Ostvarili dobit od 934 mil. kuna, predlaže se dividenda od 6 kuna po dionici 