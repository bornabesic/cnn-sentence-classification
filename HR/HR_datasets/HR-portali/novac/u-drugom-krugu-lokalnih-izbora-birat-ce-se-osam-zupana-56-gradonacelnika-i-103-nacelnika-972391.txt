Foto: FAH OSAM županija, 56 gradova i 103 općine svoje će čelne ljude dobiti u drugom krugu lokalnih izbora, 4. lipnja, potvrdilo je u srijedu Državno izborno povjerenstvo (DIP).  Početkom lipnja svoje bi župane trebale dobiti Sisačko-moslavačka, Varaždinska, Koprivničko-križevačka, Osječko-baranjska, Šibensko-kninska, Vukovarsko-srijemska, Splitsko-dalmatinska i Dubrovačko neretvanska županija. Među gradovima koji će gradonačelnike dobiti tek u drugom krugu su sva četiri velika grada - Zagreb, Rijeka, Split i Osijek, ali i Velika Gorica, Varaždin, Koprivnica, Knin, Šibenik, Imotski, Metković, Dubrovnik... Tjedan ranije, 28. svibnja, zbog nepravilnosti u radu biračkog odbora izbori će se ponoviti na osam biračkih mjesta, u pet gradova i tri općine. S obzirom na to, kao i na činjenicu da još traju rokovi za prigovore, moguće je da se to odrazi na konačan rezultat izbora u prvom krugu, napominje DIP i najavljuje da će birači na vrijeme znati za  eventualne promjene podataka o jedinicama u kojima će se održati drugi krug. Ponovljeni izbori Izbori za općinskog načelnika u nedjelju se ponavljaju na biračkim mjestima Gregurovec, Klakar i Lug u općinama Mihovljana, Klakar i Proložac. U Novskoj, na biračkom mjestu 17 Jazavica, ponovit će se izbori za gradsko vijeće, u Gospiću na biračkom mjestu 15 za gradonačelnika i gradsko vijeće, a u Obrovcu na biračkom mjestu 4 u Blišanima za župana zadarskog, županijsku skupštinu, gradonačelnika, gradsko vijeće te zamjenika gradonačelnika. U gradu Vrlici, na biračkim mjestima 3 i 7, Gornje Maovice i Vinalić ponavljaju se izbori za župana splitsko-dalmatinskog, županijsku skupštinu, gradonačelnika i gradsko vijeće.