Nema oporavka ekonomije, tvrdi Hrvoje Stojić, direktor Odjela ekonomskih istraživanja Hypa koji najavljuje da će Hrvatska rasti oko 1 do maksimalno 1,5 posto BDP-a. Pritom naglašava da je to rast iznad realnih potencijala, ali da je potaknut činjenicom da Europa raste brže, a da se izvoz u Hrvatskoj nametnuo kao glavni generator rasta. Ne očekuje rast investicija zbog deflacije koja se nastavlja i u tekućoj godini. Gospodarstvenici i dalje očekuju pad cijena pa nisu skloni investirati, objašnjava. Poznat kao konzervativan analitičar, Stojić objašnjava da su predvidjeli spor rast zbog očekivanja usporavanja rasta u eurozoni te volatilnosti na financijskim tržištima kojima smo svjedočili početkom godine i koji bi možda mogli biti obnovljeni u ostatku godine. Javni dug i dalje je glavni problem, do 2020. mogao bi premašiti 100 posto BDP-a u najgorem scenariju, a uz reforme mogao bi se zadržati na nešto više od 80 posto BDP-a. Ipak kaže da je moguće iskoristiti razdoblje jeftinog novca i naglašava da je nužno postići primarni suficit od tri do četiri posto kako bi se javni dug održavao pod kontrolom i eventualno smanjivao. Od budućeg proračuna, pri čemu naglašava da nema smisla komentirati dokument za 2016. jer je temeljen na zadržanim obvezama, očekuje nastavak smanjenja troškova te kaže da je dobra vijest za Hrvatsku da će imati dvije godine uzastopce ‘relativno pristojne fiskalne konsolidacije’. – Lani je postignuta određena fiskalna konsolidacija, a ona bi po svoj prilici trebala biti nastavljena. Deficit bi sigurno trebao biti niži, a hoće li biti bliži 3 ili 4 posto BDP-a, ovisit će o ekonomskom rastu, inflaciji, ali i rješavanju neizvjesnosti mase plaća. Pregovori sa sindikatima tek predstoje i ono što treba pričekati jest konačno izvješće o izvršenju proračuna za 2015. – kazao je Stojić koji očekuje veći deficit od onoga koji je preliminarno objavljen. • >> Analitičari: Proračun nije reformski. Zaokret izostao 