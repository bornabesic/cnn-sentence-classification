U prostorijama HUB385 započeta je danas druga hrvatska kampanja Funderbeam SEE-a u kojoj vodeća hrvatska konzultantska tvrtka za poslovno savjetovanje Sense Consulting prikuplja 4-5 milijuna kuna za akviziciju konzultantske tvrtke Razdor u Hrvatskoj, razvoj poslovanja u Srbiji, te daljnji razvoj digitalnih savjetničkih usluga. Kampanju na platformi Funderbeam su predstavili Vedran Antoljak, glavni partner u Sense Consultingu, Ratko Bajakić, vodeći investitor Sense Consulting sindikata i direktor ICF-a d.d., Ivana Gažić, predsjednica Uprave Zagrebačke burze d.d. te Damir Bićanić iz Funderbeam SEE-a d.o.o. "Svojom inovativnošću Funderbeam se značajno izdvaja od drugih sličnih platformi za prikupljanje kapitala. U svom poslovanju vodimo se načelima inovativnosti, efikasnosti i jednostavnosti, te smo upravo u tim elementima pronašli poveznicu s Funderbeamom. Naša kampanja ima za cilj prikupiti sredstva za osnaživanje i razvoj digitalnih savjetničkih usluga, širenje poslovanja na tržište Srbije, te akviziciju komplementarne tvrtke – čime ćemo još brže ostvariti našu viziju da postanemo vodeća tvrtka za poslovno savjetovanje u jugoistočnoj Europi", rekao je Vedran Antoljak, glavni partner u Sense Consultingu, objašnjavajući razloge partnerstva s Funderbeamom. Osnovan u rujnu 2016., Funderbeam South-East Europe društvo je sa sjedištem u Zagrebu, u kojem Zagrebačka burza ima 20%-tni udio, a poduprto je od strane Europske banke za obnovu i razvoj kroz njihov Shareholders Special Fund. Funderbeam je globalna platforma za prikupljanje kapitala na kojoj ulagatelji odmah nakon inicijalne faze ulaganja mogu trgovati svojim udjelima, a zahvaljujući inovativnom sustavu temeljenom na bitcoin tehnologiji. Vrijednost Funderbeama prepoznao je i osnivač Skypea Jaan Tallinn, jedan od prvih ulagatelja u kompaniju. Svaka kompanija na Funderbeamu mora imati Vodećeg ulagatelja. Vodeći ulagatelj može biti osoba iz same kompanije koja prikuplja kapital ili iskusni pojedinac koji dobro poznaje branšu i ima određenu sliku o investicijskom potencijalu kompanije. Vodeći ulagatelj i sam ulaže, demonstrirajući tako povjerenje u pozitivne izglede kompanije. Vodeći ulagatelj Sense Consulting sindikata je Ratko Bajakić, direktor društva ICF d.o.o., koji će sam uložiti 150 tisuća eura, a minimalan iznos ulaganja za ostale u ovoj kampanji je 1000 eura. "Sense Consulting specifičan je stoga što je prvi SME koji prikuplja kapital putem Funderbeama, otvarajući time put i drugim kompanijama sličnog profila za korištenje ovakvog alternativnog modela financiranja. Uvjereni smo da će investitori prepoznati potencijal Sense Consultinga", izjavio je Ratko Bajakić. Ivana Gažić, predsjednica Uprave Zagrebačke burze, dodala je: "Osnivanjem Funderbeam SEE-a s partnerima iz Estonije htjeli smo omogućiti mladim kompanijama u ranim fazama njihovog rada pristup potrebnom kapitalu kroz skupno financiranje. Prva hrvatska kampanja Funderbeam SEE-a bila je solinska tehnološka kompanija Include, proizvođač 'pametnih' klupa, koja je preko Funderbeama prikupila gotovo 470.000 EUR. Primjer Sense Consultinga kao zrele kompanije koja je prepoznala vrijednost ovakvog načina financiranja pokazuje da je Funderbeam SEE već napravio kvalitativan korak dalje u smislu povjerenja koje nam daju etablirane kompanije poput Sense Consultinga, ali i investitori". Funderbeam SEE koristi Funderbeamov poslovni model, gdje se za potrebe financiranja investiranja utemeljuje tzv. SPV (Special Purpuse Veichle) sa sjedištem u Estoniji, koji predstavlja jedinog vlasnika kompanije, koji nastupa ispred svih ulagatelja. Razlog su niski troškovi i izostanak birokratskih barijera, a startupovi time nemaju desetine ili stotine ulagatelja s kojima razgovaraju već samo jednog i to Vodećeg. SPV ima dva člana uprave – Vodećeg ulagatelja i jednog predstavnika Funderbeama. Otvaranje investicijskog profila za ulagatelje je besplatno, stoji u priopćenju Zagrebačke burze, a još je jedna posebnost ovog inovativnog sustava prikupljanja kapitala i trgovinske platforme u tome što trgovanje ne uključuje posrednike, brokere i sl. već sam ulagatelj indicira svoju namjeru trgovanja udjelima. "Koristeći naprednu blockchain tehnologiju, investicije su digitalizirane putem tzv. tokena, koji predstavljaju prava investitora tj. vlasnika. Tim tokenima ulagatelji mogu trgovati putem Funderbeamove platforme nakon što proces prikupljanja kapitala uspješno završi. Trgovanje pruža brz put do likvidnosti, a budući da su vlasništvo i transakcije zabilježeni putem blockchain tehnologije, ulaganje i trgovanje na Funderbeamu su transparentni i sigurni", napominju. Ivana Gažić izrazila je zadovoljstvo što je trgovanje udjelima Includea putem Funderbeama nedavno uspješno započelo. "Proces stjecanja statusa investitora na Funderbeam platformi je izuzetno jednostavan i brz te besplatan i neobvezujući, ulagatelju omogućuje informiranje o više od 180.000 kompanija iz cijelog svijeta te koristiti napredne Funderbeamove analitičke alate koji svakom investitoru i kompaniji omogućavaju uvid u poslovanje, kretanje cijena udjela, kao i usporedbu s konkurentskim kompanijama u branši", dodatno je objasnio Damir Bićanić iz Funderbeam SEE-a.