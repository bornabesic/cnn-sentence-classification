Vipnet je danas predstavio mobilnu aplikaciju koja omogućuje kreiranje mobilnog digitalnog ključa za hotelske sobe ili druge prostorije i sadržaje u sklopu hotela. Aplikacija Mobilni hotel, koju Vipnet nudi i razvija u partnerstvu s tvrtkom Intersoft Technologies, kako su objavili, omogućuje interakciju s gostom i ponudu hotelskih sadržaja koristeći digitalnu platformu. Na predstavljanju organiziranom u srijedu u suradnji s tvrtkom Samsung, demonstrirano je korištenje digitalnog mobilnog ključa na novom mobilnom uređaju Samsung Galaxy S8 koristeći aplikaciju One Suite Hotel, posebno prilagođenu dizajnom, sadržajem i funkcionalnostima istoimenom hotelu u Srebrenom pored Dubrovnika, čije je otvorenje predviđeno sredinom lipnja. Aplikacija Mobilni hotel temeljni je element Vipnetovog koncepta inovativnog hotela, objasnili su, a aplikacija omogućuje kreiranje i distribuciju digitalnog ključa na recepciji hotela u trenutku prijave gosta. Digitalni ključ se potom pohranjuje  mobilni telefon tako da gostima pruža veću sigurnost od slučajnog gubljenja ključa. Hotelskim gostima digitalni ključ omogućuje otvaranje vrata hotelske sobe, kao i pristup popratnim sadržajima hotela poput SPA centra ili bazena, a pripadajuća aplikacija omogućuje informiranje, interakciju s osobljem, ali i potiče vanpansionsku potrošnju. Tvrtka Brenum investitor je One Suite Hotela, a Vipnet im je tehnološki i telekomunikacijski partner.