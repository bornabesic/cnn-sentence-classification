Foto: Screenshot PRAVA ludnica dogodila se u pretposljednjem 9. kolu Lige za prvaka Bosne i Hercegovine. Željezničar, koji je bio lider, izgubio je u gradskom derbiju do Sarajeva 1:0 na Koševu, a Zrinjski s igračem manje čudesno preokrenuo i golom iz penala u 94. minuti slavio kod Radnika s 2:1, preuzeo lidersku poziciju i stigao na korak do naslova prvaka. Željo izgubio derbi, a praktički i naslov prvaka Željezničar je golom Amera Bekića iz penala u 21. minuti izgubio u 111. derbiju od Sarajeva i time praktički izgubio titulu kolo prije kraja. Momčad Slavka Petrovića sada ima bod manje od Zrinjskog i svega jedan više od Sarajeva, koje se također vratilo u trku za naslov prvaka.  "Sigurno je teško nešto reći kada znaš da si izgubio titulu. Razočaranje je veliko. Sarajevo je zasluženo slavilo. Nemam riječi. Nema tu glavnog krivca. Svi smo krivi, ali smo igrali loše od momenta kad smo došli na prvu poziciju", priznao je Petrović. Zrinjski čudom u Bijeljini stigao na korak obrane titule A, na drugoj strani prava drama viđena je u Bijeljini, gdje je Zrinjski napravio čudo. Ekipa Blaža Sliškovića gubila je s 1:0 od 50. minute. Stojkić je prekršajem zaustavio Obradovića na putu prema golu, te je dobio crveni karton. Dosuđen je slobodan udarac, a Dino Beširović prekrasno pogodio za vodstvo domaćina. Međutim, unatoč igraču manje, gosti su uspjeli preokrenuti. Prvo je Saša Kajkut u 77. izjednačio nakon kontranapada, a isti igrač je u sudačkoj nadoknadi zabio iz penala, donio zlatna tri boda momčadi iz Mostara i prvo mjesto uoči posljednjeg kola. "Emotivno sam iscrpljen. Radnik je imao dvije-tri mrtve prilike za 2:0. Sreća nas je poslužila, a mi smo i s deset igrača odigrali maksimalno koliko smo mogli i na kraju nam se isplatilo. Saša Kajkut je bio naš junak. Znali smo da je igrač od kojeg možemo mnogo očekivati u ovakvoj utakmici. Nisam mogao gledati penal, ali na sreću uspio je zabiti i to bi mogao biti gol za naslov prvaka", naglasio je Slišković, čija momčad ima veliku priliku obraniti titulu. U posljednjem kolu 28. svibnja Zrinjski dočekuje Slobodu, Željezničar kod kuće čeka Radnik, a Sarajevo gostuje kod Krupe. Sve ovisi od momčadi iz Mostara, a njen kiks čekat će rivali iz Sarajeva.