Screenshot: YouTube OPĆINSKI sud u Zagrebu po kaznenom nalogu Općinskog državnog odvjetništva, donio je presudu protiv muškarca koji je prijetio novinaru HTV-a Aleksandru Stankoviću nakon emisije u kojoj je ugostio čelnika Živog zida, Ivana Pernara, piše Fairpress. Naime, muškarac je osuđen na 7 mjeseci zatvora, uvjetno s rokom kušnje od dvije godine.  "Dabogda te pregazio Hanžeković dok se voziš u tom luzer-kruzeru, jako bih te volio sresti da te mogu pljunuti u tu klempavu facu s tim glupim telećim pogledom, dakle, samo jedan zelembać da ti se cijedi niz tu ćelu koja je nekad bila frizura, vidi koliko brzo motor može ići, a da ne probije zid od armiranog betona…", stajalo je u e-mail poruci koju je dobio Stanković od ovog simpatizera Živog zida.   Podsjetimo, u studenom prošle godine Ivan Pernar je napustio HTV-ov studio za vrijeme trajanja emisije Nedjeljom u 2 i optužio Stankovića da mu ne da pričati o važnim temama.  Pernar je nakon emisije u nekoliko navrata javno izvrijeđao Stankovića, a voditelj NU2 uzvratio mu je tužbom.  "Zbog činjenice da me je saborski zastupnik Ivan Pernar nakon emisije Nedjeljom u dva (koju je ničim izazvan napustio) više puta vrijeđao preko svog fb profila nazivajući me moralnom nakazom, idiotom, režimskim novinarom i sl. (a što su mediji uredno prenosili) već 6 mjeseci imam problema s njegovim simpatizerima koji me presreću, pljuju na ulici, vrijeđaju, prijete mi e-mailom", rekao je Stanković za Fairpress.