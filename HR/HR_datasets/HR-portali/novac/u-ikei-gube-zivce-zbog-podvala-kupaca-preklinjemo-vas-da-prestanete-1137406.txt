YouTuberi iz Belgije u kolovozu ove godine pokrenuli su niz brojnih podvala zbog kojih zaposlenici Ikee, poznate švedske tvrtke za prodaju namještaja, gube živce. Oni su, naime, objavili video svojeg "pothvata" – kako su potajno prenoćili u Ikeinoj poslovnici. Mnogi su odlučili ponoviti isto pa su iz švedske kompanije uputili priopćenje. – Drago nam je što pokazujete toliki interes za nas, ali preklinjemo vas da prestanete sa spavanjem u našim poslovnicama. Sigurnost našega osoblja i drugih kupaca mora nam biti na prvome mjestu, a ta vaša zabava i nije baš toliko isplativa jer zbog nje, na kraju krajeva, možete imati i problema sa zakonom – poručili su iz Ikee. Dosad je desetak takvih incidenata zabilježeno u Ikeinim poslovnicama u SAD-u, Kanadi, Velikoj Britaniji, Belgiji, Nizozemskoj, Japanu, Australiji i Poljskoj. Posljednji slučaj dogodio se u Jönköpingu u Švedskoj kad su dvije 14-godišnjakinje prenoćile u Ikei, no prošle su nekažnjeno zbog svoje dobi. Ipak dvije 15-godišnjakinje iz Malmöa kažnjene su u listopadu za svoje nedjelo. Sakrile su se u ormaru i ostale ondje do jutra jer su se bojale da će se oglasiti alarm ako iziđu iz njega. Pronašao ih je voditelj poslovnice i potom pozvao policiju.