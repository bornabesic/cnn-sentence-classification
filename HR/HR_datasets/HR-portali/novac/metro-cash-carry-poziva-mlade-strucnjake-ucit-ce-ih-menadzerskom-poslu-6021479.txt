Mladi koji žele steći međunarodno iskustvo i graditi karijeru u METRO Cash & Carryju mogu se prijaviti za sudjelovanje u globalnom programu METRO Potentials Ready2Lead, objavili su danas u toj kompaniji, a prijaviti se mogu svi koji su tijekom protekle tri godine diplomirali na fakultetima ekonomskog ili turističkog usmjerenja. Kako pojašnjavaju, kandidat iz Hrvatske sudjelovat će u dvogodišnjem programu pripreme za preuzimanje menadžerskih funkcija unutar METRO-a. Program se odvija u Hrvatskoj i inozemstvu, a nakon završene edukacije kandidat će zauzeti menadžersku poziciju u tvrtki METRO Cash & Carry Hrvatska. Primjerice, tako je ekonomist Benjamin Babić, kandidat druge generacije programa, u travnju preuzeo funkciju direktora veleprodajnog centra METRO Cash & Carry u Poreču. Tijekom dvogodišnjeg programa on je sticao iskustvo u Njemačkoj i Nizozemskoj te je proveo šest mjeseci u Tokiju kao dio tima METRO Cash & Carry Japan koji je razvijao nove usluge za HoReCa kupce japanskog METRO-a. "Program Ready2Lead uvelike je zaslužan za to što je međunarodni institut Top Employers uvrstio METRO među najbolje poslodavce u Europi i Hrvatskoj. Ovim programom METRO mladima pruža priliku da upoznaju tržišta značajno drukčija od hrvatskog te im omogućujemo uvid u dinamiku globalne ekonomije. Kandidat pete generacije programa METRO Potentials Ready2Lead treba biti znatiželjan i svestran te spreman sudjelovati u razvoju METRO-a u Hrvatskoj i u svijetu", izjavila je Nela Bučević, direktorica Odjela ljudskih resursa i korporativnih komunikacija u METRO-u. Prijave se primaju do 2. lipnja, selekcijski proces trajat će do početka srpnja, a edukacija za odabranog kandidata započet će u listopadu.