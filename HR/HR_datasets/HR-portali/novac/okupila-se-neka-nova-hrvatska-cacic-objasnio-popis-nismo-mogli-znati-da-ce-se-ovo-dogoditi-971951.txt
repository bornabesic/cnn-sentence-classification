Foto: Hina HRVATSKA u utorak kreće na put prema Los Angelesu gdje će 27. svibnja igrati prijateljsku utakmicu protiv Meksika. Izbornik Ante Čačić objavio je popis igrača na kojem je niz prvotimaca hrvatskih prvoligaša, ali ne i oni najbolji zbog obaveza najjača dva kluba, Rijeke i Dinama, u posljednjem derbiju sezone i finalu Hrvatskog kupa. Na okupljenje nisu mogli doći ni najbolji hrvatski nogometaši iz Europe, odzvat će se tek debitant Ivan Santini i Duje Čop koji je s Gijonom ispao iz lige. Čačić je za službenu stranicu Saveza objasnio svoj popis. "Kad je bila dogovorena ova utakmica, nismo mogli znati da će se dogoditi ove ozljede Ćorluke, Vrsaljka i Kramarića te da će se nekim igračima ovoliko produžiti sezona, uključujući i finale Hrvatskog kupa upravo između Rijeke i Dinama. Cijelo sam vrijeme pratio nastupe naših igrača i u domaćoj ligi i u inozemstvu, a svi će pozvani dati sve od sebe i biti jako ponosni što će nositi hrvatski dres", rekao je. Hrvatska okupljena samo za ovu priliku odradit će samo tri zajednička treninga u SAD-u i prvi i jedini put zaigrati u ovom sastavu.  "Ne bojim se poraza" "Prvi puta igramo na američkom kontinentu, protiv respektabilnog protivnika, pred mnogo naših ljudi koje će radovati naš nastup. To nam je obveza da pružimo maksimum, a ja sam optimist i ne bojim se poraza koji poremetio atmosferu prije Islanda", kaže Čačić. "Otvara se i prilika za pozvane igrače koji nisu ranije pozivani, poput Andrijaševića, Pašalića i Santinija, kojima nisam prije želio remetiti ritam i natjecateljsku formu. Sada širimo reprezentativnu vrstu i okupili smo ono najbolje što Hrvatska ima". "Halilović mora početi igrati ozbiljan nogomet" Prokomentirao je poziv Santiniju, strijelcu 15 golova za Caen u francuskoj ligi, kojeg je, prema mišljenju javnosti, davno trebao dobiti. "Ivana Santinija poznajem, debitirao je kod mene u zaprešićkom Interu. Ne zanemarujemo ničiji učinak, o svima vodimo računa i očekujemo da svi daju sve od sebe", dodao je. I jedan od najboljih igrača Bundeslige je do sada bio zanemarivan. "Kramarić je pozvan, ali mu je neophodno da se u sljedećih 10-15 dana odmori i zaliječi. On je svojim igrama pokazao da se na njega mora ozbiljno računati. Očekujem da se odmori i da bude spreman za deveti mjesec".   Na upit o Alenu Haliloviću je rekao: "Halilović ne može više egzistirati na bazi talenta, mora početi igrati ozbiljan nogomet". U lipnju Hrvatska igra s Islandom u Reykjaviku u nastavku kvalifikacija za Svjetsko prvenstvo u Rusiji. "Očekujem da će svi biti zdravi na okupljanju 5. lipnja. Kraj je sezone, mnogi su igrači umorni, ali mnogo ih je osvajalo titule i još se veselimo finalu Lige prvaka s obzirom da će ga opet osvojiti Modrić i Kovačić s jedne strane ili Mandžukić i Pjaca s druge strane", rekao je Čačić.