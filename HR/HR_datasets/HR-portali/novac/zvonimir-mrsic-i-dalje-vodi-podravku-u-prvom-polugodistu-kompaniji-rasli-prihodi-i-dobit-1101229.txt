Na Skupštini Podravke, iako se mjesecima nagađalo, nije se niti spomenula moguća smjena predsjednika uprave, te Zvonimir Mršić i dalje vodi koprivničku kompaniju. Na Skupštini je i odbačen prijedlog države o imenovanju četiriju novih članova Nadzornog odbora, ali i prijedlog NO o imenovanju svoja dva člana. Tako će sada u NO umjesto devet, biti sedam članova. Također, usvojena je i isplata dividende u bruto iznosu od sedam kuna po dionici. Kompanija je u petak objavila i poslovne rezultate za prvo polugodište ove godine. Rast prihoda od prodaje za cijelu Grupu Podravka veći je 26 posto, a dobit šest posto.   – Uz pozitivan utjecaj konsolidacije Grupe Žito u našu kompaniju, svakako valja naglasiti kako smo i uz vrlo negativan utjecaj tečajnih razlika za prvih šest mjeseci tekuće godine, koji nam nije išao u prilog, ostvarili pozitivne pomake i na razini prihoda i na razini neto dobiti Grupe Podravka. U vremenu koje je pred nama slijedi daljnje snaženje kompanije te fokus na dva glavna strateška cilja, a to su konsolidacija i jačanje naše pozicije u Adria regiji te nastavak već započete internacionalizacije izvan Adria regije – istaknuo je predsjednik uprave Podravke Z. Mršić prilikom objave rezultata poslovanja. Neto dobit uz rast od 5,8 posto bila je 97,3 milijuna kuna. Prihodi od prodaje iznosili su gotovo dvije milijarde kuna, od čega se najveći dio odnosi na Prehranu s prodajom vrijednom 1,6 milijardi kuna i koja je pritom imala rast na godišnjoj razini od 34,3 posto. Prihodi od prodaje Farmaceutike iznosili su 379,1 milijun kuna te su u odnosu na godinu prije, usprkos negativnom utjecaju tečajnih razlika, porasli za 0,4 posto. Najveći rast prihoda zabilježila je regija Rusija, ZND i Baltik, i to 68,2 posto. >> Startup Factory Zagreb - program koji potiče razvoj pametnih gradskih rješenja 