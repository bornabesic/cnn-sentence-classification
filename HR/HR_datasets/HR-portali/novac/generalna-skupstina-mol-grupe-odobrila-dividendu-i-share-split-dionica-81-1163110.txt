Mađarska naftna kompanija MOL održala je danas godišnju skupštinu u Budimpešti. Dioničari su odobrili izvješće upravnog odbora u vezi financiranja za 2016. godinu, a odobreno je i konsolidirano financijsko izvješće. Glavna skupština odobrila je rad upravnog odbora za 2016. Godinu te je prihvatila prijedlog Upravnog odbora za isplatom dividende od oko 185 milijuna eura, dok je dividenda po dionici narasla za oko 10 posto. Riječ je o nastavku postupnog povećanja dividende kroz protekle godine. Dioničari su, također, odobrili prijedlog Uprave za "share split", podjelu vrijednosti dionica u razmjeru 8:1. Trenutna je cijena jednog udjela u MOL-u (oko 20.000 HUF) nekoliko puta veća od prosječne cijene dionica Budimpeštanske burze u premium segmentu. Podjela vrijednosti udjela povećava likvidnost, tim više što se događa u vremenu kada je tvrtka financijski i operativno stabilna. Niža cijena nakon podjele vrijednosti dionica olakšat će pristup i trgovinu dionica MOL-a. Ova podjela stupit će na snagu 1. rujna 2017. godine. Na skupštini su ponovno izabrani Jozsef Molnar kao član uprave, a Attila Chinkan i John Charody kao članovi Nadzornog odbora. Također su za članove Nadzornog odbora izabrani Ilona David, Andrea Bartfai-Mager i Vladimir Kestler. U Odbor za reviziju izabrani su Ivan Miklos, Ilona David i Andrea Bartfai-Mager. Dioničari su odobrili izbor Piroske Bognar, dr. Sandora Puskasa, Tibora Istvana Ordoga te Andrasa Totha kao predstavnika zaposlenika u Nadzornom odboru. Zsolt Hernadi, predsjednik te generalni direktor MOL Grupe, osvrnuo se na skupštini na poslovanje te istaknuo kako je prošla godina bila financijski i operativno uspješna godina koja je stvorila temelj za sljedeća desetljeća. „U 2017. godini nastavit ćemo raditi na našim ciljevima, stvarajući jake novčane tijekove. Naše transformacijsko putovanje već napreduje. Zahvaljujem našim dioničarima na podršci rezoluciji koju je iznio odbor direktora. Nastavit ćemo povećanje isplate dividendi te provesti odluku o podjeli dionica kako bismo ih učinili dostupnima za male dioničara i ojačali MOL Grupu kao najbolju investicijsku ponudu u ovoj vrsti poslovanja.“ >> MOL proširio svoj istraživački portfelj u Mađarskoj i Norveškoj >> Dividenda za MOL-ove dioničare veća od očekivane, burzovna vrijednost skočila