Dobit Janafa uzletjela je u 2015. pa je ostvarena dvostruko veća zarada od one iz 2014. od čak 203,4 milijuna kuna. Rezultat je to četverogodišnjeg rada Dragana Kovačevića, predsjednika uprave koji pokazuje koliko bi javne tvrtke mogle doprinijeti domaćem gospodarstvu. Janaf je stabilna tvrtka koja upravlja naftovodima i kao takva ima stalne klijente i stalne ugovore. Tvrtka je uvijek poslovala s dobiti, ali ona se rijetko penjala iznad granice od 100 milijuna kuna u neto iznosu. Prihodi su se uglavnom kretali oko 450 milijuna kuna. Kovačević je napravio značajan iskorak i povećao prihode na 726,7 milijuna kuna. Stvoreno je tako 48 posto rasta prihoda, što pokazuje da se i u javnom sektoru može puno više i puno jače. Investicije u podvodnu cijev – Rezultat koji smo ostvarili dokazuje da se ne treba tvrtke dijeliti na državne i privatne, nego na uspješne i neuspješne. Mi smo dokazali da se može kvalitetno, uspješno i nadasve profitabilno voditi kompanija iz državnog sektora – komentar je Kovačevića na rezultate ostvarene u 2015. U četiri godine mandata Kovačević je Janafu zaradio 494,4 milijuna kuna, dok je uprava prije njegove u razdoblju od 2008. do 2012. zaradila 339,88 milijuna kuna. Podsjetimo, tvrtka je lani završila petogodišnji ciklus ulaganja tijekom kojeg je u proširenje i modernizaciju kapaciteta plasirana milijarda kuna. Samo u 2015. godini tvrtka je imala investicije ukupne vrijednosti veće od 360 milijuna kuna. Krajem prošle godine pak sklopljeni su novi ugovori o transportu nafte te skladištenju nafte i naftnih derivata za 2016. godinu čija ukupna vrijednost iznosi oko 500 milijuna kuna, što upućuje na izniman rezultat i u tekućoj godini u kojoj se nastavlja novi ciklus investiranja u kojem vodeću ulogu ima projekt Naftovodi Janaf Adria, koji je na listi strateških projekata Europske unije. Bruto dobit tvrtke u 2015. iznosila je 255,1 milijun kuna što je porast od 116 posto u odnosu na isto razdoblje prethodne godine. Od ukupno ostvarenih poslovnih prihoda u 2015. godini 63,4 posto ostvareno je poslovanjem s inozemnim kupcima. Promjena šefa uprave? – Visoka neto dobit plod je strateškog usmjeravanja kompanije. Kroz razvoj i izgradnju skladišnih kapaciteta i infrastrukture dobro smo pripremili teren i sad je došlo vrijeme da uberemo rezultat, a to je dvostruki rast neto dobiti – zaključio je Kovačević. Unatoč povijesnom rezultatu odluka o tome tko će voditi Janaf u iduće četiri godine u rukama je politike. >> Janaf bilježi rekorde: Zarada javne tvrtke skočila 109 posto >> Holding ima smisla samo ako se očisti od političkih uhljeba