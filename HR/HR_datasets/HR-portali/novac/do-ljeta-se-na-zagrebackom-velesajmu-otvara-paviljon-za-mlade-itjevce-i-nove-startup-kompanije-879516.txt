Foto: FAH DO LJETA će na Zagrebačkom velesajmu biti otvoren paviljon za mlade IT-jevce i nove startup kompanije, najavio je u ponedjeljak zagrebački gradonačelnik Milan Bandić nakon obilaska sličnog kompleksa najvećeg hrvatskog coworking centra za mlade IT-jevce HUB385 u prostoru bivše tvornice Heruc na zagrebačkoj Trešnjevci.  Bandić je taj centar obišao na poziv Ivice Mudrinića, koji je s Ivanom Šoljan i Antom Magzanom utemeljio HUB385 te je izrazio nadu da će u idućih 30 dana sa HUB385 potpisati i sporazum te da će svi raditi zajedno. "Treba raditi zajedno, inovirati i stvoriti dodatne vrijednosti i zaposliti nove ljude. Živim za to da na Vejesajmu do ljeta otvorimo paviljon u kojem će biti također ovakvi moduli iznajmljeni za mlade ljude, za nove startup kompanije, za ljude koji su željni znanja i koji su željni da to pokažu, ne samo u Zagrebu i Hrvatskoj, nego i svijetu. Imamo ogromne potencijale, ali ih moramo upregnuti da budu u funkciji dobra, a to znači u funkciji novih vrijednosti, znanja i da to znanje pokušamo izvesti Europi i svijetu", poručio je Bandić.     Ustvrdio je da Hrvatska, kao mala zemlja, ne može konkurirati u prljavoj, teškoj industriji, već u izvozu proizvoda sa visokom dodatnom vrijednošću ili u izvozu znanja.   HUB385 i Paviljon za mlade IT-jevce šansa su za izvoz proizvoda sa visokom dodatnom vrijednošću. Bandić: Šansa da se izvozi hrvatska pamet  U HUB385 se to, kako je rekao, "kuje i radi", kao što će Grad Zagreb napraviti na Zagrebačkom velesajmu te mladima, u koje je puno uloženo, osigurati da ostanu u Hrvatskoj i da rade svoj posao. "To je šansa Hrvatske da izvozimo proizvode sa visokom dodatnom vrijednošću i da izvozimo hrvatsku pamet, a da bi to mogli napraviti moramo zadržati mlade ljude u Zagrebu i Hrvatskoj. Ovo je put i način kako se to radi", poručio je Bandić. Ivica Mudrinić je istaknuo da je  HUB385 način kako se stara industrijska postrojenja pretvaraju u nešto što je sasvim suvremeno, "svjetski". "To je centar inovativne industrije u Zagrebu", pojasnio je te dodao kako Gradu, ali i drugim segmentima ekonomije mogu ponuditi partnerski odnos i korištenje ICT-a radi unaprjeđenja gradskih funkcija, ali i u drugim industrijama, primjerice  prehrambenoj i  poljoprivrednoj. HUB385 je neprofitna udruga koju su, kaže, financirali kroz Zakladu Luka i direktno kroz njihovu incijativu i partnere. Oko pola milijuna eura je inicijalna investicija u zgradi, a već imaju od 70 do 80 posto popunjenosti, dodaje.  Ostvarena dobit bit će reinvestirana, jer, kako dodaje, žele stimulirati što više mladih da rade i prodaju globalno te da ostanu u Hrvatskoj.