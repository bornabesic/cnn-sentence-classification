Foto: FAH GUVERNER Hrvatske narodne banke (HNB) Boris Vujčić izjavio je u petak da je HNB početkom godine pristupio izradi studije koja bi trebala biti podloga za javnu raspravu o uvođenju eura u Hrvatskoj i dinamici kojom bi zemlja trebala ići prema eurozoni.  "Studija je trenutno u izradi. Ideja je da se predstave troškovi i koristi preuzimanja eura, da se odredi okvir u kojem je danas monetarna politika te tranzicijsko razdoblje i potrebni koraci za uvođenje eura, i što se tiče ekonomskih politika i samih tehničkih koraka. Studija će biti gotova do ljeta i onda će se moći predstaviti javnosti", rekao je Vujčić.   Osvrnuvši se na prve negativne reakcije na najave kretanja zemlje u smjeru eurozone, kazao je da je potrebno provesti informiranu raspravu da bi se postigla neka vrsta konsenzusa potrebnog za takav strateški korak.  Po Vujčićevim riječima, u HNB-u vjeruju da je to ispravan i korisniji put nego strategija pokušaja 'rekunizacije' ekonomije, koja "bi bila dugotrajna, upitnog uspjeha, a mogla bi imati i negativne efekte".  Na upit što ako se eurozona raspadne, Vujčić kaže da je to relevantno pitanje, na koje u javnoj raspravi treba dati odgovor.