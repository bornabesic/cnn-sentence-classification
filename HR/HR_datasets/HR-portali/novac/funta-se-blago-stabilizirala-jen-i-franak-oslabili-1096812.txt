Britanska funta danas se blago stabilizirala u relativno mirnoj trgovini na međunarodnim deviznim tržištima s obzirom da američka tržišta zbog praznika danas ne rade, dok su tradicionalne valute-utočišta poput jena i franka oslabile, jer su ulagači u posljednje vrijeme nešto skloniji rizičnijim ulaganjima.  Funta je prema dolaru blago ojačala, na 1,3290 dolara, stabilizirajući se tako nakon 11-postotnog oštrog pada u petak 24. lipnja, kada se u jednom trenutku sunovratila na 1,3122 dolara, najniže razine od 1985. godine, pošto je objavljeno da su se Britanci na referendumu odlučili za izlazak iz EU-a. U današnjem trgovanju ojačala je i 0,2 posto prema euru kojim se tako trgovalo po  83,70 penija. Na kretanja ostalih značajnijih svjetskih valuta utjecaj Brexita polako ipak počinje jenjati nakon što su iz britanske središnje banke Bank of England (BoE) proteklih dana signalizirali dodatne monetarne mjere kojima bi se poduprlo gospodarstvo u skorije vrijeme i time ublažili šokovi izazvani britanskom referendumskom odlukom. Od dodatnih mjera u tome smjeru, ministar financija George Osborne najavio je snižavanje korporativnog poreza u Ujedinjenom Kraljevstvu. Eurom se u takvom ozračju trgovalo po 1,1130 dolara, što znači da je blago skliznuo prema dolaru u usporedbi sa zatvaranjem prethodnog trgovinskog dana. Euro je pak blago ojačao prema jenu, na 114,32 jena, s obzirom da je jen, tradicionalno utočište za kapital ulagača u nestabilnim vremenima, posljednjih dana nešto izgubio na privlačnosti.  U takvim je okolnostima dolar prema jenu ojačao oko 0,2 posto, na 102,72 jena.  Neki su trgovci mišljenja da će za posljedice koje se mogu očekivati od Brexita trebati vremena s obzirom da ništa konkretno nije dogovoreno nakon referendumske odluke, uključujući kada i kako će se sve to dogoditi. "Očito će novac odlaziti iz Ujedinjenog Kraljevstva. Ostaje tek pitanje kuda će on biti usmjeren. Oporavak raspoloženja ulagača prema rizičnim ulaganjima posljednjih tjedan dana čini se pomalo riskantnim. Očekivao bih veće kupovina jena, sigurne luke za kapital u neizvjesnim vremenima", tumači ukratko čelnik odjela valutnih tržišta u banci Nomura Koichi Takamatsu. 