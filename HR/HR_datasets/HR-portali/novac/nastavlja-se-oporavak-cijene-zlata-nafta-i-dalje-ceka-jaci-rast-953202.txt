BLOOMBERGOV indeks roba već drugi tjedan pokazuje niže vrijednosti, a svi su sektori, osim plemenitih metala, zabilježili gubitke. Zahvaljujući srebru koji već deveti tjedan zaredom raste, plemeniti metali su produljili svoj impresivan početak 2017., a osim toga, politička nesigurnost u Europi uoči nadolazećih izbora u Nizozemskoj, Francuskoj i Njemačkoj te nepoznanice oko gospodarske politike SAD-a, utjecali su na ulagače koji su se tako ponovno okrenuli plemenitim metalima, poručuje Ole Hansen, rukovoditelj za analizu robnih tržišta u Saxo banci.  Dionice i dalje rastu  "Plemeniti metali su ponovno traženi, nakon velike rasprodaje koja je trajala do sredine prosinca, jer nikako da se raspetlja priča koja će to biti Trumpova trgovinska politika, a to je utjecalo na slabljenje dolara i manje prinose na državne obveznice SAD-a", komentira O. Hansen. Dodaje da je govor novog ministra financija Stevena Mnuchina, u kojem je dao naslutiti da bi utjecaj fiskalnog poticaja na gospodarstvo SAD-a ove godine mogao biti ograničen, negativno utjecao i na američki dolar i na prinose na obveznice, pa dok su dionice nastavile s dobrim rezultatima, valutno se tržište našlo u neizvjesnosti vezanoj za smjer u kojem će politika SAD-a ići.  Nadalje, zbog još jednog tjedna likvidacije dugih pozicija prirodnog plina, i s obzirom da je zima u SAD-u i dalje topla što smanjuje potražnju za grijanjem, energetski sektor nije zabilježio tjedne dobitke. Industrijski metali su zabilježili lošije rezultate zbog rasprodaje bakra koja je smanjila Trumpovske nade o infrastrukturnoj potrošnji, a špekulira se da će ona biti odgođena do 2018. jer će se nova administracija SAD-a radije pozabaviti poreznom reformom i reformom zdravstva, komentira Hansen. Osim toga, izvješće američkog Ministarstva poljoprivrede pokazalo je da poljoprivrednici u SAD-u planiraju zasaditi rekordnu količinu soje, istovremeno smanjujući poljoprivrednu površinu za pšenicu i kukuruz, što je dovelo do prodaje ročnica žitarica u kojima je predvodila soja.  Nastavljen rast srebra i zlata  Nastavljen je impresivan rast zlata i srebra, pa je zlato tako vratilo više od polovice vrijednosti, nakon rasprodaje koja se dogodila između srpnja i prosinca, dok srebro raste već deveti tjedan zaredom, što je ujedno i njegov najbolji rezultat u posljednjih više od deset godina, ističe Hansen.  "Iako je dolar zaista dosegnuo šestotjedni vrhunac u odnosu na euro, šire Forex tržište pokazuje da razlog tog vrhunca nije snaga dolara, već slabost eura zbog zabrinutosti za nadolazeće izbore u Francuskoj. Kao rezultat, zlato i srebro pokazuju svoju otpornost, pa je tako dislokacija između zlata i eura dovela do oporavka valutnog para XAUEUR, koje je dosegnulo petomjesečni vrhunac od 1,187 eura po unci", ističe O. Hansen i dodaje da je i dalje optimističan i kao sljedeći cilj zlata vidi iznos od 1,278 dolara po unci.  Zbog godišnjeg okupljanje predstavnika industrije nafte i plina u Londonu porasla je cijena sirove nafte, nakon što je glavni tajnik OPEC-a Mohamed Barkindo u svom govoru kazao da samo stopostotna suglasnost OPEC-ovih proizvođača dolazi u obzir, istovremeno povećavajući mogućnost da ostali proizvođači smanje proizvodnju. Naime, delegati na konferenciji trebali su se izjasniti gdje vide naftu u vremenskom razdoblju od godinu dana, i ispostavilo se da 45 posto njih vidi sirovu naftu tipa Brent u rasponu između 50 i 59 dolara po barelu, dok je preostalih 33 posto bilo mnogo optimističnije, stavljajući je u raspon između 60 i 69 dolara po barelu.  "Predviđanja Saxo banke također padaju u posljednji raspon, ali prije nego do toga dođe, još je dosta izazova pred naftnim tržištem", ističe Hansen.  Međutim, tjedno izvješće o stanju naftnih zaliha u SAD-u još je jednom doprinijelo zaradi ulagača, pa je oporavak među proizvođačima škriljevca u SAD-u prešao devet milijuna barela po danu, što je prvi put od travnja prošle godine. Nadalje, u korist cijeni ide i veliki pad uvoza, s obzirom da se pošiljke s Bliskog istoka smanjuju, dok, s druge strane, nastavlja O. Hansen, izvješće pokazuje još jedan tjedni porast u izvozu SAD-a koji je dosegnuo 1,21 milijuna barela po danu. Ipak, nastavlja Hansen, rastuća proizvodnja SAD-a zajedno s rafinerijama koje koriste najmanje sirove nafte još od listopada 2015., a sad i rastući izvoz, neće puno utjecati na ubrzanje napora proizvođača nafte zemalja članica i nečlanica OPEC-a da bi se uspostavila ravnoteža na svjetskom naftnom tržištu, smatra rukovoditelj za analizu robnih tržišta u Saxo banci.  Rast cijena nafte još uvijek ograničen  Rastuća ponuda od proizvođača koji nisu obvezani dogovorom o smanjenju proizvodnje, nastavit će ograničavati potencijal rasta, a proizvođači nafte zemalja članica i nečlanica OPEC-a do sada su pokazali visoku razinu suglasnosti koja bi se trebala održati barem narednih pet mjeseci, ističe Hansen i dodaje da hedge fondovi sad drže bruto duge pozicije veće od jedne milijarde barela, kao odgovor na uspjeh OPEC-a prvo u signalizaciji, a onda i u primjenjivanju smanjenja proizvodnje. Ti će rezovi proizvodnje, smatra O. Hansen, u konačnici postaviti temelje višim cijenama, ali kratkoročno bi bilo kakvi znakovi neuspjeha i ostalih vijesti koji bi mogli odgoditi taj proces, mogli potaknuti likvidaciju dugih pozicija.