Dok se s jedne strane dobavljači dogovaraju s vjerovnicima Agrokora o poštovanju stand-still aranžmana kojim bi se kupilo vrijeme za donošenje plana likvidnosti i plana restrukturiranja, a s druge strane političari poput Bože Petrov, predsjednika Sabora, najavljuju da politika traži način kako bi ipak država bila ta koja će upravljati Agrokorom, ruski bankari iz Sberbanka i VTB banke traže tim koji će kompaniju izvući iz krize i time omogućiti da vrate uloženih 1,7 milijardi eura. Očekivanja od Konzuma Sberbank, kao i ostalih pet potpisnica aranžmana o mirovanju, tijekom ponedjeljka potvrdili su da je za čovjeka od povjerenja koji bi trebao obavljati dužnost člana uprave Agrokora za restrukturiranje odabrala Antonija Alvareza III., izvršnog direktora konzultantske tvrtke Alvarez&Marsal, kao što je i najavio Večernji list. Ipak dolaskom Alvareza promjene u koncernu tek počinju jer su Rusi najavili i da će uskoro postaviti novog člana uprave za financije te još nekoliko ljudi koji bi oformili tim. U sređivanju financija najvažniju ulogu mogao bi imati najutjecajniji svjetski think-tank McKinsey. Kompanija je to s golemim iskustvom u financijskom poslovanju, a kako su nam potvrdili izvori iz bankarskih krugova, upravo su oni dobili usmeni mandat od Sberbanka da sudjeluju u restrukturiranju Agrokora. Pretpostavlja se da će imati ključnu ulogu u financijama. U tvrtki su već angažirali i konzultante iz londonskog ureda Deloittea, ali hoće li imati značajniju ulogu u budućnosti, nije još poznato. Pred njima je nekoliko zadataka, ali je ključno da se što prije donese plan likvidnosti koji bi umirio dobavljače Agrokora. Njima je potrebna brza injekcija novca, odnosno plaćanje barem većeg dijela dospjelih obveza koje se procjenjuju na 2,5 milijardi kuna. U bankarskim krugovima kažu da je ključno da se što prije počne raditi kako bi se kompanija pripremila za iduće dvije godine kada na naplatu dolaze PIK kredit i tri velike obveznice te nekoliko kredita. Do 2020., naime, Agrokor treba vratiti oko 3,2 milijarde eura obveza, ako se računaju i kamate na sadašnjoj razini. Tvrtke koje donose novac ostat će pod Agrokorovim kišobranom, a one koje ne budu doprinosile jačoj likvidnosti nova će uprava pokušati brzo prodati. Analitičari redom naglašavaju da će se inzistirati na jačanju profitabilnosti kompanija. Proces pred Agrokorom neće biti ni brz ni jednostavan i uključivat će popriličan broj promjena, od cijena koje su dobivali dobavljači, termina ugovora pa do broja zaposlenika. Konzum je najveći pojedinačni poslodavac unutar Agrokora, ali je, i zbog činjenice da je riječ o maloprodajnom lancu, on i najveći izvor svježeg novca. Od njega će se očekivati veća profitabilnost. Otkazi u Agrokorovu tornju Konkurentni trgovački lanci u Europi koji zapošljavaju sličan broj zaposlenika kao Konzum imaju dvostruko veće prihode. Na plaće u Konzumu odlazi oko 13 posto prihoda, a kod konkurenata na domaćem tržištu oko šest do sedam posto. To dodatno govori o njihovoj efikasnosti koju će Konzum morati dostići, ali s manjim brojem dućana i vjerojatno manjim brojem radnika, objasnio nam je analitičar Damir Novotny. Ipak do kraja procesa će se, kažu nam bankari, pokušati zadržati što veća sinergija koncerna jer se time upravo i može pojačati profitabilnost. Zato nije vjerojatno da će se u idućih godinu dana prodavati jake proizvodne tvrtke poput Leda, nekoliko PIK-ova ili Zvijezde i Belja, ali ni maloprodaja dok bi mete za preuzimanje za nove vlasnike mogli biti Tisak i Jamnica. Promjene, i to značajne, zahvatit će i Agrokorovo sjedište, jer u tornju više neće sjediti većina Todorićevih ljudi. Izgledno je da će dosadašnji član uprave za financije Ivan Crnjac izgubiti funkciju, a nepoznato je i hoće li u upravi preživjeti ijedan član obitelji Todorić, ali se iz kompanije može čuti da će svakako biti savjetnici novoj upravi.       >>Otkrivamo devet uvjeta dobavljača za potpisivanje standstill aranžmana >> Uspješan menadžer stvarao dance-hitove pod pseudonimom A3 >> Stručnjak koji će voditi Agrokor: Tko je Antonio Alvarez III. 