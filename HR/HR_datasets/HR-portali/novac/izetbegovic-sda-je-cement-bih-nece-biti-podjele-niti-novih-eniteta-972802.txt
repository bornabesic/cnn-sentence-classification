Foto: Hina PREDSJEDNIK Stranke demokratske akcije (SDA) Bakir Izetbegović izjavio je kako njegova stranka predstavlja "cement" Bosne i Hercegovine dodajući kako je ona jamac da neće uspjeti pokušaji podjele države ili uspostave "novih entiteta".  "Imate u ovoj zemlji stranke koje se bave time kako da joj nanesu štetu, kako da je podijele, kako da u njoj naprave neke nove entitete, kako da prikupe političke poene, a imate ovu (SDA) koja je cement, vezivo ove zemlje, koja nudi rješenja, vuče naprijed, ne laže narod i nudi realna rješenja", izjavio je Izetbegović u Sarajevu tijekom polaganja vijenaca na grob svog oca Alije u sklopu obilježavanja 27. obljetnice osnutka SDA.  Izetbegović je treći čelnik u povijesti SDA i njezin je predsjednik od 2015. godine. Osnivač stranke bio je njegov otac Alija Izetbegović koji je stranku vodio od 1991. do 2001. godine.  Nakon toga naslijedio ga je Sulejman Tihić a nakon njegove smrti za predsjednika je došao Bakir Iztebegović. SDA snaga samostalnosti BiH  On je na svečanoj akademiji ustvrdio kako je SDA bila stožerna snaga borbe za samostalnost i obranu BiH a to je i danas kada međunarodna zajednica očekuje od domaćih političara da postignu dogovor o načinu rješavanja otvorenih problema.  "Danas je sve na nama, na domaćim akterima. I glavni stup stabilnosti je ponovo SDA, koja vodi realnu politiku", kazao je Izetbegović. Ocijenio je kako se većina ostalih političkih aktera bori ili za postizanje ratnih ciljeva, ili za vlast "varajući narod da se bori za njegov interes".  Predsjedniku Republike Srpske izravno je poručio kako neće uspjeti u nakanama da odcijepi taj entitet od BiH a odnos s HDZ BiH opisao je kao neku vrstu partnerstva iz nužde s obzirom na utjecaj kojega ta stranka ima među Hrvatima u zemlji.  Istodobno je optužio HDZ BiH da joj nije dovoljno ravnopravno sudjelovanje u vlasti predbacujući kako ta stranka sada radi na "reviziji povijesti" jer pokušava predstaviti koncept Herceg-Bosne u pozitivnom svjetlu "a HVO pozicionirati kao vojnu snagu koja je branila BiH".  "Iskušavaju se izgleda šanse da se ipak formira treći entitet koji bi po principu diskontinuiteta okupio sve općine s hrvatskom većinom u Federaciji BiH. SDA neće pristati ni na kakve nove podjele, naročito ako su bazirane na etničkom principu. Teritorijalna reorganizacija mora obuhvatiti cijelu BiH i biti rađena na logičnim kriterijima koji nisu etnički, već geografski, povijesni, prometni", kazao je Izetbegović. Jednostrani prijedlog izmjena izbornog zakona  Pojasnio je kako je to razlog zbog kojega je SDA odbacila "jednostrani prijedlog izmjena Izbornog zakona po mjeri HDZ-a" uz ocjenu kako bi takav zakon samo potvrdio diskriminaciju pripadnika nacionalnih manjina u izbornom procesu.  Izetbegović je poslao i poruku svom najvećem oponentu iz bošnjačkog političkog bloka Fahrudinu Radončiću.  Za tog ambicioznog medijskog tajkuna koji se planira kandidirati za člana Predsjedništva BiH na izborima 2018. kazao je kako je to osoba koja unosi svađe među Bošnjake a istodobno se njime bave sudovi u Sarajevu i Prištini povezujući ga s organiziranim kriminalom.  Zaključio je kako Radončić ne može predstavljati Bošnjake u Predsjedništvu BiH te je poručio kako će SDA za tu poziciju istaknuti svog kandidata koji će biti ugledna osoba vrijedna poštovanja.