Da Vlada nije donijela poseban zakon o sistemskim tvrtkama, u pitanje je mogla doći i politička stabilnost zemlje, ocijenio je premijer Andrej Plenković na radnom ručku koji je HUP danas organizirao u hotelu Antunovic. "Izvanredna situacija zahtijevala je i izvanredne mjere. Naš cilj bio je iznalaženje rješenja koje će spriječiti bilo kakve negativne lančane reakcije. Da nismo poduzeli ove mjere, onda bi možda i današnji ručak i scenarij izgledali bitno drukčije. To bi se onda odrazilo i na političku stabilnost", istakao je Plenković. Izrazio je žaljenje što oko problema Agrokora nije postignut konsenzus u društvu. Unatoč tome, Plenković smatra da su kriza Agrokora i Vladin odgovor na nju, svojevrsni prijelomni trenutak za Hrvatsku. "Ovo je prijelomni trenutak iz kojeg svi moramo izvući neke lekcije. Značaj najveće hrvatske kompanije toliko je krupan da je zakon bilo jedino ispravno rješenje", dodao je Plenković. Na HUP-ovu rucku okupilo se oko 300 sudionika. Osim premijera Plenkovića, na nju su bili i ministri Martina Dalić, Zdravko Marić, Tomislav Čorić, Milan Kujundžić i Nada Murganić.