Knjižarskom lancu Algoritmu MK od ponedjeljka je blokiran račun i vjerojatno će završiti u stečaju s dugom od 40-ak milijuna kuna Algoritmovu mrežu najvjerojatnije će preuzeti vjerovnici. Spominju se Školska knjiga, VBZ, Znanje i Menart. Vlasnik Algoritma MK Neven Antičević rekao je kako zasad postoje dva moguća scenarija rješavanja problema blokade tvrtke, a o tome koji će od njih prevagnuti odlučivat će se u ponedjeljak, nakon što budu provedene inventure u svim knjižarama lanca APM-a, kada će se u konzultacijama sa Zajednicom nakladnika donijeti konačna odluka o sljedećem potezu. “Tu postoje dva scenarija: jedan je da se zadužnice povuku i da nastavimo dalje normalno raditi, no šanse za to nisu baš velike”, rekao je Neven Antičević na konferenciji za novinare u prostorijama Algoritam MK Megastorea u Zagrebu. “Drugi je scenarij da probamo sačuvati knjižare i radna mjesta tako da u konzultacijama sa Zajednicom nakladnika vidimo da li postoji netko tko je voljan preuzeti knjižare i ljude te nastaviti dalje poslovati”, dodao je. Knjižarskom lancu Algoritmu MK od ponedjeljka je blokiran račun i vjerojatno će završiti u stečaju s dugom od 40-ak milijuna kuna. “S izdavačima još uvijek razgovaramo o tome što ćemo dalje napraviti. Pregovori su još uvijek u tijeku i teško je reći kakav će biti njihov krajnji rezultat”, kazao je Antičević. Napomenuo je kako interesa ipak ima te ne želi ništa prejudicirati prije nego se sazna može li se riješiti pitanje zadužnica. Zasad se ne može točno reći što će biti s 31 knjižarom APM-a i radnim mjestima, no sigurno je da će se zatvoriti barem deset knjižara, i to mahom u manjim gradovima, uključujući i barem 30-40 radnih mjesta. 