Foto: POTPREDSJEDNIK vlade i ministar vanjskih i europskih poslova Davor Ivo Stier boravit će u radnom posjetu Moskvi i sa šefom ruske diplomacije Sergejem Lavrovom pokušati otvoriti novo poglavlje bilateralnih odnosa nakon dugogodišnje stagnacije. Nekog hrvatskog ministra vanjskih poslova nije bilo u Rusiji 11 godina i očekuje se da će ovaj posjet dati novi zamah u odnosima između dviju zemalja. U Rusiju stigao i hrvatski veleposlanik nakon dvije godine  Stierov posjet dolazi u vrijeme 25. godišnjice uspostave diplomatskih odnosa između Rusije i Hrvatske koja se obilježava 25. svibnja, a ideja za njegov dolazak u Moskvu iznesena je tijekom susreta predsjednice Grabar-Kitarović i Lavrova na marginama konferencije o sigurnosti u Münchenu u veljači ove godine kojemu je nazočio i Stier.  U travnju je u Moskvu napokon stigao i novi hrvatski veleposlanik Tonči Staničić, nakon što je to mjesto bilo ispražnjeno dvije godine.  Kako je najavila prošli tjedan glasnogovornica ruskog ministarstva vanjskih poslova, ministri Lavrov i Stier razgovarat će o stanju i perspektivama rusko-hrvatske suradnje u području politike, trgovine i gospodarstva, kulture kao i međunarodne suradnje.  "Posebna pozornost bit će tradicionalno posvećena pitanjima održavanja mira i stabilnosti u jugoistočnoj Europi, a također će biti razmotrena i druga aktualna pitanja", izjavila je na redovitom brifingu za novinare glasnogovornica Maria Zaharova. Stier je izjavio kako Hrvatska želi imati otvoreni dijalog s Rusijom  "Više puta sam spomenuo da želimo imati otvoreni dijalog s Ruskom Federacijom iz više razloga. Rusija je važan čimbenik na jugoistoku Europe, kao što je to i Turska i mi želimo s obje zemlje imati otvoreni dijalog", poručio je.  "Mi ćemo teme koje se tiču sigurnosti i stabilnosti jugoistoka Europe staviti u sam fokus naših bilateralnih razgovora, a razgovarat ćemo o suradnji u području turizma, gospodarstva i kulture. Na svim tim poljima otvorit ćemo novo poglavlje naše suradnje tijekom posjeta Moskvi", najavio je Stier istaknuvši da Hrvatska u komunikaciju s Rusijom ulazi s pozicije članice EU-a i NATO-a što "ruska strana poštuje i prihvaća", smatra.  Tijekom posjeta Moskvi, hrvatski ministar također će se sastati s mitropolitom Hilarionom, predsjednikom Odbora za vanjske crkvene veze Moskovskog patrijarhata, 'ministrom vanjskih poslova Ruske Pravoslavne Crkve', s kojim će razgovarati o zaštiti kršćanskih vjerskih manjina na Bliskom istoku.