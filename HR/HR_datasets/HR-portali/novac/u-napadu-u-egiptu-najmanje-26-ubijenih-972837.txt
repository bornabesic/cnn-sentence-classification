Foto:123rf PREMA zadnjim podacima egipatskog ministarstva zdravstva najmanje je 26 osoba ubijeno, a 25 ih je ozlijeđeno u napadu na autobus u kojem su se nalazili koptski kršćani na egipatskom jugu.  Glasnogovornik ministarstva Kaled Megahed je rekao da su ozlijeđeni prevezeni u bolnice blizu grada Minye.   U autobusu se nalazilo oko 45 ljudi koji su krenuli prema samostanu Anba Samuel nedaleko od grada Minye, kada su na njega vatru otvorili naoružani militanti iz triju vozila.   Militanti su zaustavili autobus i nasumce otvorili vatru na putnike, stoji u priopćenju ministarstva unutarnjih poslova. Većina putnika u autobusu djeca  Očevici su za dpa kazali da je bilo deset naoružanih muškaraca sa strojnicama koji su nakon napada pobjegli. Svećenik je kazao da su većinu putnika činila djeca jer je posrijedi redovit posjet samostanu.   U južnome gradu Minyi živi velika koptska populacija.   Snage sigurnosti započele su potragu za napadačima uspostavljajući desetke kontrolnih točaka na cestama kroz pustinju.  Predsjednik Abdel Fatah al Sisi sazvao je sastanak sigurnosnih službi, objavila je državna novinska agencija. Izvanredno stanje nakon smjene Mursija  Od 2013. u Egiptu je zabilježen niz terorističkih napada. Te je godine vojska smijenila islamističkog predsjednika Muhameda Mursija, prvoga demokratski izabranog egipatskog čelnika, nakon masovnih prosvjeda protiv njegove vladavine. Nekoliko napada bilo je usmjereno protiv egipatskih kršćana i crkava.  U travnju je na Cvjetnicu u dvama samoubilačkim napadima ubijeno 46 ljudi, a odgovornost je preuzela Islamska država. Ciljevi su bile dvije koptske crkve u gradu Tanti na obali Nila i obalnome gradu Alexandriji.   Zbog tih je bombaških napada Egipat uveo tromjesečno izvanredno stanje.