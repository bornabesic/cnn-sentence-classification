Švedski trgovački lanac namještaja IKEA do kraja kolovoza ove godine u Splitu planira otvoriti pick up centar, za Poslovni je dnevnik potvrdio IKEA-in direktor korporativnih komunikacija za jugoistočnu Europu Igor Štefanac.   - Trenutačno smo u procesu prikupljanja dokumentacije i pronalaska adekvatne parcele u Splitu. Žitelji Splitsko – dalmatinske županije, nakon Zagrebačke, naši su najčešći kupci. Paralelno s time online trgovina jedan je od najaktualnijih trendova, stoga je ovo logičan korak. IKEA nastoji svojim kupcima omogućiti da do proizvoda koje su kupili dođu čim prije i uz što manje troškova, što je dio globalne strategije pružanja najboljeg iskustva kupnje - poručio je Štefanac.   Sama lokacija pick up centra još uvijek nije poznata, ali je javnosti dostupna informacija kako se radi o prostoru koji će se prostirati na 2500 četvornih metara. U prvoj fazi realizacije projekta izgradit će se dostavni centar u kojem će kupci moći platiti i preuzeti robu naručenu putem IKEA-ina webshopa, dok je predviđena i gradnja izložbenog prostora unutar kojeg će se potencijalni kupci moći upoznati s najnovijim asortimanom. Planova o otvorenju prodajnog dijela za sada nema, kao ni konkretnih detalja o cijeni dostave, osim da će biti niža nego do sada.   Direktor tvrtke Ikea Hrvatska te regionalni direktor IKEA za jugoistočnu Europu Stefan Vanoverbeke je u intervjuu krajem prošle godine najavio i mogućnost otvaranja još nekolicine pick up centara diljem hrvatske obale, uz splitski koji je od srijede službeno i potvrđen. Na navedeni se potez, kako je tada poručio Vanoverbeke, IKEA odlučila iz dva razloga: velike popularnosti njihovih proizvoda kod hrvatskih kupaca te potencijalom koji hrvatski turizam u vidu opremanja smještajnih kapaciteta IKEA-i nudi. >> Ikea svakom zaposleniku uplaćuje 3.087 kuna za njihove buduće mirovine >> Hrvati ludi za IKEA-om: Zagrebačka trgovina u samom svjetskom vrhu po broju prodanih kuhinja