U Hrvatskoj je 2015. godine u vlasništvu žena bilo 18,1 tisuća tvrtki ili 18,3 posto od njih gotovo 99 tisuća, pri čemu je najviše vlasnica, oko 7.000, bilo u Zagrebu, a najmanje, 70, u Požeško-slavonskoj županiji, pokazuje analiza Fine u povodu Svjetskog dana žena poduzetnica 19. studenoga. Tu je analizu Fina izradila na temelju podataka iz Registra godišnjih financijskih izvještaja prema vlasničkoj strukturi društava i prema rodnom kriteriju, pri čemu se ističe i da je udjel žena-vlasnica lagano rastao od 2010. do 2014., sa 17,3 posto u 2010. , na 20,3 posto u 2014., da bi u 2015. pao na 18,3 posto. U vlasništvu muškaraca bilo je u 2015. godini gotovo 50 posto društava, što prema ocjeni Fine pokazuje da su u poduzetništvu Hrvatske, pogotovo u segmentu vlasništva, muškarci znatno aktivniji, iako je prema popisu stanovništva iz 2011. u Hrvatskoj bilo 200 tisuća više žena nego muškaraca, odnosno 2,2 milijuna žena naspram 2 milijuna muškaraca. "Analiza je pokazala i da je veći udio žena u vlasništvu isključivo u uslužnim djelatnostima, odnosno da je u tim je djelatnostima manja razlika u vlasničkoj strukturi između žena i muškaraca, dok je u ostalim djelatnostima koje su pretežito proizvodnoga karaktera odnos u vlasništvu žena i muškaraca daleko veći u korist muškaraca", napominju iz Fine ističući da društva u vlasništvu muškaraca zapošljavaju višestruko više radnika, ostvaruju veće prihode i raspolažu većom imovinom. U Fini zaključuju da žensko poduzetništvo nema tradiciju u hrvatskom društvu i da se to sporo i slabo mijenja unatoč sve brojnijim poticajima razvoju ženskoga poduzetništva, srednjoročnim strategijama razvoja i nastojanjima da se žene u većoj mjeri uključe u područje biznisa. Jedino u uslužnim djelatnostima žena-vlasnica više nego muškaraca Osim spomenute 18,1 tisuće tvrtki u koje su u potpunom vlasništvu žena, u još 7.500 žene su bile suvlasnice s muškarcima ili pravnim osobama. Prema vlasničkom udjelu, a promatrano po djelatnostima, poduzetnice prevladavaju u uslužnim djelatnostima s udjelom od 47,5 posto te je to ujedno jedino područje u kojemu su žene vlasnice zastupljenije od muškaraca. Međutim, društva u tim djelatnostima u vlasništvu žena u 2015. poslovala su sa znatno manjom dobiti nego društva u vlasništvu muškaraca, odnosno taj je omjer 2,7 milijuna kuna naspram 7,4 milijuna kuna. U tim je djelatnostima bilo ukupno 8.300 zaposlenih od kojih je 2.762 bilo zaposleno u društvima koja su u vlasništvu žena, a 2.343 u društvima koja su u vlasništvu muškaraca. Prema zastupljenosti žena u vlasničkoj strukturi poduzetništva po djelatnosti slijedi djelatnost socijalne zaštite i zdravstvene skrbi, u čemu je udjelom žena u vlasništvu 33,3 posto, kod kojih je bilo 368 zaposlenih, nakon čega slijedi djelatnost obrazovanja, sa udjelom žena vlasnica od 33 posto i sa 384 zaposlenih. U području stručne, znanstvene i tehničke djelatnosti udjel žena vlasnica u 2015. bio je 27,2 posto, a te su tvrtke zapošljavale oko 7.600 zaposlenih, dok je u djelatnosti pružanja smještaja te pripreme i usluživanja hrane, u kojem žene u vlasništvu društava sudjeluju sa 20,4 posto, bilo oko 5.000 zaposlenih. Najviše poduzetnica-vlasnica u Bjelovarsko-bilogorskoj županiji i Gradu Zagrebu Promatrano po županijama najveći je udio poduzetnica, 21,4 posto, u Bjelovarsko-bilogorskoj županiji, gdje ukupno posluje oko 1.400 poduzetnika, od čega su u 307 vlasnice žene, a ta su društva u ukupnim prihodima te županije u 2015. sudjelovala s 4 posto, u ukupnom broju zaposlenih s 8 posto, a u ukupnoj imovini sa 3 posto, završivši lanjsku godinu s dobiti od 6,5 milijuna kuna, što je oko 3 milijuna kuna manja dobit nego u 2014. Po udjelu odnosno postotku slijedi Grad Zagreb u kojemu su žene-vlasnice oko 20 posto od ukupnog broja tvrtki, ali kada se gleda nominalno u Zagrebu je najviše, oko 7.000 tvrtki čije su vlasnice žene. U ostvarenim ukupnim prihodima ta su društva u Zagrebu sudjelovala sa 3,5 posto, u ukupnom broju zaposlenih sa 6,4  posto, u imovini sa 2,1 posto, dok im je dobit u 2015. bila 557,2 milijuna kuna ili 14 posto manje nego u 2014. Na trećem je mjestu Međimurska županija koja također ima 20 postotni udjel tvrtki u kojima su vlasnice žene, dok je najviše poduzetnica-vlasnica nakon Zagreba u nominalnom broju u Splitsko-dalmatinskoj županiji, 1.700 te u Primorsko-goranskoj županiji, 1.500. Najmanje žena vlasnica tvrtki je pak u Požeško-slavonskoj županiji, 11 posto od ukupnog broja poduzetnika, a u toj županiji je i nominalno najmanje poduzetnica, 70. >> Poduzetnicama dati i porezne olakšice za čuvanje djece