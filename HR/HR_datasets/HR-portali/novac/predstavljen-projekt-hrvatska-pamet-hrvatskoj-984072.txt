Depopulacija i odljev mozgova jedan je od najozbiljnijih hrvatskih strukturnih problema. Svakog dana, u potrazi za boljom budućnošću, Hrvatsku napusti 30-ak ljudi, među kojima visok udio visokoobrazovanih. Sve to razlozi su zbog kojih je Poslovni dnevnik kao vodeće dnevne poslovne novine u Hrvatskoj odlučio pokrenuti društveno odgovorni projekt ''Hrvatska pamet Hrvatskoj'' radi nagrađivanja izvrsnosti hrvatskih studenata, ali i poticanja njihovog lakšeg uključivanja u sustav nacionalne ekonomije. Prema riječima glavnog urednika Poslovnog dnevnika Mislava Šimatovića, Hrvatska je sa stopom nezaposlenosti mladih od 40 posto druga u Europi. Svaki treći Hrvat s diplomom u ruci svoje znanje i talente stavlja na raspolaganje nekoj drugoj državi. Posljedice toga su depopulacija i odljev mozgova, zbog čega ovaj gorući problem, smatra Šimatović, mora biti nacionalni razvojni prioritet, a Poslovni dnevnik spreman je na ovaj način dati i svoj doprinos. U projektu mogu sudjelovati svi studenti u dobi od 18 do 27 godina samostalno ili u timu od troje studenata. Kako je Šimatović pojasnio, cilj natjecanja jest prezentirati ideje, znanja i sposobnosti hrvatskih studenata pretočene u konkretne projekte vezane na pet osnovnih tematskih smjerova nacionalne razvojne strategije. – Pet najboljih radova iz svake tematske cjeline bit će nagrađeno novčanim nagradama u iznosu od 21 tisuće kuna na potrošačkoj kartici, dok će svi sudionici dobiti priliku institucionalizirane demonstracije vlastitih znanja i sposobnosti zainteresiranim poslodavcima, kao i priliku za stjecanje novih znanja i umijeća iz segmenta projektnog menadžmenta koje će im Poslovni dnevnik, u suradnji s partnerima, omogućiti tijekom trajanja projekta – poručio je Šimatović. – Večernji list kao sestrinska kompanija podržava društveno odgovoran projekt Poslovnog dnevnika i tako nastoji potaknuti širu raspravu o gorućem problemu odljeva mozgova iz Hrvatske – poručio je Dražen Klarić, izdavački direktor Večernjeg lista. Projekt jer podržalo i Sveučilište u Zagrebu čiji je prorektor za inovacije, transfer tehnologije i komunikacije Miljenko Šimpraga istaknuo kako Hrvatska nema velikih gospodarskih sustava pa malo i srednje poduzetništvo koje nema vlastite resurse za razvoj, treba povezati sa sveučilištima koji će popuniti tu prazninu. Ružica Beljo Lučić, pomoćnica ministra znanosti, obrazovanja i sporta, pozdravila je projekt i kazala da njegov cilj nije samo nagrađivati najbolje, nego pomoći studentima da se uključe u gospodarske tokove nakon što završe studije. >> Završila Styria:SCOOL – pedeset posto polaznika dobilo priliku za rad 