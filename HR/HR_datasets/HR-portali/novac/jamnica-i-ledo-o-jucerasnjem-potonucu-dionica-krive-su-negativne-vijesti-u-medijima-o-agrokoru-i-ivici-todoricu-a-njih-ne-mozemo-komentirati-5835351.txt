Nakon što im je u jučerašnjem danu na Zagrebačkoj burzi značajno pala vrijednost dionica, u četvrtak ujutro su se oglasili iz uprava dviju Agrokorovih kompanija koje su bile u njavećem minusu, Leda i Jamnice. Odgovorili su na upit Burze o tome postoje li cjenovno osjetljive informacije koje su mogle izazvati pad cijene dionica. Odgovorili su kako oni nemaju saznanja o tome te da je do pada vjerojatno došlo uslijed medijske eksponiranosti većinskog dioničara, tj. Agrokora i Ivice Todorića, odnosno, kako su objavili, "negativne medijske pojavnosti većinskog dioničara". Iz Jamnice su još napomenuli kako ne mogu komentirati napise u medijima.  Dionica Jamnice potonula je čak 15,25 posto, što joj je cijenu zaustavilo na 100 tisuća kuna, a protgrovano je ukupno 8,13 milijuna kuna.  Dionica Leda je pala 11,59 posto. Jučerašnji pad Crobexa, glavnog indeksa Zagrebačke burze, od skoro 3 posto bio je najveći dnevni pad u šest godina, kako je objavio analitičar Erste banke.