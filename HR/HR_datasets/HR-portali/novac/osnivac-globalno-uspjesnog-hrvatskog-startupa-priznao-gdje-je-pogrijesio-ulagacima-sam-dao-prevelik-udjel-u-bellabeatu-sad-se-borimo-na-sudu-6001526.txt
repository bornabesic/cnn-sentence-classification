Sandro Mur, osnivač startupa Bellabeata, govorio je jučer u Zagrebu na okruglom stolu "Što Hrvatsku čini (ne)poduzetničkom zemljom" o tome kako je pokretao biznis, o iskustvima  i greškama koje je napravio. Kako je rekao, prilikom dobivanja novca za pokretanje biznisa od američkih venture capital fondova, ulagačima je obećao prevelik postotak vlasništva kompanije, zbog čega se sada s njima bori sudski, ali nije otkrio o kojim investitorima je riječ. „Ili ti kontroliraš investitore ili oni kontroliraju tebe“, rekao je Mur. Osnivači startupa ne mogu znati hoće li njihova tvrtka uspjeti ili neće. Upravo zato, naglašava Mur, osnivači trebaju znati o ekonomiji i ulaganju. Na hipotetskom primjeru opisao je kako ulagači u startupove traže značajan udio u vlasništvu kompanije. „Da su mi u početku ponudili 50.000 eura za pet posto vlasništva u kompaniji, odmah bi pristao. Ali sada nikako“, napomenuo je.  Bellabeat je jedan od najuspješnijih hrvatskih startupa, a fokusiran je prvenstveno na međunarodno tržište. Tvrtka je zaslužna za nekoliko inovativnih proizvoda s pomoću kojih žene vode brigu o svojem zdravlju, primjerice, pametni nakit Leaf. Tvrtka zapošljava preko 100 ljudi u uredima u San Franciscu, Londonu, Dongguanu i Zagrebu. „U prosincu 2014. godine akcelerator Y Combinator je uključio kompaniju u svoja top 3 startupa i  Bellabeat je prikupio 4,5 milijuna financiranja od vrhunskih investitora kao što su SV Angel, Universal, CrunchFund, Nicolas Berggruen, Justin Kan, Michael Seibel, Paul Buchheit, Tom Fallows, Cherubic VC i Adrian Aoun“, stoji na internetskim stranicama Bellabeata. Mur je na skupu ispričao kako firma vodi brigu o svim radnicima. Bellabeat je sve zaposlenike radi motivacije lani odveo na Kanarsko otočje. Ipak, najveća motivacija zaposlenicima, kaže Mur, je novčana nagrada. Stoga, Bellabeat nagrađuje svoje zaposlenike putem dioničkih opcija, naravno, preko američke podružnice kompanije jer hrvatski zakoni takav oblik nagrađivanja ne prepoznaju. Međutim, postoje različiti motivi za radnike i osnivače kompanija. „Founderi žele moć, a zaposlenici novac“, komentirao je Mur.  Osnivač Bellabeata je dao savjet budućim poduzetnicima u Hrvatskoj kako krenuti s poslom i koje izazove mogu očekivati. Kao primjer uspješne tvrtke, istaknuo je Bellabeat i poručio da bi poduzetnici trebali slijediti njihove korake. „U Hrvatskoj se treba pojaviti globalno prepoznatljiva kompanija, pa će onda drugi poduzetnici slijediti njezin primjer“ - istaknuo je Mur i dodao da svi njihovi zaposlenici koji daju otkaz učine to kako bi pokrenuli vlastiti biznis. Prošle godine u svibnju Mur je, gostujući na N1 televiziji, rekao kako mu je cilj da Bellabeat u roku dvije godine postane 'unicorn', dakle da dosegne valuaciju od milijardu dolara.