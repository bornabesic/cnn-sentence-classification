Foto: FAH LIBIJSKA skupina Ansar Al Šarija, koju su UN i SAD svrstali među terorističke organizacije, objavila je svoje "raspuštanje", u priopćenju objavljenom na internetu.  Skupinu povezanu s Al Kaidom Washington optužuje da stoji iza napada 11. rujna 2012. na američki konzulat u Bengaziju koji je stajao života veleposlanika Christophera Stevensa i još tri Amerikanca.  U priopćenju, Ansar Al Šarija priznaje da ju je "oslabio" rat protiv snaga maršala Halife Haftara, vodećeg čovjeka libijskog istoka.  Skupina je izgubila svojeg šefa Muhameda Al Zahavija, ubijena u sukobima protiv pro-Haftarovih snaga krajem 2014. u Bengaziju, prije nego je dodatno oslabljena nakon dezerterstva većine njezinih pripadnika zbog odanosti organizaciji Islamska država. Sukobi s vojskom  Pridružila se kasnije Vijeću Šure revolucionara Bengazija, koaliciji islamističke milicije, koja se domogla Bengazija 2014.  Nekoliko mjeseci kasnije, Libijska nacionalna vojska koju je samoproglasio maršal Haftar objavila im je rat i uspjela preuzeti veliki dio grada.  Unazad nekoliko tjedana ona je opkolila posljednje džihadističke borce u dvije četvrti u središtu grada.