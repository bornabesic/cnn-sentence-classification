Foto: Hina, Index; Poslovna.hr  IVICA TODORIĆ i dalje je u Nadzornom odboru Konzuma jer je jedan od dioničara glasao protiv njegova opoziva. Ramljak kaže da sada mora vidjeti što i kako dalje s restrukturiranjem kompanije. Dioničar koji je glasao protiv opoziva je Agram Invest koji je do dionica Konzuma došao, kako kaže Ramljak, temeljem famoznih repo ugovora. "Predlagali smo ostavku članova Nadzornog odbora na čelu s Todorićem. Nažalost, Todorić nije sam podnio ostavku, dok druga dva člana, Crnjac i Kraljević, jesu. Očekivali smo da će predstavnici dioničara glasati za opoziv, ali Agram grupacija je glasala protiv opoziva Todorića. Nakon toga nismo bili u mogućnost sazvati novi nadzorni odbor i promijeniti upravu. Mislim da je i vama i javnosti jasno što se događa u pozadini i tko koga tu brani", rekao je Ramljak.  Kreditori nezadovoljni upravom Konzuma   Danas je održana skupština dioničara Konzuma na kojoj je trebao biti smijenjen Ivica Todorić i izabrani novi članovi, nakon čega bi bila postavljena i nova uprava kompanije.  Ovakva situacija mogla bi zakomplicirati proces restrukturiranja cijele kompanije, jer su i predstavnici Sberbanka prije nekoliko dana izrazili nezadovoljstvo radom uprave Konzuma.  Time je dodatno smanjena vjerojatnost da Agrokor dobije novi kredit kojim bi se osigurao nastavak poslovanja.  "Naravno da nam ovo otežava poziciju, stvari se prolongiraju. Od mene se očekuje da napravim restrukturiranje, moramo vidjeti kako ćemo dalje. Konzum nastavlja svoje operativno poslovanje nakon 10. travnja s likvidnošću koja je zadovoljavajuća. No za poboljšanje cijelog rezultata očekivali smo da će doći do ove promjene. Nažalost, nije došlo", rekao je Ramljak.  Tko je Dubravko Grgić, vlasnik Agrama?  Dubravko Grgić slovi za jednog od najbogatijih Hrvata. Najveći je dioničar koncerna Agram, u sklopu kojega se nalazi dvadesetak tvrtki, među kojima su Euroherc i Jadransko osiguranje. Godinama je financirao SDP i predsjednika Ivu Josipovića, ali nije htio odbiti Ivu Sanadera koji je od njega tražio milijun maraka za HDZ i 100.000 za njega osobno. Kao svjedok u slučaju Fimi medija govorio je kako je Euroherc na kraju za pola milijuna kuna otkupio knjige Franje Tuđmana, kako bi darovao HDZ. Uoči primjene Lex Agrokora, Grgićev Agram invest preuzeo je Todorićevu Agrolagunu, preko repo ugovora u kojima su dionice jamčile za kredite. Grgićeva tvrtka drži i po desetak posto dionica Vupika i Belja.