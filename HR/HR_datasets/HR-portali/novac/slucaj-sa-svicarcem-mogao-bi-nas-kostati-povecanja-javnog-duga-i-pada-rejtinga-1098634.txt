Europska komisija još je u lipnju zaključila da je Zakon o konverziji kredita vezanih za švicarski franak u eure sav trošak prebacio na banke kao i da je njegova retroaktivna primjena ugrozila načelo pravne sigurnosti. Takav stav dao je vjetar u leđa bankama koje su od početka tvrdile da je zakon naštetio njihovu poslovanju, a ministru financija Zdravku Mariću koji je naslijedio sporni zakon od prethodnika Borisa Lalovca ograničen je manevarski prostor za rješavanje “vrućeg krumpira” čija bi šteta mogla iznositi i više od sedam milijardi kuna. Po najcrnjem scenariju plaćanje tog iznosa moglo bi pasti na leđa proračuna što imaju na umu i u bonitetnim kućama koje će u petak obznaniti odluku o rušenju ili zadržavanju kreditnog rejtinga Hrvatske. Ministar nije htio otkrivati detalje – Konverzija je sukladno važećem zakonskom rješenju provedena kod nešto više od 94 posto korisnika kredita u švicarcima. Krediti su konvertirani i tu nema povratka – kazao je Marić pa najavio da će se rješenje tražiti s Europskom komisijom i hrvatskim bankama pri čemu će prioritet biti zaštita proračuna i poreznih obveznika. Ministar je naglasio da ima adute te da će ih testirati, ali nije htio otkrivati detalje. Priznao je da je pismo pristiglo iz Europske komisije svojevrsni reputacijski rizik, a bonitetne kuće raspitivale su se o mogućem utjecaju rješavanja problema na visinu javnog duga te najavile da će konverzija ući u ocjenu rejtinga. Zaduženje će ovisiti o tome hoće li tržišta preboljeti Brexit Marić vjeruje da će agencije imati na umu pozitivne gospodarske pokazatelje koji prkose očekivanjima te činjenicu da je javni dug stabiliziran, a deficit proračuna smanjen. Hrvatska će ovisno o njihovoj ocjeni plasirati i obveznicu na međunarodnom tržištu koja se priprema ovog ljeta, ali će zaduženje ovisiti o tome hoće li tržišta preboljeti Brexit i kakav će biti položaj Hrvatske. Ako nam agencije sruše kreditni rejting, izdanje u Europi bit će vrlo neizvjesno. Marić se ovih dana mora baviti i preraspodjelom sredstava kako bi osigurao isplatu regresa zaposlenicima javnih i državnih službi. Iako regres nije predviđen u proračunu, vjerojatno će biti isplaćen do kraja srpnja jer Vlada na vrijeme nije uspjela ispregovarati njegovo ukidanje pa je stav ministra financija da se obveze moraju isplatiti kako se u budućnosti na temelju potencijalnih tužbi ne bi stvorili veći troškovi državi u budućnosti. > > Dobar rast BDP-a, konverzija pogurala potrošnju, a privatni sektor investicije 