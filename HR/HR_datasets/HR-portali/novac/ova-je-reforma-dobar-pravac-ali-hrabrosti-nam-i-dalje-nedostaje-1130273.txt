Branko Roglić, predsjednik uprave Orbica, Zvonimir Mršić, predsjednik uprave Podravke, Perica Jukić, predsjednik uprave Hrvatske elektroprivrede, i Miljenko Živaljić, predsjednik uprave Zagrebačke banke, sudjelovali su nakon dodjele nagrada na panelu Kako nova Vlada može pokrenuti gospodarstvo. Dvije nove vrste paprike – Povećanje konkurentnosti našeg gosparstva je bitno, jer izvoz je važan element zemlji maloj poput naše. Drago mi je da ministar financija radi na stabilizaciji, ova reforma je pokazala dobar pravac, ali po meni nedostaje hrabrosti. Očekujemo reformu javne uprave, da bude brža i da pomaže gospodarstvenicima – kaže Branko Roglić, predsjednik uprave Orbica. Zvonimir Mršić, predsjednik uprave Podravke, istaknuo je kako je njima u prehrambenom sektoru važno da Vlada ulaže napore da poveća potrošačku moć građana. – Mi ulažemo velike napore da se u Hrvatskoj sve proizvodi jer OPG-ovi time postaju konkurentni i brend Podravke postaje još konkurentniji na tržištu. Imamo brend kanale i potrošače i želimo omogućiti da hrvatska poljoprivreda ima partnera u nama. Važno nam je istraživanje i razvoj poljoprivrede, primjerice, u Istri smo udvostručili proizvodnju rajčice, imamo dvije nove vrste paprike za ajvar u Virovitičko-podravskoj županiji – pohvalio se Zvonimir Mršić, predsjednik uprave Podravke. Treba početi od sebe Perica Jukić, predsjednik uprave Hrvatska elektroprivrede, istaknuo je da najavljenih sedam lipa po kilovatsatu mogu donijeti manju cijenu električne energija malim potrošačima. Istaknuo je kako u njihovu poslovanju puno pomaže HEP Opskrba koja im otvara razne mogućnosti. – Naš bankarski sustav specifičan je jer smo opterećeni. Kad govorimo o kreditnim aktivnostima, u zadnjih godinu dana bilježimo rast i kod stanovništva i kod malih i velikih poduzetnika. Zagrebačka banka bila je savjetnik svim ovim predsjednicima uprava koji sjede oko mene, imamo kompetencije, znanja i nudimo ih našim klijentima – istaknuo je Miljenko Živaljić, predsjednik uprave Zagrebačke banke. Poručio je da je riječ o sektoru koji zapošljava velik broj ljudi i istaknuo da omogućavaju praksu studentima kako bi im time pomogli u nastavku njihove karijere. – Važno je kontinuirano ulaganje u ljude, a za poduzetnike je važno da ih banke podupiru. To je proces na kojem treba raditi, instrumente imamo, samo je važno da se ti financijski instrumenti dobro iskombiniraju i iskoriste. Još jedna bitna komponenta gospodarskog rasta je i korištenje fondova EU – smatra Živaljić. Roglić pak ističe kako će ministar financija imati puno posla oko uspostavljanja ravnoteže. Napominje da se treba fokusirati na rast BDP-a i treba ući u rat s administracijom te smanjiti broj županija i općina. – Važna je i rekonstrukcija javnih poduzeća, ne mogu uhljebi voditi tvrtke zauvijek. Potrebni su nam javni natječaji, i to ne domaći nego EU. Mnogi danas olako shvaćaju i plaćanje poreza, a to treba promijeniti. Zbroj konkurentnosti naših poduzeća utječe i na konkurentnost cijele države. Moramo se okrenuti sebi i našim komparativnim prednostima – primjerice, naša Slavonija i hrana, proizvodnja ribe, Dalmacija s morem, ribom te restoranima i hotelima. Školjke u Jadranu rastu dva putra brže nego u Sjevernom moru, mi možemo Europu hraniti školjkama. Također treba revitalizirati selo – poručuje Roglić. Mršić je dodao kako oni u Podravki provode javne natječaje za sve pozicije. – Situacija sa salmonelom pokazuje da bismo striktno trebali kontrolirati što se uvozi, kao što ostala tržišta analiziraju ono što im mi nudimo. Treba početi od sebe i vidjeti što kao tvrtka možemo učiniti. Podravka teži postati internacionalna kompanija sa središtem u Hrvatskoj, znanja i kompetencija nam ne nedostaje. Uvjeti u Hrvatskoj nisu toliko dramatično loši, mi moramo odavati uvjerljivost da znamo što radimo i da smo sposobni učiniti sve – poručuje Mršić. Jukić ističe da svaka država mora imati svoju strategiju u skladu s EU. – Energija je danas kao i svaka druga roba, ali za konkurentnost je važno da imamo najnižu cijenu električne energije. Mislim da samo Mađari imaju nižu tako da trenutačno prostora za sniženje cijena nema – smatra Jukić. Živaljić ističe kako su u poboljšanju naše gospodarske slike ključno i povlačenje sredstava iz EU i kako je na nama u što ćemo ih utrošiti i kako brzo ćemo ih povući. – U Europi Hrvatsku i dalje najviše prepoznaju po turizmu, a važno nam je i da turisti dolaze ovamo i upoznaju naše proizvode te da ih traže kad odu iz Hrvatske. To nama treba – kaže Roglić. – Bez imalo skromnosti, svima je jasno i evidentno da je Vlada prepoznala gospodarstvo kao ključni izazov, stoga je velika količina mjera usmjerena na to polje – rekao je ministar financija Zdravko Marić. – Otvaramo i nova izvozna tržišta kako bismo sve unaprijedili. Ovo je prva Vlada koja izlazi sa širim paketom reformi, jer dosadašnji se porezni sustav mora mijenjati. Ono što predlažemo izaziva brojne reakcije i dobro je da se raspravlja o tim izmjenama. Rasterećenje gospodarstva i građana iznimno nam je važno – rekao je ministar Marić. Po njegovu mišljenju, “nije problem samo u promjenama nego u njihovoj nedosljednosti. Kad imate situaciju kakvu Hrvatska ima, onda vrijedi krilatica – manje je više. Za nas je izazov postići efekte na gospodarstvo i pomoći u otvaranju novih radnih mjesta. Prilike su na tržištu EU, a na nama je da stvorimo mogućnosti – rekao je Marić. U privlačenju sredstava EU fondova morali bismo biti uspješniji, kazao je. – Pravila igre EK i EU su tu da se slijede, ali ipak treba taj posao olakšati svima, pa da se ta sredstva što bolje iskoriste – dodao je ministar. Najavio je i da će u pripremi proračuna za iduću godinu deficit biti znatno niži nego što se očekivalo. – Mi smo rashodnu stranu proračuna zaključali – iduće godine ćemo se toga držati, jer su javne financije važne. Planovi za dalje i iskoraci iz 2016. razlozi su da nam rejting postane stabilan, a u konačnici i da ga podignemo. Unatoč tome što je rast BDP-a događaj godine, šest godina nam je otkrilo brojne nelogičnosti i manjkavosti i nužne su strukturne reforme kako bismo i dalje imali koristi za gospodarstvo. Duboko smo svjesni da svi trebamo krenuti i isporučiti našim građanima ono što očekuju – zaključio je izlaganje ministar Marić. (M. Duić/PD) 