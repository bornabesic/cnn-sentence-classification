Foto: Marko Lukunić, Miranda Cikotić, Ivo Čagalj/Pixsell  IAKO JE na ovim lokalnim izborima u Gradu Zagrebu pravo glasa imalo oko deset tisuća građana više nego na prošlim lokalnim izborima koji su održani 19. svibnja 2013., Milan Bandić izgubio je 40 tisuća glasova!  Naime, Bandić je nakon prvog kruga 2013. godine dobio 142.646 glasova, a sada je dobio samo 101.828 glasova. Prošle izbore išao je u drugi krug s kandidatom SDP-a Rajkom Ostojićem koji nije imao šanse. Kako će proći Anka Mrak Taritaš 4. lipnja tek ćemo vidjeti. Podsjetimo kako je Ostojić u prvom krugu dobio 68.475 glasova, a u drugom 84.179 glasova. Bandić je u drugom krugu dobio 170.798 glasova. U prvom krugu trenutnih izbora Anka Mrak Taritaš dobila je 80.765 glasova.      U Splitu je bilo najviše istih kandidata, evo kako su prošli 2013. a kako danas   Veliki gubitnik prošlih lokalnih izbora Željko Kerum ove godine vratio se iz mrtvih. Na prošlim izborima u prvom krugu dobio je tek 13.471 glas, a sada je bez problema ušao u drugi krug osvojivši 20.937 glasova. U drugom krugu njegov protukandidat bit će HDZ-ovac Opara.  Najveći gubitnik sigurno je bivši SDP-ovac Ivo Baldasar koji je jučer dobio podršku samo 553 birača. Prošle lokalne izbore u prvom krugu dobio je 21.280 glasova, a u drugom čak 33.365 glasova.  Marijana Puljak ostvarila je, poput Keruma, odlične rezultate u odnosu na prošle lokalne izbore, oboje su osvojili oko 7 tisuća glasova više. Godine 2013. dobila je tek 6998 glasova, dok je ove godine dobila čak 14.143, nažalost nedovoljno za ulazak u drugi krug. Pobijedili, a dobili manje glasova  SDP-ov Obersnel u Rijeci i HSS-ov Beljak u Samoboru, iako su pobijedili u prvom krugu, oba su  dobila manje glasova nego prije četiri godine. Baš kao i HDZ-ovi, Kirin u Virovitici i Penava u Vukovaru. Kninska kraljica Josipa Rimac skoro je ostala bez drugog kruga izbora. Ove godine dobila je samo 2443 glasa, dok je 2013. u prvom krugu osvojila 3082 glasa.