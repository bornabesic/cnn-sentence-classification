Veliki američki tehnološki div Apple prijavio je prvi godišnji pad prihoda i profita u 15 godina. Prihodi Applea u proteklom tromjesečju pali su 9 posto u odnosu na isto lanjsko razdoblje, na 46,85 milijardi dolara, a smanjena je i dobit tog tehnološkog diva, što je posljedica pada prodaje iPhonea već treći kvartal zaredom. Prema poslovnom izvješću, objavljenom u utorak, Apple je u proteklom kvartalu ostvario čistu dobit od 9 milijardi dolara, što je 19 posto manje nego u istom lanjskom razdoblju kada je zarada iznosila 11,2 milijarde. To je ponajviše posljedica pada prodaje pametnih telefona iPhonea, koja čini oko dvije trećine ukupne prodaje Applea, a to je već treće tromjesečje zaredom kako prihodi, dobit i prodaja iPhonea padaju. U proteklom je kvartalu Apple prodao 45,5 milijuna iPhonea, oko 2,5 milijuna manje nego u istom lanjskom razdoblju. Pritom su najviše, gotovo 30 posto, pali prihodi Applea od prodaje u Velikoj Kini, odnosno na tržištima Kine, Hong Konga i Tajvana, što je drugo najveće tržište Applea nakon američkog. Slabljenje potražnje za iPhoneima u Kini posljedica je usporavanja rasta tamošnjeg gospodarstva, a time i potrošnje stanovništva. Uz to, prodaja Macovih kompjutora u svijetu pala je u proteklom tromjesečju 17 posto na godišnjoj razini, dok je prodaja iPada stagnirala. Prodaja u kategoriji ''ostalih proizvoda'', koja uključuje pametni sat Apple Watch, pala je, pak 22 posto. "Apple nije imao dobar kvartal jer je prodaja iPhonea i Macova pala, kao i prodaja u Kini i SAD-u, a čini se da je pala i prodaja Watcha", kaže Patrick Moorhead, analitičar u tvrtki Moor Insight & Strategy. No, svijetlu točku u Appleovu izvješću predstavlja rast prihoda od usluga tvrtke koje, među ostalim, uključuju aplikacije Apple Music, Apple Pay i App Store, za 24 posto na godišnjoj razini. Unatoč oštrom padu prihoda i dobiti, poslovni rezultati najveće svjetske kompanije po tržišnoj vrijednosti nešto su bolji nego što su analitičari u anketi Reutersa procjenjivali. Unatoč tome, cijena dionice Applea u utorak u produženom trgovanju na Wall Streetu pala je više od 2 posto. U cijeloj protekloj poslovnoj godini dobit Applea pala je na 45,7 milijardi dolara, s 53,4 milijarde godinu dana prije. Znatno su u protekloj poslovnoj godini pali i prihodi kompanije, što je njihov prvi pad od 2001. godine. >> Napadaju iPhone: Google ima novu seriju mobitela s neograničenim kapacitetom za fotke i videa >> Huawei trola Apple na društvenim mrežama zbog novog iPhonea 7 