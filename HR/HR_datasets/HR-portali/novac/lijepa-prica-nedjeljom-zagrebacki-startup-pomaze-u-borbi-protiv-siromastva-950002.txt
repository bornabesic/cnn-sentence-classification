Foto: Oradian  ORADIAN je jedan od rijetkih hrvatskih fintech startupova. Razvili su tehnološko rješenje za financijsku industriju koje omogućuje financijsku inkluziju i time igra ključnu ulogu u smanjenju svjetskog siromaštva jer omogućuje mikrofinanciranje najsiromašnije populacije svijeta, kojima su tradicionalni pristupi financiranju nedostupni. Glavno tržište im je Afrika, zapošljavaju 40 ljudi, a središnji ured nalazi se u Zagrebu.  Antonio Šeparović, jedan od suosnivača Oradiana kaže da njihov softver omogućuje malim financijskim institucijama da optimiziraju svoje poslovanje, i svoje usluge učine dostupnim većem broju ljudi, što ima veliki utjecaj na razvoj lokalnih zajednica.  "Fintech kompanije putem tehnoloških rješenja donose inovacije u financijske procese. Mogu pokrivati cijeli spektar usluga, od upravljanja osobnih financija, optimizacije bankarskih procesa pa sve do omogućavanja dostupnosti financijskih usluga onima kojima su bankarski proizvodi nedostupni. To je upravo ono čime se Oradian bavi- razvijanjem cloud rješenja koja omogućuju financijsku inkluziju ljudi koji inače ostaju izvan dosega tradicionalno dostupnih financijskih usluga. Konkretno, naš softver Instafin omogućuje malim financijskim institucijama da prate i optimiziraju svoje poslovanje i da svoje usluge učine dostupnijim većem broju ljudi, tj. uglavnom malim poduzetnicima omoguće razvoj poslovanja kojim se dalje potiče razvoj lokalnih zajednica", kaže Šeparović.  Antonio Šeparović, suosnivač Oradiana   Osnivači Oradiana, njih četovrica, imaju bogato iskustvo na području mikrofinanciranja i financijske inkluzije. Iako se radi o internacionalnom timu, njihovo središte je u Zagrebu, odakle koordiniraju aktivnosti diljem svijeta.  "Onyeka Adibeli je šest godina bio šef IT-ja u jednoj od najvećih organizacija za mikrofinanciranje na cijelom afričkom kontinentu. Andrew Mainhart je nakon karijere u kompanijama s liste Fortune 1000 otišao voditi AMK, jednu od najvećih mikrofinancijskih organizacija u Kambodži. Njegov rad , "MIS for Microfinance: An Evaluation Framework" koji je 1999. napisao za Svjetsku banku još se uvijek smatra standardom u području mikrofinancija. Julian Oehrlein radio je u mikrofinancijama u Grameen banci u Bangladešu i u organizaciji Ujjivan u Bangaloreu.  Nas četvorica osnivača upoznali smo se radeći na sličnim projektima iz područja financijske inkluzije. Andrew i Onyeka bili su klijenti kompanije za koju sam tada radio, a Julian je radio u konkurentskoj softverskoj tvrtki. Prodavali smo proizvod s kojim nismo bili u potpunosti zadovoljni i shvatili da zajedno možemo razviti kvalitetan softver koji će odgovarati potrebama korisnika i koji ima potencijala unijeti promjenu u financijski sektor. Tako smo se nas četvorica, iz različitih krajeva svijeta, odlučili udružiti i otvoriti globalnu kompaniju koja će pokrivati tržišta u razvoju, i smjestiti je u centar Zagreba odakle koordiniramo naše aktivnosti diljem svijeta", kaže Šeparović.   Oradian na raznim tržištima ima više od 650 tisuća korisnika. Ipak, najveće tržište i najveći potencijal vide u Africi. Prednost im je i što je jedan od susosnivača Nigerijac, koji dobro poznaje tamošnje prilike, a nedavno se Oradianu pridružila i Natalie Baatlijes, bivša direktorica u Visi, koja će voditi ured u Južnoafričkoj Republici.  Oradian team   "Trenutno poslujemo s klijentima iz Nigerije, Gane, Liberije i Filipina i uspješno pružamo financijske usluge za preko 650.000 krajnjih korisnika. Zemlje Afrike čine naše primarno tržište zbog velikog broja potencijalnih klijenata i prostora za rast poslovanja. Dodatno, Onyeka kao Nigerijac odlično poznaje to tržište, a i ja sam odrastao u JAR-u, tako da razumijem tamošnju poslovnu kulturu. Dolaskom Natalie Baatlijes, vrhunske stručnjakinje koja je kao dikretorica u Visi radila na financijskoj inkluziji, a kod nas preuzima vođenje novotvorenog ureda u JAR-u i daljnjih afričkih operacija, dodatno ćemo osnažiti našu prisutnost na nacionalnim tržištima afričkih zemalja.   Što se uvjeta tiče, naši afrički klijenti imaju specifične potrebe, a posluju u uvjetima koji su na razvijenim zapadnim tržištima nezamislivi i u velikom raskoraku od jedne do druge zemlje. S jedne strane, možemo reći da je digitalizacija na niskoj razini, tako imate ogromne količine papira koje se skladište u neprimjerenim uvjetima što uvelike otežava poslovanje malim financijskim institucijama. S druge strane imate Nigeriju gdje je korištenje pametnih telefona i 4G tehnologije široko rasprostranjeno. Govorimo o ekonomijama koje na godišnjoj razini bilježe dvoznamenkaste stope rasta, stoga je za očekivati da će se ulaganja iz zapadnih zemalja nastaviti, ali i da će postupno jačati kupovna moć srednjeg sloja. Postoji veliki prostor za napredak i vjerujem da oni koji će biti među prvima i koji će ponuditi rješenja prilagođena specifičnim izazovima tržišta afričkih zemalja ostvariti uspjeh", kaže Šeparović.   Trenutno zapošljavaju 40 ljudi i planiraju udvostručenje te brojke.  "Oradian trenutno zapošljava oko 40 ljudi, a taj broj planiramo udvostručiti. Uglavnom se tu radi o zaposlenima u razvoju, tehničkoj podrški i prodaji, a u Zagrebu namjeravamo dodatno zapošljavati u tehničkoj podršci, marketingu i prodaji. Zapošljavamo široki profil ljudi, a osim vrhunskih IT-jevaca primjećujemo i rast interesa profesionalaca iz bankarskog sektora, što nas također veseli", kaže Šeparović. Da su na dobrom putu pokazuje i interes Finance in Motiona, vodećeg svjetskog savjetnika za društveno korisne investicije, koji je uložio u Oradian. "Finance in Motion je vodeći svjetski savjetnik za društveno korisne investicije, tako da smo ponosni na činjenicu da smo upravo mi bili njihovo prvo ulaganje u neki fintech – to znači da nas i globalni igrači prepoznaju kao pouzdanog i poželjnog partnera. Do investicije je došlo zahvaljujući Instafin platformi koja nudi sustav rješenja za mikrofinancijske institucije i banke pomoću kojih smanjuje njihove početne troškove, ali i poboljšava postojeće procese. Ako tome dodate i mogućnost jednostavnog prijenosa novca u zabačenim krajevima ovaj interes investitora ne čudi. Zaključno, Instafin eliminira visoke troškove povezane s tradicionalnim postojećim rješenjima koja često stvaraju tržišne prepreke za mnoge institucije. Njegova dostupnost, efikasnost i niski troškovi ujedno su i glavni razlog zašto se možemo pohvaliti činjenicom da do sada nismo izgubili niti jednog klijenta. Nadamo se da ćemo u suradnji s FIM-om ponajprije steći nova vrijedna znanja i iskustvo u poslovanju s vodećim davateljima usluga, a ovo ulaganje iskoristit ćemo za brži rast i bolju podršku na ključnim tržištima", zaključuje Šeparović.