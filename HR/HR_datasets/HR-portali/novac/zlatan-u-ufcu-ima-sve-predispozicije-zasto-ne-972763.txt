Foto: Getty Images/Guliver Image "ZA PAR tjedana vraćam se u igru. Gdje? To ćemo još vidjeti", zagonetan je bio Zlatan Ibrahimović nakon finala u Stockholmu, gdje je Manchester United 2:0 pobijedio Ajax. Ibrahimović je na utakmicu došao na štakama i, iako nije igrao, burno i emotivno proživio je osvajanje svojeg prvog europskog trofeja. Kad god Ibrahimović dođe u Švedsku, o njemu svi živi pričaju. Takav je bio slučaj i s Alexanderom Gustafssonom, sjajnim švedskim MMA borcem koji je svojeg sunarodnjaka pozvao u UFC. "Mislim da bi imao jako dobre šanse u kavezu. Visok je, ima oko 100 kilograma, a i bavi se borilačkim sportovima. Smatram da mu to uopće nije loša ideja", rekao je "Mauler" koji se bori u poluteškoj kategoriji UFC-a. Ibrahimović redovito trenira borilačke sportova, a koliko ima dobar high-kick osjetili su neki njegovi suigrači koje je kroz godine terorizirao. Koliko je lud, nije nemoguće da se okuša u nekoj probnoj borbi, no problem bi mu mogle biti godine kojih je nakupio već 35. "Zlatan je fantastičan sportaš. Kad netko ima takvo tijelo i takvu volju za pobjeđivanjem, može se baviti bilo kojim sportom. A on i voli borilačke sportove tako da mu toplo preporučujem da proba", zaključio je Gustafsson.