Foto: Pixsell / D. Javorović  ISPITIVANJEM članova Izvršnog odbora NK Dinamo na osječkom Županijskom sudu u ponedjeljak je nastavljeno suđenje Zdravku Mamiću i još trojici okrivljenih da su klub oštetili za nešto manje od 116 milijuna kuna, a državni proračun za barem 12,2 milijuna kuna neobračunatog i neplaćenog poreza i prireza. Uz Zdravka Mamića Uskok za ova kaznena djela tereti njegova brata Zorana, bivšeg direktora Dinama i trenutnog direktora HNS-a Damira Vrbanovića i poreznika Milana Pernara. Bivši član Izvršnog odbora (IO) Adolf Kožul kazao je kako mu je poznato da je klub davao pozajmice fizičkim i pravnim osobama, o čemu ih je izvršni direktor Zdravko Mamić usmeno obavještavao na sjednicama IO-a te da su pozamice davane Zoranu Mamiću koji ih je vratio, ali ne sjeća se na koji način. Na upite optužbe o nadzoru Porezne uprave u vezi pozajmica rekao je kako su u to vrijeme imali stalne, skoro svakodnevne kontrole pa su bili sigurni da je u vezi tih pozajmica bilo sve čisto. Iako je ustvrdio da on osobno od kluba nije dobio pozajmicu, pročitan mu je zapisnik o obavljenom inspekcijskom nadzoru iz kojeg proizlazi da je ipak dobio 56 tisuća kuna. Odgovorio je da je na to zaboravio, ali da se sada sjeća kako je dobio pozajmicu koju je vraćao odbijanjem od plaće. "Nismo znali što će dalje biti s novcem od transfera, znali smo za anekse"  Posvjedočio je da je o transferima igrača IO dobivao informacije od izvršnog direktora Mamića koji ih je u trenutku realizacije transfera izvještavao o iznosima koje će klub prihodovati. Poznato mu je da su se u nekim slučajevima transferno obeštećenje dijelilo između kluba i igrača, posebice kada su u pitanju bili igrači od kojih je Dinamo očekivao veliki novac pa su se s njima zaključivali aneksi ugovora. Dodao je kako su članovi IO-a bili obaviješteni da će transfer igrača Dejana Lovrena u francuski Lyon biti jedan od najvećih transfera, dok se za transfer Luke Modrića u Tottenham govorilo da je to bio najveći transfer od preko 25 milijuna eura. No misli da se na IO-u nije razgovaralo o tome što će dalje biti s tim novcem jer su postojali aneksi ugovora po kojima se postupalo. Potvrdio je da je Mamić posuđivao privatan novac Dinamu i da je klub podizao kredite u poslovnim bankama za koje je Mamić zalagao privatnu imovinu. Član IO-a Ante Todorić kazao je kako su se na sjednicama IO-a spominjali transferi igrača, ali ne sjeća se detalja, dok je Ivica Cvitković potvrdio kako se na sjednicama spominjalo da su neki igrači koji su željeli otići, a klub ih ne bi puštao, tražili dodatne uvjete, što se rješavalo aneksima ugovora. I član IO-a Karl Heinz Truskaller se prisjetio da je Mamić davao pozajmice Dinamu koje su uplaćivane na račun kluba. U stanci glavne rasprave Zdravko Mamić izjavio je novinarima da postoji rješenje Ministarstva financija da se pozajmice koje je davao NK Dinamo, a koje su jedna od točaka optužnice, ne mogu tretirati kao drugi dohodak pa je upitno oko čega se ovdje već danima raspravlja. Podsjeća kako se Zoranu Mamiću stavlja na teret da na pozajmicu nije platio pripadajuću poreznu kamatu, ali kako je jasno da pozajmice nisu drugi dohodak pa se "ovdje raspravlja o izmišljenim dijelima, o pozajmici koja je vraćena, na koju je plaćena četiri milijuna kuna kamata, a državi PDV na kamatu". "Ministarstvo financija je donijelo rješenje u kojem kaže da pozajmica nije drugi dohodak, pa ovdje trošimo vrijeme suda, odvjetnika, tužitelja i okrivljenika", upozorio je Mamić. "Suci su postali poštari USKOK-a" Tvrdi kako njegov predmet nije prebačen u Osijek da bi mu se osiguralo pravično suđenje, nego da bi suđenje "ovdje bilo pod kontrolom", a na upit novinara tko to koga kontrolira ustvrdio je kako "Uskok kontrolira kompletno sudstvo u Hrvatskoj", a "suci se pretvaraju u njihov poštanski ured". Pozvao je medije da izvijeste o atmosferi na sudu jer su, uz pravosudne policajce osječkog Županijskog suda, dovedena i dva policajca u civilu iz Zagreba. "Ovdje se meni sudi jer sam u Dinamo i Hrvatsku donio 300 milijuna eura neto, a Cvitan već mjesecima ima pratnju zbog ugroze od Zdravka Mamića, njegove zamjenike ovdje čuva pravosudna policija pa to nije dovoljno, već se dovode čuvari iz Zagreba. Tko je ugrožen ovdje, od koga, kome sam ja to nešto nažao učinio?" pitao je Mamić. Na opasku novinara kako je rečeno da je osiguranje ovdje radi njegove sigurnosti, Mamić je zapitao "Od koga? "Ovdje se osjećam kao hollywoodska zvijezda, koliko me ljudi vole. Otkad sam ovdje nisam doživio ni jedan krivi pogled, dapače, koga god sam sreo imao je potrebu da me pozdravi i iskaže podršku", zaključio je Mamić. >>> OPŠIRNIJE: Zašto čuvate Cvitana, koga sam ja to ugrozio? Bacate novac građana na moje suđenje