Foto: Instagram ZNANSTVENICI su se pozabavili pitanjem posljedica koje društvene mreže ostavljaju na psihičko zdravlje mladih ljudi te utvrdili da najnegativniji utjecaj ima Instagram. Kraljevsko društvo za javno zdravstvo i Pokret za zdravlje mladih posljednjih su mjeseci provodili anketu na gotovo 1500 mladih ljudi starosti između 14 i 24 godine. Ono što su ispitanici trebali učiniti jest poredati utjecaj društvenih mreža kad je riječ o osjećajima poput tjeskobe, depresije, usamljenosti, ali i o snu, zlostavljanju i strahu da će nešto propustiti. Najviše njih najnegativniji utjecaj pripisalo je Instagramu, koji prema njihovom mišljenju negativno utječe na način na koji gledamo svoje tijelo, uzrokuje poremećaje sna i pojačava strah da nešto propuštamo dok nismo na njemu. Ono u čemu je dobio pozitivne ocjene jest samoizražavanje, pronalazak samog sebe i izgradnju mreže kontakata. Snapchat je druga najmanje pozitivna platforma, koja je posebno loše prošla kad je riječ o strahu od propuštanja nečega te zlostavljanju. Facebook se našao u sredini, a ispitanici su mu pripisali poremećaje sna i prisustvo zlostavljanja. Dobro je prošao kad je riječ o emocionalnoj podršci i izgradnji zajednice. Twitter je druga najbolja mreža, a njegove negativnosti slične su Facebookovim. YouTube je jedina društvena platforma koja je imala više pozitivnih efekata od negativnih, a ispitanici smatraju da je uspješna u podizanju svijesti, izgradnji zajednice i mogućnost samoizražavanja. Među njenim negativnostima jest utjecaj na poremećaje sna, piše Independent.