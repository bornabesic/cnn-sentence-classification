Foto: Press U ČETVRTAK 25. svibnja u Jagodnjaku, baranjskom selu nadomak Osijeka, u sklopu tradicionalne manifestacije "Kulinijada 2017", održat će se stručni panel pod nazivom "Kriza u Agrokoru - šansa ili propast za male?". Na panelu će o toj aktualnoj temi govoriti dobri poznavatelji naših ekonomskih prilika i situacije u i oko Agrokora, poput Vedrana Kukavice, Milana Račića, Davora Huića i Igora Grozdanića.  Cilj panela je raspraviti neke aspekte aktualne krize u koncernu Agrokor, o njezinim uzrocima, upravljanju tom krizom, kao i posljedicama, naročito za lokalne zajednice, male proizvođače i OPG-ove. Kao što znamo, kriza u Agrokoru može predstavljati tempiranu bombu za čitavo hrvatsko gospodarstvo. Stoga će fokus rasprave biti na tome kako se lokalne zajednice i mali proizvođači, koji su vjerojatno najugroženiji i najslabiji igrač u ovoj krizi, mogu zaštititi od njenih negativnih ishoda.   Je li državno preuzimanje Agrokora i donošenje Lex Agrokora put ka rješenju problema ili nastavak politika koje su i dovele do problema? Tko će imati koristi a tko štete od takvog zakona i državnog upravljanja koncernom? Koja su moguća alternativna rješenja? Može li kriza biti šansa ili je samo pitanje manje ili više pravedne raspodjele štete? Tko će platiti najveću cijenu? Hoće li sve na kraju pasti na teret malih proizvođača i dobavljača i, u konačnici, poreznih obveznika? - neka su od pitanja na koja će sudionici Panela pokušati odgovoriti.  Prošle godine, također u okviru Kulinijade, održan je panel na temu porezne konkurencije i lokalne samouprave, a Općina Jagodnjak izrazila je spremnost odreći se velikog dijela poreznih prihoda kako bi potaknula ekonomsku aktivnost na lokalnoj razini. I ovogodišnjim panelom njezini organizatori pokazuju inicijativu u traženju alternativnih rješenja za lokalne zajednice u okviru aktualnih problema koji muče hrvatsko gospodarstvo.