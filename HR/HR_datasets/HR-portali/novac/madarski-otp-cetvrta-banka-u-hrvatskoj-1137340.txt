Višemjesečne glasine o prodaji Splitske banke mađarskom OTP-u potvrđene su jučer potpisivanjem kupoprodajnog ugovora koji će prilično promijeniti poredak najvećih banaka na hrvatskom tržištu. Osim što će ojačani OTP sada, umjesto osme, zauzeti četvrtu poziciju i držati desetinu imovine bankarskog sektora, a Splitska banka vjerojatno nestati s lica zemlje, ova transakcija ima i nezaobilaznu političku težinu, zbog vlasničke povezanosti OTP-a i MOL-a. Najave OTP-ova interesa za Splitsku banku donedavno su spominjane kao dio jednadžbe s tri člana: francuski je Société Générale, vlasnik Splitske banke, prema njoj, da bi kupio Zagrebačku banku, trebao prodati manju Splitsku i tako izbjeći problem prevelike koncentracije na tržištu. Već je, pričali su upućeni, završeno i dubinsko snimanje Zabina poslovanja, kad je UniCredit odlučio zadržati najveću hrvatsku banku u svom vlasništvu. No, postoji i teza da Zaba zapravo nikad nije bila ponuđena na prodaju. Znači li to da Francuzi zasad napuštaju hrvatsko tržište ili se u pozadini kotrlja neko novo preslagivanje, zasad se ne zna jer, osim šture informacije o kupoprodaji, o daljnjim planovima ne žele ni zucnuti. Ne zna se tako ni koliko će novca dobiti za banku za koju su svojedobno “iskeširali” milijardu eura, gotovo četiri i pol puta više od tadašnje knjigovodstvene vrijednosti, no cifra zasigurno danas nije ni blizu toliko impresivna. Zanimljivo je da nam je, na pitanje o glasinama o prodaji OTP-u, još uvijek aktualni predsjednik uprave Splitske banke Yves Lallemand, prije točno dva mjeseca, u intervjuu mrtav hladan odvratio da je čuo takve glasine i razne druge priče o preuzimanju, ali i da su glasine samo glasine i na njih nema komentara. – Société Générale nije identificirao Splitsku banku kao imovinu raspoloživu za prodaju, za razliku od drugih banaka koje su to učinile za neke podružnice – tada je rekao. Danas je evidentno da je ta njegova izjava bila taktička – jer se imovina upisana u knjige kao raspoloživa za prodaju drukčije tretira i ima drukčiju vrijednost za potencijalnog kupca. Dugo se SG predstavljao kao dugoročni investitor pa je i Pierre Boursot, prethodni predsjednik uprave, još 2010. govorio da je njihova strategija na hrvatskom tržištu – strategija rasta te, osim organskog, podrazumijeva i moguće akvizicije. Isticao je tada i da nisu zažalili zbog visoke cijene akvizicije jer banka ima potencijal za rast, siguran portfelj i motivirane ljude. Sad im to, očito, nije dovoljno da je zadrže. Zanimljivo je da je, već tada, prije deset godina, OTP bio kandidat za preuzimanje Splitske banke koji je podnio neobvezujuću ponudu za kupnju. Da li im i HNB svoje odobrenje, izvjesno je, nastat će banka kojoj će 43,74 milijarde kuna imovine i 10,96 posto tržišnog udjela, osigurati stabilnu četvrtu poziciju – za čak 13 milijardi kuna iza sebe će ostaviti RBA, petu na rang-listi. A sudeći prema dosadašnjoj strategiji u Hrvatskoj, ta će se “nova” banka zvati OTP. Na primjeru Bance Popolare Croatije mogao se vidjeti njihov „modus operandi“ kod preuzimanja. Premda nam to danas nisu potvrdili, logičan je scenarij potpuno pripajanje uz gašenje starog brenda i otpuštanje viška zaposlenika čije se funkcije preklapaju. Financijski bi transakcija trebala biti završena do ljeta 2017., a cjelokupna „integracija“ – izraz kojim su se poslužili u priopćenju, a potvrđuje tezu o načinu preuzimanja, do ljeta 2018. Sandor Csanyi, generalni direktor OTP-a, istodobno je i potpredsjednik MOL-ova odbora direktora, a povezanost s MOL-om koji drži 8,69 posto dionica OTP-a čini ovu transakciju prvorazrednim političkim pitanjem. Malo je vjerojatno da će se politika, u jeku trvenja s Mađarskom oko upravljanja Inom, uplesti u priču i utjecati na regulatora da ne odobri kupoprodaju. Zasad HNB nema komentara na kupoprodaju i poručuje da kontinuirano provode supervizorski dijalog i prate moguće promjene na financijskom tržištu te su svjesni mogućih budućih transakcija pa tako i ove. – No, u ovoj fazi kupac nije bio dužan o tome službeno nas obavijestiti. U suradnji s nadležnim institucijama u Republici Hrvatskoj i drugim regulatorima koji nadziru poslovanje OTP grupe razmotrit ćemo zahtjev za stjecanje kvalificiranog udjela, ako on bude podnesen, te ćemo na njega odgovoriti unutar propisanog roka – zaključuju u HNB-u koji nikad ne propušta istaknuti svoju neovisnost.  >> Societe Generale prodaje Splitsku banku OTP-u - čeka se samo odobrenje regulatora 