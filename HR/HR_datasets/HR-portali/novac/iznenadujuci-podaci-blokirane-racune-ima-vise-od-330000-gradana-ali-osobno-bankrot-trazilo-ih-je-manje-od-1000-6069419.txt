ZAGREB - Iako blokirane račune ima više od 330,7 tisuća građana s gotovo 42 milijarde kuna neplaćenih dugova, pokretanje postupka osobnog bankrota zbog nemogućnosti podmirivanja dugovanja do sredine svibnja je pokrenulo samo 924 građana, s ukupnim dugovanjima u iznosu manjem od 571,55 milijuna kuna, pokazuju podaci Financijske agencije (Fina).    Prema podacima Fine, naime, na kraju ožujka ove godine u blokadi su bila 330.762 građana, a njihov je ukupni dug iznosio 41,99 milijarde kuna. Postupak osobnog bankrota pokrenulo je tek 919 građana i pet obrtnika, a čak 586 predmeta završilo je neuspjelim sklapanjem izvansudskog sporazuma s vjerovnicima. Radi se o slučajevima kada je ili istekao rok od 30 dana koliko je zakonom predviđeno trajanje ovog postupka ili je neki od vjerovnika odbio ovaj postupak, nakon čega predmet preuzima sud.    Kako bi se olakšala situacija takvim građanima, s početkom 2016. godine na snagu je stupio zakon koji omogućava osobni bankrot (Zakon o stečaju potrošača), koji propisuje da je građanin, odnosno potrošač, nesposoban za plaćanje ako najmanje 90 dana uzastopno ne može ispuniti jednu ili više dospjelih novčanih obveza u ukupnom iznosu većem od 30 tisuća kuna.    Obrtnici mogu zatražiti pokretanje postupka ako imaju manje od 20 vjerovnika, obveze im nisu više od 100 tisuća kuna te nad njim nije već pokrenut predstečajni ili stečajni postupak. Cijeli proces započinje izvansudskim postupkom pred savjetovalištima Fine, odnosno posrednikom koji posreduje u postizanju izvansudskog sporazuma između dužnika i vjerovnika. Ukoliko se takav sporazum ne postigne, predmete preuzimaju trgovački sudovi.      Najveći broj zahtjeva za pokretanje izvansudskog postupka zaprimilo je Finino savjetovalište u Zagrebu - podnijelo ih je 500 građana s više od 237,6 milijuna kuna prijavljenih nepodmirenih obveza.    Slijedi Osijek gdje je predano 75 zahtjeva za osobni stečaj zbog ukupno gotovo 39 milijuna kuna dugovanja, a na trećem je mjestu Pula u kojoj je pokretanje postupka zatražilo 63 građana, koji nisu podmirili ukupno 36,2 milijuna kuna dugovanja.    Iako je sa samo 13 predanih zahtjeva pri kraju liste, savjetovalište u Dubrovniku ističe se iznosom nepodmirenih dugovanja koji je treći najveći nakon zagrebačkog i osječkog, a doseže više od 38 milijuna kuna.