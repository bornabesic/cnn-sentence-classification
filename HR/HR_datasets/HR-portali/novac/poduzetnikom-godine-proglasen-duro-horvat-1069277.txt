Đuro Horvat iz tvrtke Tehnix izabran je za Poduzetnika godine u izboru koje drugu godinu zaredom u našoj zemlji organizira konzultantska tvrtka EY.  Horvat će nas predstavljati u lipnju u Monte Carlu na svjetskom izboru poduzetnika godine na kojem će se natjecati 60 poduzetnika. Tehnix je vodeća eko industrija u ovom dijelu Europe za projektiranje, proizvodnju, servisiranje strojeva, opreme, postrojenja i tehnologije koji su u funkciji zaštite okoliša.  Ima preko 325 stalno zaposlene osobe sa svojim kooperantima, 50 vlastitih patenata i inovacija te preko 350 vlastitih proizvoda koji se plasiraju na domaćem i svjetskom tržištu,  što tvrtku svrstava u u red najuspješnijih tvrtki u Republici Hrvatskoj.  Na čelu žirija Emil Tedeschi Uz pobjednika EY Poduzetnika godine za 2015., finalistima ovogodišnjeg programa proglašeni su Kristijan Milaković iz tvrtke Nicro d.o.o., Tomislav Mamić iz tvrtke Tommy d.o.o., Habiba Legac – Feroimpex automobilska industrija d.o.o., Mohamed Radwan Joukhadar – Medical Intertrade d.o.o., Davor Zidarić – Centrometal d.o.o., Stjepan Hittner – Hittner d.o.o. te Boris Žgomba – Uniline d.o.o. Među njima našlo se i dvoje dobitnika nagrada u posebnim potkategorijama. Tako je Kristijan Milaković iz tvrtke Nicro d.o.o. nagrađen za inovativan rad u potkategoriji pod nazivom Tehnološka inovativnost, dok je nagradu za Međunarodno postignuće dobila Habiba Legac – Feroimpex automobilska industrija d.o.o.. Odluku o tome koji će poduzetnik predstavljati Hrvatsku u Monte Carlu donio je nezavisni sedmeročlani žiri na čelu s Emilom Tedeschijem. Članovi žirija su kao i prošle godine bili direktorica Europske banke za obnovu i razvoj (EBRD) Vedrana Jelušić Kašić, poduzetnici i investitori Nenad Bakić i Saša Cvetojević te dekan Ekonomskog fakulteta u Zagrebu prof. dr. sc. Lajoš Žager, a kojima su se ove godine pridružili i prošlogodišnji pobjednici te prvi hrvatski EY Poduzetnici godine – Alan Sumina i Zoran Vučinić iz tvrtke Nanobit. >>Poduzetnik Đuro Horvat nudi rješenje za zagrebački otpad >>Đuro Horvat: Poslovima u Bjelorusiji pokrenut ću Hrvatsku