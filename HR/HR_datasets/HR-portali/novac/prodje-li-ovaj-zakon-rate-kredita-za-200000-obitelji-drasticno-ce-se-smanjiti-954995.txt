Foto: 123rf/Index  KAMATE na stambene kredite niže su od onih u vrijeme krize, a iz Hrvatske udruge banaka (HUB) procjenjuju kako bi se taj trend trebao nastaviti. Međutim, saborskog zastupnika Gorana Aleksića njihove najave ne impresioniraju. On nije dovršio svoju bitku s bankama za koje tvrdi da još uvijek primjenjuju nezakonite obračune kamata.   Borac protiv kredita u švicarskim francima sada pokušava progurati zakon kojim bi kamatne stope za čak 200.000 kredita pale za jedan do tri postotna boda, što bi ovisilo o trenutku njihova ugovaranja. Riječ je o kreditima koji su ugovoreni do 1. siječnja 2013. godine, bez obzira na to o kojoj je valuti riječ. Ako kamatna stopa sada iznosi 5 posto, u najgorem slučaju bi pala na 4 posto, a u najboljem na 2 posto. Vodeći se okvirnom računicom, jedan postotni bod niže za kredit od 100.000 eura može značiti to da će mjesečna rata biti manja za oko 400 kuna.  Banke i dalje primjenjuju nezakonite kamatne parametre  "Nije poanta u tome što kamate trenutačno padaju, već u tome da banke i dalje primjenjuju nezakonite kamatne parametre. Kada se ta situacija riješi, kamate za postojeće kredite past će od jedan do tri postotna boda. Predložio sam taj zakon Mostu i HDZ-u, premijeru Andreju Plenkoviću i Ministarstvu financija. U HNB-u se radi kalkulacija o tome kako bi novi zakon mogao utjecati na dužnike, a kako na banke", kazao je Aleksić za Index.  Također je podsjetio na to da su banke godinama ugovarale promjenjivu kamatnu stopu bez obaveze definiranja njezinih elemenata. Kada su 2014. bile prisiljene to promijeniti i definirati njezin fiksni i varijabilni dio, za fiksni dio su iskoristile trenutačne parametre (kamatnu stopu i libor) umjesto onih s početka kreditnog odnosa, pa je u konačnici kamata bila puno veća. "To je isto što i samovoljno povećanje kamata, u tome nema nikakve razlike", smatra Aleksić.  Ima podršku Mosta i opozicije  Aleksić je godinama djelovao u Udruzi franak te se izborio za konverziju kredita iz švicarskih franaka u eure. Stoga ne sumnja u to da će doći do provedbe spornog zakona. Iako je zastupnik Snage, tvrdi da može računati na podršku vladajućeg Mosta i uvjeren je u to da će ga zastupnici te stranke podržati, bez obzira na utjecaj HDZ-a.  "Most će takvu incijativu sigurno podržati. Ako zahtjev ne bude išao redovnom procedurom, tako da Ministarstvo financija predloži zakon, ići ću direktno u proceduru u Saboru s podrškom Mosta, a opozicija će me također podržati. Ne vidim način da taj zakon ne bude donesen", zaključio je Aleksić.