«»Foto: Honda HONDA je izvela novi Civic na Nürburgring i iz prve uspjela vratiti titulu najbržeg automobila s prednjim pogonom.  Prije gotovo dvije godine Honda Civic Type R je postavila rekord staze u konkurenciji serijskih automobila s prednjim pogonom, i to s vremenom 7:50.63. Godinu kasnije Volkswagen je na stazu doveo Golfa GTI Clubsport S i vremenom od 7:49.21 preoteo laskavu titulu. Prije nekoliko mjeseci vrijeme je dodatno popravljeno, bolje od 7:47.19 nije išlo. No, sada se Honda vratila, a rezultat je nevjerojatan.  Početkom travnja novi Type R stigao je u zeleni pakao Nürburgringa i odmah postavio rekord. Honda  je krug odvela za 7:43.8, tri sekunde brže od najsposobnijeg Golfa s prednjim pogonom. Istovremeno, to je sedam sekundi bolji rezultat u odnosu na prijašnju generaciju Civica u top izdanju.   U Hondi napominju kako je automobil prije dolaska na stazu minimalno modificiran. Kako bi uštedjeli na masi uklonili su infotainment sustav i stražnja sjedala, no istovremeno je ugrađen zaštitni kavez. Podsjetimo, Civic Type R pokreće 2.0 turbo benzinac s 320 KS i 400 Nm, a mjenjač je ručni sa šest stupnjeva prijenosa. Start prodaje očekuje se na ljeto.  U iščekivanju Volkswagenovog odgovora treba pripaziti i na novosti koje dolaze iz Renaultovog tabora. Novi Megane RS je ozbiljan kandidat za obaranje rekorda.