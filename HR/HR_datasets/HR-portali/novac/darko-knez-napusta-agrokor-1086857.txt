Darko Knez, izvršni potpredsjednik Agrokora za Poslovnu grupu maloprodaja nastavit će svoju karijeru izvan Agrokor koncerna. Nakon 17 godina karijere u sklopu Agrokora, Darko Knez odlučio je potražiti nove poslovne izazove u privatnom poduzetništvu, oglasili su se iz Agrokora priopćenjem. Darko Knez svoju karijeru u Agrokor koncernu započeo je 1999. U Konzum d.d. prelazi 2000. godine na poziciju pomoćnika, a potom i direktora Sektora logistike. Uskoro postaje direktor Sektora Marketinga. Darko Knez u veljači 2004. godine postaje izvršni direktor Područja prodaje i marketinga. Poziciju predsjednika Uprave Konzuma preuzima 2007. godine, gdje sve do 2015. godine uspješno vodi najveći hrvatski trgovački lanac. U 2014. godini imao je značajnu ulogu u Agrokorovom timu zaduženom za integraciju Konzuma i Mercatora te je proveo integraciju ovih dviju kompanija u Hrvatskoj. S 1.1.2016. godine preuzima funkciju izvršnog potpredsjednika Agrokora za Poslovnu grupu maloprodaja. Darko Knez rođen je 1970. godine u Osijeku. Diplomirao je na Fakultetu strojarstva i brodogradnje Sveučilišta u Zagrebu, završio je poslijediplomski studij (MBA) na Ekonomskom fakultetu Sveučilišta u Zagrebu i polaznik je doktorskog studija na poslovnoj školi IEDC Bled. Prema podacima iz Sudskog registra, Knez je odnedavno član đakovačke grupe Meteor. Inače, Meteor je jedna od četiri tvrtke koja je iskazala interes da postane strateški investitor u društvu Badel 1862. Kako je priopćeno u utorak iz Badela, Meteor, zagrebački Oštrc, slovački St. Nicolaus i splitska Stanić Grupa javili su se na Badelov poziv za aktivno uključivanje u provedbu mjera financijskog i operativnog restrukturiranja tog društva u okviru postupka predstečajne nagodbe. >> Ante Todorić imenovan dopredsjednikom Uprave Agrokora