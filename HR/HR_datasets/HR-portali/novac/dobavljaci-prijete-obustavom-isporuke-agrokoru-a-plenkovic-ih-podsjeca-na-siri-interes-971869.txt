Foto: Hina PREDSJEDNIK Vlade Andrej Plenković ocijenio je kako je preporuka Europske komisije da Hrvatska izađe iz Procedure prekomjernog deficita (EDP) potvrda da je Hrvatska na dobrom putu, a preporuke koje je Komisija dala na tragu su promišljanja u Vladi.  >> NOVA DRAMA U AGROKORU Dobavljači prijete obustavom sve robe Konzumu, dali rok od 7 dana "Odgovorna fiskalna politike, mudro upravljanje proračunom doveli su nas, uz naravno rast BDP-a i smanjivanje javnog duga te vrlo kvalitetne rezultate u smislu nikada nižeg proračunskog manjka od samo 0,8 posto BDP-a, u poziciju da je Europska komisija dala preporuku da Hrvatska izađe iz Procedure prekomjernog proračunskog deficita, koja nas je pratila nekoliko zadnjih godina. To je potvrda da su Vlada, potpredsjednica Vlade, ministar financija, odradili izvrsno svoj posao i još jedan dokaz da je Hrvatska na dobrom putu", izjavio je Plenković nakon svečanosti obilježavanja 25. obljetnice primanja Hrvatske u članstvo Ujedinjenih naroda. Premijer očekuje da će Vijeće ministara EU-a, koje u konačnici donosi odluku o izlasku iz Procedure prekomjernog proračunskog deficita, to i potvrditi sredinom lipnja. EK uputila preporuke za Hrvatsku  Europska komisija je također uputila pet preporuka za Hrvatsku koje su gotovo identične prošlogodišnjim, a odnose se na javne financije i oporezivanje, mirovine, tržište rada i socijalnu zaštitu, određivanje plaća, javnu upravu i državna poduzeća te uslužni sektor i pravosudni sustav. "Naravno da tu postoje preporuke, da se u kontekstu Europskog semestra gleda vrlo detaljno kako je Hrvatska pripremila Nacionalni program reformi, koji su prioriteti, što se od nas očekuje, dakle nastavak strukturnih reformi. Mislim da su te smjernice od strane Komisije na tragu i naših promišljanja što je dobro u provedbi programa Vlade i što je dobro uopće za konsolidaciju naših javnih financija", rekao je Plenković. Plenković smatra kako Hrvatskoj treba politička stabilnost  Na novinarski upit je li to i jedan od razloga zašto se 'opire' mogućnosti izvanrednih parlamentarnih izbora, predsjednik Vlade je odgovorio da se ničemu ne opire, već da smatra da je hrvatskom gospodarstvu nužna politička stabilnost. "Ja se ničemu ne opirem, ali temeljni razlog mog političkog angažmana je bila poruka političke stabilnosti, da Hrvatska treba stabilnost da bi se omogućio gospodarski rast i razvoj", rekao je Plenković. "Razmotrit ćemo zahtjeve dobavljača Agrokora"  Osvrnuo se i na danas objavljene zahtjeve Koordinacije proizvođača i dobavljača Agrokora vezane uz tretman mjenica Agrokora, kao i nove plasmane njihove robe koncernu te najavu obustave isporuka roba od 29. svibnja ne ispune li se do tada njihovi zahtjevi. Premijer je kazao kako će se ti zahtjevi razmotriti te da će se vidjeti je li možda potrebno dati i neka tumačenja zakona o postupku izvanredne uprave, tzv. lex Todorića, ali je siguran da je sam zakon bio i u interesu dobavljača. "Siguran sam da je za sve dobavljače situacija bitno bolja danas, nakon što se donio i aktivirao zakon, u odnosu na onu situaciju ranije, gdje bi praktički bili u predstečajnoj ili stečajnoj situaciji, i to ne samo Agrokor i društva u okviru njega, nego i mnogi dobavljači", ocijenio je Plenković.  Smatra da će problem riješiti dijalogom  Ponovio je i kako smatra da trenutak donošenja zakona predstavlja prekretnički trenutak u smislu metodologije poslovanja u Hrvatskoj te istaknuo kako je sada najvažniji cilj da se "u rokovima koji postoje između Agrokora i njegovih dobavljača" roba koja je isporučena nakon 10. travnja i plati, naglasio je. "Ako ima nekih nejasnoća ili sumnji, siguran sam da ćemo to kroz dijalog s dobavljačima riješiti", dodao je. Podsjetio dobavljače da im je omogućena deblokada računa Upitan, pak, hoće li se mogućom obustavom isporuka roba Agrokoru srušiti cijela priča oko lex Todorića, premijer je kazao kako očekuje upravo suprotno, a dobavljače je podsjetio da je proces i nekima od njih omogućio deblokade blokiranih računa. "Neće se ništa srušiti, naprotiv. Mislim da smo ovim zakonom kreirali čvrsti proces kojim upravljamo. Proces restrukturiranja trajat će 12 do 15 mjeseci i tu očekujem suradnju i od strane dobavljača. Činjenica je da postoje dobavljači koji su već s prvim isplatama, nakon što su kreditori dali novu likvidnost, riješili čitav niz svojih potraživanja, što je praktički omogućilo i deblokade nekih od dobavljača koji su sada najartikuliraniji u ovim svojim zahtjevima. Trebali bi se toga prisjetiti i uvidjeti da hrvatska Vlada gleda na širi interes i na širi proces i nastoji riješiti probleme od najmanjih OPG-ova pa do velikih dobavljača", rekao je predsjednik Vlade. Ponovio je kako se rješavaju problemi koji su se kumulirali kroz jako dugo vremena te kako je važno da u tom procesu svi daju svoj obol i pokažu susretljivost i strpljenje. "Upravo na tom tragu smo vodili dijalog sa svim akterima do sada i mislim da će se tako i nastaviti. Ovo je osjetljiv proces u kojem svi moramo biti vrlo uviđavni da on do kraja donese rezultate. To je naš cilj i od toga nećemo odustati, naprotiv", zaključio je Plenković.