Hrvatska Vlada mora voditi računa da svako smanjenje poreza, pa i najveće stope poreza od 40 posto na plaće, ruku pod ruku prate druge reforme koje će stvoriti fiskalni prostor za ta smanjenja, kazao je voditelj MMF-a za Hrvatsku Khaled Sakr nakon završetka redovitih godišnjih konzultacija. MMF vjeruje da će stopa rasta hrvatske ekonomije u ovoj godini biti 1,9 posto, dok bi se u srednjem roku mogao stabilizirati oko dva posto. MMF požuruje Vladu da što prije razradi najavljene mjere i krene s provedbom strukturnih reformi kako bi osigurala pretpostavke za snažniji rast. Visok javni dug i niska razina robnog izvoza dva su osnovna izvora ranjivosti za našu ekonomiju, a izvoz je moguće povećati samo tako što će se stvoriti bolja klima za ulaganja. MMF ističe da visoka stopa nezaposlenosti i niska stopa participacije radne snage naglašavaju potrebu za daljnjim reformama na tržištu rada i u sustavima naknada. Bilo bi važno smanjiti restriktivnost propisa o privremenom radu, isplati otpremnina te o zapošljavanju i smanjenju broja zaposlenika kako bi se potaknulo stvaranje radnih mjesta. MMF daje podršku Vladi kod zdravstvene i mirovinske reforme, a spominju i bolje usmjeravanje naknada za nezaposlene i branitelje. Članovi misije snažno podržavaju plan da uvode suvremeni porez na nekretnine koji bi počivao na postojećem sustavu komunalnih naknada. Uspjeh uvođenja kasnijih faza zahtijevao bi provedbu potrebnih pripremnih radnji kao što je modernizacija zemljišnih knjiga i katastra. Važno je da sva porezna izuzeća budu iznimno ograničena kako bi se olakšalo uvođenje niske stope i ostvarivanje dostatnih prihoda. Među negativne rizike spominju i političko stanje u zemlji koje opisuju kao zahtjevno. Khaled Sakr naglasio je da je pozitivno iznenađen fiskalnom konsolidacijom u 2015.      >>U deset godina u 'oaze' iz Hrvatske otišlo više od 9,7 milijardi kuna >>MMF-ova procjena rasta BDP-a od 2 posto je potvrda za naš plan! 