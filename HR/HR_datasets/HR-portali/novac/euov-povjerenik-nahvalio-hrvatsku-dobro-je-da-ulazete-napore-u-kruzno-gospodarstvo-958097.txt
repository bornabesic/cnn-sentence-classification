MINISTAR zaštite okoliša i energetike Slaven Dobrović sastao se s povjerenikom EU-a za okoliš, pomorstvo i ribarstvo Karmenuom Vellom, koji je pozdravio napore koje Hrvatska poduzima na području zaštite okoliša, ispunjavanju zajedničkih europskih ciljeva, te uspostavi sustava gospodarenja otpadom i kružnoj ekonomiji, priopćilo je u utorak Ministarstvo zaštite okoliša i energetike.  Vella je pritom naglasio da je Hrvatska postigla napredak u aktivnostima u cilju poboljšanja politike EU-a na području okoliša, u okviru čega su sastavljena izvješća za 28 država članica u kojima su opisani glavni izazovi i prilike na području okoliša za svaku državu članicu.  "Pozdravljam donošenje Plana gospodarenja otpadom i Plana sprječavanja nastanka otpada. Sada je ključna implementacija. Imate moju podršku", kazao je Vella i istaknuo da kružno gospodarstvo predstavlja veliku priliku za razvoj gospodarstva, investicije i otvaranje novih zelenih radnih mjesta. Krk pozitivan primjer  U izvještaju za Hrvatsku kao pozitivan primjer je posebno istaknut otok Krk, gdje je uspostavljen sustav gospodarenja otpadom koji počiva na načelima kružnog gospodarstva te se potiče odvojeno prikupljanje, recikliranje i kompostiranje.  Dobrović je izrazio zadovoljstvo što je Europska komisija prepoznala Krk kao pozitivan primjer, naglasivši da je na Krku već dosegnuto 50 posto  recikliranja, a budući da je kao profesor razvio model gospodarenja otpadom na Krku Velli je najavio kako mu je cilj da to sada provede i na nacionalnoj razini.  "Osigurat ćemo promjene i uspostaviti sustav koji počiva na kružnom gospodarstvu. Mnogi gradovi i općine su spremni i čekaju javne pozive za sufinanciranje projekata iz područja gospodarenja otpadom, s kojima ćemo uskoro krenuti. U kratkom vremenu ćemo ostvariti značajne pomake", poručio je Dobrović.