Trgovina na malo narasla je 2,6 posto u odnosu na siječanj 2016., što je posljednja vijest u nizu pozitivnih kretanja na hrvatskom tržištu. Potrošnja građana raste 29. mjesec zaredom, ali je još uvijek 11 posto niža nego u pretkriznim vremenima. – Očekujemo nastavak pozitivnog trenda, a kad bi stopa rasta bila iste dinamike kao i prošle godine, razina prometa iz pretkrizne godine bila bi prestignuta tek 2019. godine – komentirao je Zvonimir Savić iz HGK. Kontinuirani oporavak potrošnje pokazuje da je porezna reforma učinila svoje te da je oslobodila kupovnu moć slojevima društva koji najviše troše. U dvije godine dva puta povećavala se kupovna moć građana poreznim rasterećenjem izmjenama poreza na dohodak pa je i lani zabilježena potrošnja veća za četiri posto u odnosu na 2015. Potrošnja kućanstava iznimno je pridonijela rastu BDP-a u prošloj godini, uostalom kao i izvoz koji je u siječnju rastao po stopi od 26,6 posto. Rekordan rast izvoza više se može zahvaliti izvozu u SAD nego većim plasmanima prema tržištima Europske unije. Najveći uspjeh bilježi se u povećanju izvoza u SAD gdje je lani izvezena 168 posto veća vrijednost proizvoda pa se ukupan izvoz popeo na gotovo 3,5 milijardi kuna. Lani smo tako u Sjedinjene Države izvezli gotovo jednako vrijedne proizvode kao i u Srbiju. Italija, Slovenija i Njemačka ostali su najvažniji trgovinski partneri Hrvatske, a bitno je da na svim tržištima domaće gospodarstvo bilježi rast izvoza veći od 8 posto. Značajno se otvorilo i tržište Nizozemske u koju smo lani izvezli čak 35 posto više proizvoda pa je izvoz narastao na ukupno 2,5 milijardi kuna tijekom 2016. Posustaje izvoz u BiH. Rastom BDP-a došlo je i do inflacije od 0,9 posto zabilježenih u siječnju.  >>Poduzetnici zavapili: Nužno je zaustaviti odlijev radne snage