Na Wall Streetu su u srijedu burzovni indeksi skočili više od 1 posto, nakon velikog preokreta u kojemu su nadoknadili prvotne oštre gubitke izazvane neočekivanom pobjedom Donalda Trumpa na američkim predsjedničkim izborima.   Dow Jones skočio je 1,40 posto, na 18.589 bodova, dok je S&P 500 porastao 1,11 posto, na 2.163 boda, a Nasdaq indeks 1,11 posto, na 5.251 bod.   Početak srijede nije nagovještavao takav razvoj događaja jer je rano ujutro, nakon neočekivane pobjede Donalda Trumpa u utrci za Bijelu kuću, terminski S&P 500 indeks pao 5 posto.   Financijska tržišta šokirala je pobjeda Trumpa jer su navijala za Hillary Clinton, koju smatraju političarkom status-quoa, dok bi pobjeda Trumpa mogla izazvati nesigurnost po pitanju vanjske, unutarnje i gospodarske politike.   No, kasnije su se gubici terminskih indeksa ublažili jer su prve Trumpove poruke nakon pobjede bile balansirane, što je potaknulo nadu da je njegova oštra retorika bila samo dio predizborne kampanje.   "Tržište dionica ponaša se poput tinejdžera. Ima mnogo zahtjeva, ali ne zna što doista želi", kaže Jake Dollarhide, direktor u tvrtki Longbow Asset Management.   Na kraju su svi najvažniji indeksi na Wall Streetu dan završili na dobitku većem od 1 posto, a najviše su porasle cijene dionica u sektorima za koje se smatra da će profitirati od Trumpove pobjede.   Tako su u zdravstvenom sektoru cijene prosječno porasle više od 3 posto jer je nakon Trumpove pobjede manje izgledno da će se u SAD-u mijenjati praksa određivanja cijena lijekova. Clinton je, naime, u predizbornoj kampanji tvrdila da su cijene lijekova previsoke i da bi ih trebalo korigirati.   Više od 3 posto skočile su i cijene dionica u financijskom sektoru jer je Trump u predizbornoj kampanji najavljivao popuštanje restrikcija za banke.   S druge strane, cijene u nekretninskom sektoru pale su jučer 2,3, a u komunalnom više od 3 posto.   "Sve što je Trump spomenuo tijekom predizborne kampanje, svaka industrija na koju se osvrnuo, bilo u povoljnom ili nepovoljnom kontekstu, jučer je zabilježila velike pomake", kaže Tim Ghriskey, direktor u tvrtki Solaris Group.   Na smirivanje tržišta ukazuje i pad VIX indeksa 'straha' Čikaške burze opcija za 23 posto, što je njegov najveći dnevni pad od lipnja. U srijedu rano ujutro taj je indeks skočio 40 posto.   Pad VIX indeksa pokazuje da ulagači manje osiguravaju svoje portfelje od mogućeg daljnjeg pada cijena dionica.   Osim velikih oscilacija indeksa, na burno trgovanje ukazuje i veliki obujam. Na američkim je burzama vlasnika jučer zamijenilo 11,7 milijardi dionica, dok je prosječni dnevni obujam u posljednjih 20 dana iznosio 7 milijardi.   I na europskim su burzama, nakon početnog pada, cijene dionica jučer porasle. Londonski FTSE indeks ojačao je 1,0 posto, na 6.911 bodova, dok je frankfurtski DAX skočio 1,56 posto, na 10.646 bodova, a pariški CAC 1,49 posto, na 4.543 boda.