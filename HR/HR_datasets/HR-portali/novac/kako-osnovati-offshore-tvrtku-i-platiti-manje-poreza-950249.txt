Foto: 123rf/FaH  NAKON što smo objavili nekoliko tekstova o tome isplati li se otvoriti tvrtku u inozemstvu, javili su nam se poduzetnici koji su nam podijelili svoja iskustva. Različiti su razlozi zbog kojih se odlučuju na registraciju tvrtke vani, no uglavnom su vezani uz želju da plate što manje poreza.  O osnivanju offshore tvrtke u američkoj državi Delaware iscrpno nas je informirao jedan poduzetnik koji je to i sam već napravio. Trošak osnivanje takve tvrtke iznosi oko 300 dolara.  >> Zbog poreznog terora preselili firme izvan Hrvatske: "Žalim samo što to nisam ranije napravio"  Kao američki nerezident, možete formirati Limited Liability Company (kao naš d.o.o.) koji će imati posebni porezni status koji Amerikanci nazivaju "Pass Through", odnosno "Disregarded Entity", objasnio je. Ako su zadovoljeni neki preduvjeti, takva tvrtka neće imati obvezu prijavljivanja niti plaćanja ikakvih poreza u Americi. U praksi, takva tvrtka u potpunosti je ispod radara porezne uprave i ne zanima ih.  Osnivač tvrke ne smije biti američki rezident  Jedan od osnovnih preduvjeta je taj da je tvrtka u vlasništvu isključivo jedne osobe (fizička ili pravna) koja nije američki rezident. Da biste bili nerezident, osim što ne smijete imati trajnu radnu ili boravišnu vizu, trebate voditi računa o tome da u SAD-u ne ostvarujete "značajno prisustvo" i ne boravite duže vremena ni kao turist, što u praksi znači manje od 182 dana godišnje.  Otvaranje američkog bankovnog računa, virtualne poštanske adrese i virtualnog telefonskog broja, angažiranje odvjetnika i knjigovođe kao i povremena putovanja u SAD radi poslovnih sastanaka i slično ne karakteriziraju se kao “značajno prisustvo”  iz poreznog aspekta. Zapošljavanje Amerikanca ili najam prostora u kojem netko sjedi i radi, s druge strane automatski mijenja porezni status društva.  Drugi preduvjet je taj da ne ostvarujete prihod iz domaćih, odnosno američkih izvora. To ne znači da ne možete prodavati usluge Amerikancima, nego da usluge moraju biti obavljene i isporučene izvan SAD-a. Dakle, ako živite i radite u Hrvatskoj i svoje usluge prodajete Amerikancima ili bilo kome drugome u svijetu, sve je u redu dok se te usluge fizički ne obavljaju tamo.   Detaljniji pregled kako se koja vrsta usluge tretira iz pozicije “izvora obavljanja” dostupan je ovdje.   Takvu tvrtku najbolje je i najjednostavnije inkorporirati u državi Delaware, dok poslovnu adresu možete imati u bilo kojoj drugoj državi i gradu. Ovisno o poslu kojim se namjeravate baviti, možete odabrati neku od saveznih država koja ima pogodnije poreze na promet (sales tax). Kako u SAD-u ne postoji PDV, oni naplaćuju  porez na promet koji opet ovisi o saveznoj državi i vrsti usluge koju obavljate. Primjerice, u mnogim državama za isporuku raznih online usluga uopće se ne obračunava i ne plaća taj porez.  Ostaje pitanje: kako platiti dobit u Hrvatskoj?  Tvrtke koje ispunjavaju navedene uvjete ne plaćaju nikakav porez na dobit. S obzirom na to da imaju "disregarded" status, nemaju obvezu nikakva prijavljivanja prihoda i ostale financijske dokumentacije poreznoj upravi. Nema zakonske obveze da imate ovlaštenog knjigovođu, a papire poslovanja možete i sami voditi ako to želite.  Također, nije strogo propisano kako treba izgledati račun tako da faktički možete izdavati račune na bilo kojem jeziku (čak i hrvatskom), u bilo kojoj valuti (čak i kunama) s uplatama na bilo koji žiro račun (čak možete otvoriti i hrvatski nerezidentni žiro, ako baš želite). To Amerikance ne zanima.  Kako nema PDV-a niti kompliciranog računovodstva, nema poreza na dobit, ostaje vam pitanje poreza na kapitalnu dobit/dohodak koji eventualno ostvarite i koji biste trebali prijaviti i platiti državi u kojoj ste rezident, dakle Hrvatskoj. Ako ni to ne želite i trebate daljnju zaštitu privatnosti, imovine i poreznog rasterećenja - umjesto da vi kao fizička osoba budete vlasnik tog LLC-a, možete postaviti pravnu osobu koja će funkcionirati kao International Privacy Trust i koja će vam osigurati vrlo dobru poreznu strategiju.  Kompletnu papirologiju možete obaviti putem interneta pomoću odvjetnika ili tvrtke koja se bavi inkorporacijom, osim otvaranja američkog bankovnog računa za koji je u većini slučajeva potrebno fizički posjetiti banku jer Patriot Act zahtjeva osobno identifikaciju i upoznavanje klijenta. U pravilu je procedura u banci gotova za pola sata i već imate kreditnu i debitnu karticu u ruci. Neke od boljih banaka što se tiče internet bankarstva, tvrdi taj poduzetnik, su Bank of America i Chase Bank.  Više informacija o osnivanju offshore tvrtke u SAD-u možete pronaći na sljedećim linkovima: Taxhavenusa, USA-corporate, Startupfornonresidents, Quora i IRS.  Malta: Porez na dobit za strance od samo 5 posto  Drugi poduzetnik s kojim smo razgovarali smatra da je najbolji potez za plaćanje što manje poreza taj da se osnuje tvrtka na Malti. Iako je porez na dobit tamo 35 posto, znatno viši nego u Hrvatskoj, strani državljani dobivaju čak 6/7 poreza natrag.   U končanici to znači da se plaća samo 5 posto poreza na dobit. No treba imati na umu da se u Hrvatskoj onda plaća i porez na isplatu dobiti.  >> Pozivamo čitatelje koji su osnovali tvrtke u inozemstvu da nam ispričaju svoja iskustva s otvaranjem firmi, plaćanjem nižih poreza i drugim prednostima na desk@index.hr. Jamčimo anonimnost.