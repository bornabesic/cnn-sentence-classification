NOVO 15:08 – Prelazeći na dnevni red na sjednici Vlade premijer Plenković kazao je kako postoje situacije kada se velike kompanije u Hrvatskoj nađu u problemima koji utječu na ukupnu stabilnost zemlje te kako Vlada predlaže zakon koji bi se odnosio na kompanije koje imaju preko 5000 zaposlenih i 7 milijardi i 500 milijuna eura zaduženosti. - Ne radi se o nacionalizaciji, izvlaštenju i državnom intervencionizmu koji bi bez privole ugrozio ičije vlasništvo. No Zakon postoji za posebne situacije i ukoliko kompanija da privolu i zatraži pomoć države u tom trenutku dolazi do njegove primjene i do imenovanja posebnog povjerenika koji će krenuti u sustav restrukturiranja i osigurati održivost i plaće zaposlenika. Trebalo bi dogovoriti s bankama tzv. Standstill aranžman, da se dođe do mogućnosti dobivanja svježih kredita, a kojim bi se namirili i dobavljači i država i uz to bi se krenulo u restrukturiranje uz pomoć stručnjaka koji znaju kako se to radi – kazao je Plenković te ponovio kako je cilj osigurati financijsku i gospodarsku  stabilnost zemlje. - Proveli smo konzultacije i s predstavnicima oporbe i mislim da je izrazito važno da se svi pokažu da mogu biti na razini političke odgovornosti trenutka s kojim smo suočeni. Vlada se ponašala razborito i odgovorno. Nitko nije rekao rečenicu koja bi mogla pogoršati situaciju, naprotiv. Ovaj zakon je najbolji put za pomoć ukupnoj stabilnosti. - Ja očekujem da ćemo o ovom zakonu voditi konstruktivnu raspravu u hrvatskom Saboru. Svi koji žele pridonijeti poboljšanju prijedloga zakona sugestijama, to mogu uraditi. O njemu smo u kontaktu i s predstavnicima EU komisije. Prijedlog zakona je jednoglasno usvojen. ----------------------------------- 14:07 - Prije sjednice Vlade u 15 sati s koje bi Zakon o sistemski važnim tvrtkama trebao biti poslan u hitnu saborsku proceduru, premijer Andrej Plenković pozvao je čelnike oporbenih zastupnika na razgovor. Na sastanak u Banskim dvorima u 13.30 sati došli su SDP-ovci Siniša Hajdaš Dončić, Peđa Grbin, Arsen Bauk, te Ivan Vrdoljak (HNS) i Goran Aleksić te Ivan Vilibor Sinčić (Živi zid), saznaje Jutarnji. Nakon sastanka iz Vladine zgrade izašao je član SDP-ova Predsjedništva Siniša Hajdaš Dončić, no nije želio davati izjave. Ipak, Peđa Grbin ispričao je ukratko što se dogodilo na sastanku: - Dokument će biti objavljen nakon sjednice Vlade. Radi se na prijedlogu koji je radikalno ublažen s obzirom na to što je bilo iskomunicirano zadnjih dana. Premijer je tražio od nas razumijevanje, no mi smo se od svega ogradili jer nismo imali prilike pročitati prijedlog Zakona. Ublažen je dio koji se odnosi na uvjete, no puno je važniji dio da će se moći pokrenuti uz suglasnost glavnog dužnika što je u ovom slučaju Agrokor. - Rasprava u Saboru će biti u srijedu ukoliko ne dođe do promjena, a o samom trenutku glasovanja nismo dobili informaciju. Tijekom utorka i srijede ćemo imati vrlo intenzivne razgovore - kazao je Grbin pa komentirao informaciju Jutarnjeg da je država sa 81 milijun kuna blokirala Agrokor zbog duga za PDV. - Informaciju smo vidjeli u medijima prije početka sastanka, i neformalno nam je potvrđena - kazao je Grbin i zaključio kako moraju pročitati cijeli tekst prijedloga zakona te da će tek iza '4 ili 5 moći komentirati'. Iz Banskih dvora izašao je i Gordan Jandroković.