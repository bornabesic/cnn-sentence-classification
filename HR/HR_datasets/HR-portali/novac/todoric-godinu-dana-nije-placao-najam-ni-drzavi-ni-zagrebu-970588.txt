Foto: Hina 10. LIPNJA će se saznati kome i koliko je dužan Agrokor. To je datum do kojeg traje proces prijave tražbina.   Međutim, iako iz Agrokora tvrde da nisu ostali dužni državi za porez, ipak postoji dug, javlja tportal.   Država je Konzumu dala u najam devet poslovnih prostora, od čega ih je pet u Zagrebu, a preostala četiri diljem Hrvatske. Ukupni dug za te prostore iznosi 1,84 milijuna kuna, od čega 1,12 milijuna kuna za prostore u Zagrebu.   Neplaćeni dugovi  Na upit na koji period se odnose ta dugovanja, iz Ministarstva državne imovine nisu odgovorili pa se ne može sa sigurnošću utvrditi čija je vlada dopustila da se dug nagomila. Osim što su potvrdili da dug postoji, iz Ministarstva navode još jedan detalj.  "Osam prostora ima pravni temelj za korištenje, dok trenutno jedan poslovni prostor ima status bespravnog korisnika. Zbog navedenog dugovanja od DORH-a je zatraženo pokretanje postupka radi naplate potraživanja te za bespravno korištenje poslovnog prostora postupak iseljenja", spominju u odgovoru iz Ministarstva.  Kada je to zatraženo od DORH-a, u odgovoru se ne navodi, kao ni o kojim prostorima je riječ, a do podataka je nemoguće doći i putem stranica Ministarstva jer na njima ne postoji popis nekretnina koje su dane u najam, njihova kvadratura i cijena.  O kojim prostorima se radi?  Međutim, Konzum nije ostao samo dužan državi za najam. Slična stvar je i s Gradom Zagrebom u kojem u najmu imaju 18 poslovnih prostora.  "Prema knjigovodstvenom stanju, koje za Grad Zagreb vodi Gradsko stambeno komunalno gospodarstvo (GSKG) za 16 poslovnih prostora postoji dugovanje zakupnine i ostalih naknada s osnova korištenja prostora, a koje se dugovanje odnosi za nepunu zadnju godinu dana", piše u odgovoru od Damira Lasića, pročelnika Gradskog ureda za imovinsko-pravne poslove i imovinu grada.  Koliki točno iznosi dug Lasić nije odgovorio, ali je dodao da je Grad 31. ožujka ove godine Konzumu uputio opomenu uz poziv za plaćanje dugovanja. Ako ga ne bi platio, a odgovor je tportal dobio prije tjedan dana, Grad bi trebao aktivirati zadužnice u iznosima od deset do sto tisuća kuna, ovisno o veličini prostora i lokaciji, koje je Konzum dao kao garanciju za uredno plaćanje najma.  Za kojih šesnaest prostora Konzum nije platio najam nepunu godinu dana, Lasić nije rekao. Međutim, na stranicama Grada mogu se pronaći svi prostori u kojima je Konzum kao i zaključci o sklopljenim ugovorima s maloprodajnim lancem za većinu njih.  Milijunski dug  Radi se o prostorima veličine od 65 do 561 kvadrata čija cijena najma varira ovisno o zoni. Tako je za mjesečni najam u nultoj zoni u Frankopanskoj ulici Konzum za 143 kvadrata prostora dužan plaćati 9.490 kuna mjesečno, dok najam za 561 kvadrata u trećoj zoni na Hrgovićima (Jarun) iznosi 7.536 kuna.    Po gruboj računici može se doći do duga od otprilike 1,2 milijuna kuna. Da se zaključiti da je dug veći iz Lasićeva odgovora u kojem se uz dugovanje za zakupnine spominje i dug za "ostale naknade s osnova korištenja prostora".  Ne zna se je li Grad gotovo godinu dana neplaćanje gradskih prostora tolerirao zbog dobrih odnosa Ivice Todorića i gradonačelnika Milana Bandića ili je riječ o poslovnoj praksi gradskih službi. Međutim, poznata je veza na relaciji Todorić - Bandić, a stara izmjena GUP-a, kojom je omogućeno Kulmerovim dvorima da postanu privatni dvorac obitelji Todorić, tek je jedna od njih, javlja tportal.