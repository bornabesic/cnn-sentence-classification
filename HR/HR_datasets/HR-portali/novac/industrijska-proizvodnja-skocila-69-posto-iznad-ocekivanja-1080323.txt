Industrijska proizvodnja u Hrvatskoj u ožujku porasla je za 6,9 posto na godišnjoj razini, što je brži rast nego mjesec dana prije i znatno veći nego što se očekivalo. Državni zavod za statistiku (DZS) objavio je u petak da je industrijska proizvodnja, prema kalendarski prilagođenim podacima, u ožujku porasla za 5 posto u odnosu na prethodni mjesec, dok je u odnosu na ožujak prošle godine porasla za 6,9 posto. To je brži rast nego mjesec dana prije, kada je proizvodnja porasla 4,4 posto, a to je i veći rast nego što se očekivalo. Četiri makroekonomista, koji su sudjelovali u anketi Hine, procjenjivali su u prosjeku da je u ožujku industrijska proizvodnja porasla za 2,8 posto na godišnjoj razini. Njihove procjene rasta kretale su se u rasponu od 2,5 do 3 posto. Rastom u ožujku nastavljen je uspon industrije već 14. mjesec zaredom na godišnjoj razini, što nije zabilježeno još od 2007., dvije godine prije šestogodišnje recesije. "Industrijska je proizvodnja u ožujku pozitivno iznenadila tržište zabilježivši iznadočekivani rast od 6,9 posto, čime je nastavljen godišnji rast obujma industrijske proizvodnje i četrnaesti mjesec za redom. Pozitivna kretanja vjerojatno su posljedica oporavka inozemne potražnje te pada zaliha 2015. godine", navode analitičari Raiffeisenbank Austria (RBA) u osvrtu na izvješće DZS-a. U ožujku je najviše, za 13,2 posto na godišnjoj razini, skočila proizvodnja kapitalnih proizvoda. S rastom od 5,8 posto slijedi proizvodnja energije, dok je proizvodnja intermedijarnih proizvoda ojačala 5,7 posto. Proizvodnja netrajnih proizvoda za široku potrošnju porasla je, pak, 4 posto na godišnjoj razini, a proizvodnja trajnih proizvoda za široku potrošnju 0,9 posto. U prva tri mjeseca ove godine industrijska je proizvodnja porasla 6,8 posto u odnosu na isto lanjsko razdoblje. "Navedena povoljna kretanja ukazuju na nastavak umjerenog gospodarskog rasta te će se pozivno odraziti na rezultat BDP-a u prvom tromjesečju", poručuju iz RBA. Tako je nastavljen trend rasta proizvodnje, koji je ušao u treću godinu. Lani je, naime, industrijska proizvodnja porasla 2,6 posto, dok je godinu dana prije zabilježila rast od 1,3 posto. "Uz pretpostavku daljnjeg oporavka inozemne potražnje, i do kraja godine očekujemo nastavak pozitivnih godišnjih stopa rasta industrijske proizvodnje", zaključuju analitičari RBA. >> Tihomir Orešković: Hrvati su dobri inovatori, ali.. 