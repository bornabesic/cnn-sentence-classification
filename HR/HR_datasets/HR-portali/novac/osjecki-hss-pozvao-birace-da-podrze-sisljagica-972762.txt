Foto: Davor Javorović/PIXSELL OSJEČKO-baranjska Županijska organizacija HSS-a  je pozvala svoje birače da u drugom krugu izbora za osječko-baranjskog župana podupru kandidata udruge Snaga Slavonije i Baranje (Snaga SIB) i aktualnog župana Vladimira Šišljagića.  Predsjednik županijskog HSS-a Zvonko Pongrac na konferenciji za novinare ocijenio je kako se Šišljagić u posljednjih osam godina dokazao kvalitetnim radom na čelu ove Županije.  Upozorio je kako posljednjih dana pojedine članove HSS-a obilaze predstavnici HDZ-a i obećavaju im zaposlenje u različitim tvrtkama i ustanovama, ako glasaju za HDZ-ova kandidata za župana Ivana Anušića.  "Oni su već podijelili sve fotelje i pitam se, može li onaj tko nema iskaznicu HDZ-a, nešto očekivati u ovoj Županiji. Čini mi se da su svi, koji nemaju člansku iskaznicu HDZ-a, otišli u Irsku i izvan naše države", ustvrdio je Pongrac.  Zahvalivši na potpori Šišljagić je podsjetio da su mu, osim HSS-a, potporu dali HNS, HSU, HKS, HSP i Zeleni Hrvatske, te najavio kako će Snaga SIB u drugom izbornom krugu u jedinicama lokalne samouprave potporu dati onim kandidatima koji se suprotstavljaju kandidatima HDZ-a.