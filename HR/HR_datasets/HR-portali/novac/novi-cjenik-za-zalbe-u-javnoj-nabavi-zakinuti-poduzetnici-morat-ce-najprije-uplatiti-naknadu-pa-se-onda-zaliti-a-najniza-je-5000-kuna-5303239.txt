Poduzetnike će posebno zanimati koliko će ih po novome stajati ako se odluče žaliti na postupak javne nabave jer misle da su zakinuti. Donosimo stoga svojevrsni 'cjenik' za žalbe.   U prijedlogu novog Zakona o javnoj nabavi koji je Vlada danas uputila u Sabor smanjuje se iznos naknade za pokretanje žalbenog postupka za sve procijenjene vrijednosti nabave do 750 tisuća kuna. Ubuduće bi ta naknada trebala iznositi 5000 kuna.   Za veće iznose nabava od toga, rastu i naknade za žalbe.   Za vrijednost nabave između 750 tisuća i 1,5 milijuna kuna, naknada za pokretanje žalbenog postupka bit će 10.000 kuna.   Za nabave čija je vrijednost između 1,5 i 7,5 milijuna kuna, naknada za žalbu se penje na 25.000 kuna.   Za nabave čija je vrijednost između 7,5 i 25 milijuna kuna, naknada za žalbu se penje na 45.000 kuna, za vrijednost javne nabave između 25 i 60 milijuna kuna naknada raste na 70.000 kuna, a za nabavu čija je vrijednost iznad 60 milijuna kuna naknada za podnošenje žalbe bit će 100.000 kuna.     Ako se, međutim, poduzetnik žali na dokumentaciju o nabavi, mora platiti naknadu u iznosu 5000 kuna.   Važno je i da dokaz o izvršenoj uplati naknade za pokretanje žalbenog postupka mora biti priložen uz žalbu te da će u protivnom Državna komisija za kontrolu postupaka javne nabave žalbu odbaciti.   Također treba imati na umu da se uvodi jedinstveni rok za žalbu od 10 dana, neovisno o vrsti postupka (nabava male ili velike vrijednosti), te da se poduzetnike oslobađa plaćanja upravne pristojbe za žalbu.