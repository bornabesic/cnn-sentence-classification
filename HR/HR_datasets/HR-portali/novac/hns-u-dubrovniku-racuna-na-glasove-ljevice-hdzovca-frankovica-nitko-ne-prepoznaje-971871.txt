Foto: Pixsell/Grgo Jelavić  KANDIDAT koalicije HNS-HSLS Valentin Dujmović rekao je u ponedjeljak u Dubrovniku kako je i više nego zadovoljan rezultatima postignutim na izborima te kako uz glasove tzv. lijevog bloka može osvojiti izbore u drugom krugu.  "Više sam nego zadovoljan. Ankete koje smo iznijeli pokazale su pravi smjer, pravo stanje stvari i u potpunosti su se potvrdile bez obzira na to što je ekipa iz drugog stožera najavljivala da će dobiti u prvom krugu, da su ankete lažirane", rekao je HNS-ov kandidat za dubrovačkoga gradonačelnika Valentin Dujmović, koji će 4. lipnja u drugi krug ući s HDZ-ovim kandidatom Matom Frankovićem.   Dujmović se osvrnuo na rezultate tzv. lijevog bloka za Gradsko vijeće.  "Koalicija iz 2013. godine koju su činili HNS-DUSTRA-SDP-HSU  jučer je osvojila 34,01 posto glasova, što je više nego HDZ-ovih 32,85 posto i 10 mandata. No, svakako treba napomenuti kako su sve stranke te koalicije ovog puta izašle na izbore samostalno, a HSU nije uspio prijeći izborni prag i dobiti vijećnika", rekao je Dujmović te dodao kako vjeruje da će pobijediti.  "Činjenica je da nitko nema većinu u Gradskom vijeću. Nitko nije dobio 13 mandata i sve je moguće. U drugom krugu 4. lipnja idemo po to moguće, idemo po pobjedu", zaključio je Dujmović.  "HDZ-ovac dobio isti broj glasova kao i stranka"  Predsjednik dubrovačke podružnice HNS-a Andro Vlahušić rekao je kako je Dujmović kao kandidat dobio 50 posto više glasova nego stranka, za razliku od kandidata HDZ-a koji je dobio jednak broj glasova kao stranka.  "HDZ računa na sigurno Gradsko vijeće i gradonačelnika. To je njihova računica, no ja smatram da HDZ može ostati i bez Gradskog vijeća i bez gradonačelnika. Kao prvo, građani biraju gradonačelnika. Biraju između Valentina Dujmovića, koji ima dobar utjecaj i veći nego stranka, i gospodina Frankovića, koji nije dobio niti jedan glas više nego stranka. Njega nitko ne prepoznaje", rekao je Vlahušić.