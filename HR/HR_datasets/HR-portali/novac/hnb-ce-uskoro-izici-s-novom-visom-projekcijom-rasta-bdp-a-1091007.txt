Guverner Hrvatske narodne banke (HNB) Boris Vujčić najavio je u četvrtak kako će HNB uskoro izaći s novom projekcijom rasta BDP-a koja će biti viša nego prethodna. "HNB će uskoro izaći sa novom projekcijom rasta BDP-a koja će biti viša nego prethodna s obzirom na ostvarenje prvog kvartala i rezultate koje imamo za travanj", kazao je Vujčić koji je na novinarski upit kako trenutna politička situacija utječe na gospodarstvo u Hrvatskoj odgovarao na zagrebačkom Ekonomskom fakultetu, gdje je sudjelovao u radu međunarodne konferencije "An Enterprise Odyssey: Saving the Sinking Shipe Through Human Capital".  Prema sadašnjoj procjeni središnje banke, ove se godine očekuje rast BDP-a od 1,8 posto.  HNB uobičajeno s novom projekcijom rasta BDP-a za tekuću godinu izlazi u srpnju. Guverener središnje banke kazao je da Hrvatska u ovom trenutku ima rast gospodarske aktivnosti, koji se u prvom kvartalu prvenstveno temeljio na rastu domaće potražnje. "Isto tako vidimo trendove oporavka kreditiranja. U prvom kvartalu, prvi put nakon sedam godina, vidimo značajan, ne samo sezonski nego i trendovski rast i kredita korporativnom kao i sektoru kućanstava. Ono što je do sada bila karakteristika je da se sektor kućanstava kontinuirano praktički razduživao, a ovo što vidimo u prvom kvartalu je najava preokreta tog trenda", kazao je Vujčić Važnim smatra i to što su indeksi pouzdanja potrošača i poduzetnika bili u zadnjim mjerenjima na vrlo visokim razinama. "A kako će trenutna politička situacija utjecati na to, trebamo tek vidjeti kad ćemo dobiti nove rezultate", rekao je. Guverner nije želio davati nikakve prognoze u vezi skorog posjeta predstavnika rejting agencija. "Slažem se s ocjenom da imamo na jednoj strani gospodarske pokazatelje koji su u ovom trenutku dobri, rast BDP-a, smanjivanje deficita, a s druge strane negativne pokazatelje, a to je politička situacija. Ali ja nikada ne dajem prognoze što će rejting agencije učiniti prije nego što to učine", rekao je Vujčić upitan za mišljenje o skorom posjetu rejting agencija i mišljenju ministra financija Zdravka Marića da će dobri gospodarski pokazatelji prevagnuti za obranu kreditnog rejtinga, unatoč trenutnoj negativnoj političkoj situaciji.  Na upit jesu li gospodarski pokazatelji dovoljno snažni, Vujčić je rekao da su snažniji nego što su bili. "U ovom trenutku su sigurno snažniji nego što su bili kada su zadnji put davali rejting. To je vrlo očito. Prema tome, imamo sasvim sigurno trend poboljšanja ekonomskih rezultata", istaknuo je.  Guverner Vujčić je sudjelujući na konferenciji u organizaciji Ekonomskog fakulteta održao i uvodno izlaganje pod naslovom "Human Capital and Economic Growth in Croatia: How to Make the Ship Move Faster" (Ljudski kapital i ekonomski rast u Hrvatskoj: kako ubrzati brod). Vujčić se pritom uvodno osvrnuo na definiciju ljudskog kapitala koji uključuje obrazovanje, iskustvo, trening, inteligenciju, ali i radne navike, inicijativnost, vjerodostojnost, itd.   Guverner ističe kako je za rast BDP-a i rast standarda izuzetno važna razina ljudskog kapitala, da sva istraživanja pokazuju kako razina ljudskog kapitala izuzetna snažno utiče na rast BDP-a.  "Ako uspoređujemo Hrvatsku s drugim zemljama EU, možemo vidjeti da što se tiče kvantitete obrazovanja ne zaostajemo, otprilike smo u rangu zemalja EU, međutim što se tiče kvalitete učenika ona je slabija. To upućuje na to da moramo poboljšavati obrazovanje kako bi u budućnosti naš ljudski kapital bio na razini koja može omogućiti brži rast BDP-a. Isto tako, pokazuje se da ukupni rast produktivnosti u kojem značajnu ulogu igra ljudski kapital u Hrvatskoj je niži nego u drugim zemljama koje su usporedive sa Hrvatskom. Vidimo isto tako da je slab transfer znanosti u poslovni sektor što govori u prilog o potrebi za strukturnim reformama kako obrazovnog sustava, tako i veze obrazovnog i poslovnog sustava kako bi se ojačala konvergencija i srednjeročni potencijalni rast zemlje", ističe Vujčić.  