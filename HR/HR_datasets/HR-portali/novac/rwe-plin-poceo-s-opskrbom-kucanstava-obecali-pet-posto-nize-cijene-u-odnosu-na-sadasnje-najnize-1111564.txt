Tvrtka RWE Plin danas je počela s opskrbom hrvatskih kućanstava plinom, a čelništvo tvrtke očekuje da će u tri godine osvojiti deset posto tržišta, rečeno je na konferenciji za novinare. Predsjednik Uprave RWE Plina i RWE Energije Zoran Miliša kazao je kako od danas hrvatski građani prvi puta mogu odabrati opskrbljivača plinom. Kućanstvima koja se odluče na prelazak na RWE Plin obećao je pet posto niže cijene u odnosu na sadašnje najniže, a taj će popust vrijediti najmanje godinu dana od potpisivanja ugovora. Preko 1500 kućanstava čeka potpisivanje ugovora Očekuje da će u tri godine RWE Plin osvojiti deset posto hrvatskog plinskog tržišta kućanstava te naveo kako već sada preko 1500 kućanstava čeka potpisivanje ugovora. Istaknuo je kako je prelazak novom distributeru vrlo jednostavan, jer će svu papirologiju rješavati RWE, a korisnici će, za razliku od dva računa za struju (ako su prešli RWE-u), za plin dobivati samo jedan račun. Ugovore li kućanstva sa RWE-om ugovore opskrbu strujom i plinom, godišnje mogu prosječno uštedjeti i do dva mjesečna računa, odnosno, kako je rekao, i više od tisuću kuna. Tri do pet velikih igrača u budućnosti Miliša smatra da će potpuna liberalizacija hrvatskog tržišta plina u bliskoj budućnosti dovesti do konsolidacije. "Mislim da će se tržišna utakmica, gdje sada djeluju 34 opskrbljivača u obvezi javne usluge koji plinom opskrbljuju kućanstva, svesti na tri do pet velikih igrača", rekao je. U Hrvatskoj je 650 tisuća korisnika plina u kategoriji kućanstava, tri puta manje nego u opskrbi električnom energijom, a ukupna potrošnja plina u hrvatskim kućanstvima iznosi oko šest teravatsati.