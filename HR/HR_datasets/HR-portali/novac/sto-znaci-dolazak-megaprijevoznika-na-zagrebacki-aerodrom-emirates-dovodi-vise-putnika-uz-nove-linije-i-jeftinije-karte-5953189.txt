Borba za putnike počela je i prije nego što se prvi njihov avion spustio na zagrebački aerodrom. Qatar Airways je umjesto A320 uveo A321, promijenio red letenja te najavljuje letove dva puta dnevno. Turkish Airlines ponovno za Istanbul leti 14 puta tjedno i također uvodi A321 s većim brojem sjedala, ali i Boeing 787 na nekim letovima. Odgovor Etihad Airwaysa još se čeka, no uslijedit će sigurno. - Panika je preteška riječ, ali konkurenciji nije svejedno. Borba za tržište i svakog putnika bit će žestoka - tvrdi nam sugovornik iz avioindustrije. A zabrinutost konkurencije potpuno je razumljiva. Od 1. lipnja iz Zagreba svakog dana kroz cijelu će godinu prema Dubaiju letjeti Boeing 777-300 sa 364 sjedala tvrtke Emirates. - U ovom trenutku za svaki aerodrom u svijetu Emirates je najpoželjnija kompanija na svijetu - tvrde naši sugovornici, i sami iznenađeni što je koncesionaru zagrebačkog aerodroma uspjelo dovesti takvu veliku svjetsku aviokompaniju. - Ne sumnjam da su subvencionirali njihov dolazak, što nije nelegalno, kaže naš sugovornik. Hrvatska je popularna destinacija za poslovna i privatna putovanja iz svih svjetskih lokacija, posebno za turiste s istočnih destinacija kao što su Južna Koreja, Japan, Tajvan, Singapur i Australija. Novouvedeni let još će više olakšati putovanja turistima iz tih zemalja. No, od toga neće profitirati samo Hrvatska nego i susjedne Slovenija, Mađarska i Austrija, čijim će putnicima također od sada biti puno zgodnije putovati u Dubai i obližnje destinacije - naglasili su iz Emiratesa prilikom objave datuma početka letenja iz Zagreba. I to samo nekoliko dana nakon što je niskobudžetni FlyDubai prestao letjeti iz Zagreba, navodno zbog slabe popunjenosti kabine. Prema mišljenju naših sugovornika, u Zagreb ih je privukao novi terminal, gdje se žele pozicionirati prije drugih, te potencijal tržišta koji vide u velikom porastu dolazaka turista s Dalekog istoka, ali i u velikom interesu ovog tržišta za Australiju. Specijalizirani avioportal Tango Six čak procjenjuje da bi Emirates na zagrebački aerodrom mogao godišnje dovesti 220 tisuća novih putnika. Naši izvori u Međunarodnoj zračnoj luci Zagreb, koja upravlja aerodromom “Franjo Tuđman”, smatraju da je to ipak preoptimistično te se kao realnija brojka procjenjuje 50-ak tisuća novih putnika. Osim koristi od dolaska novih putnika, zagrebački bi aerodrom korist od ove akvizicije mogao imati u privlačenju novih aviokompanija jer dolazak Emiratesa u pravilu kumulira nove prijevoznike. I u Croatia Airlinesu trebali bi biti zadovoljni jer bi im to trebalo dovesti nove putnike na transfernim letovima prema Jadranu. Posebnost Emiratesa je u velikom broju konekcija preko njihova huba u Dubaiju. - Ove mnogobrojne konekcije iz Dubaija Zagrebu će omogućiti da u regiji bude najbolje povezan s brojnim destinacijama u Aziji, Africi i Australiji - tvrde nam sugovornici. Prema njihovim riječima, niti jedna svjetska aviokompanija prisutna u regiji, Qatar Airways, Etihad Airways i Turkish Airlines, u ovom trenutku ne može putnicima pružiti uslugu na razini Emiratesa, od komfora prve i biznis klase do transfernog leta. Osim toga, upotreba širokotrupnih aviona omogućuje Emiratesu veći cargo prostor. Naši sugovornici tvrde da će njihov dolazak u Zagreb imati veliki utjecaj na gore navedene kompanije te da će donijeti velike benefite zagrebačkom aerodromu, a u konačnici putnicima. Prema njihovim riječima, putnici će se zbog iznimno dobre povezanosti Dubaija s Australijom, Južnom Korejom, Japanom i Tajvanom prije odlučiti za Emirates nego za Qatar, Etihad ili Turkish jer ove tri kompanije na letu do Dubaija staju dok Emirates leti direktno. - Očekujem da će na letovima Emiratesa iz Zagreba biti 80 posto stranaca i 20 posto domaćih - tvrdi nam sugovornik. U takvim slučajevima važna je dostupnost aerodroma, a s obzirom na mrežu autocesta, Zagreb je praktičan putnicima iz Slovenije, Mađarske, Srbije, sjeverne Bosne, pa čak i iz dijelova Austrije. Emirates je poznat po brutalnom rušenju cijena aviokarata, posebno zimi, kada one iz Europe do Dubaija stoje i ispod 100 eura. Na tim kartama nema zarade, no u takvim slučajevima računaju da će neki od tih putnika kupiti skuplju kartu za neku daljnju destinaciju ili će manjak nadoknaditi skupljim kartama od Dubaija dalje. Rat cijenama može se očekivati uskoro i prema nekim procjenama mogao bi trajati između šest mjeseci i godinu dana. U konačnici damping može dovesti i do odlaska kompanija jer im linije više nisu isplative. Naši sugovornici tvrde da bi u ratu kompanija u regiji najviše putnika iz Hrvatske, Slovenije i Bosne mogao izgubiti Etihad, vlasnik Air Serbije. U novim okolnostima zanimljivi su i potezi Turkish Airlinesa, koji je počeo prodavati karte po nižoj cijeni od konkurencije iz Zagreba do SAD-a. - Turkish Airlines je u velikim problemima zbog političkih previranja u Turskoj i terorističkih napada. Zbog toga nude nižu cijenu, samo da putnike vrate na aerodrom Atatürk - tvrde naši sugovornici.