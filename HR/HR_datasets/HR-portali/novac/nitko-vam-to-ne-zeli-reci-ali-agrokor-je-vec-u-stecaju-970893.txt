"HOĆE li Agrokor završiti u stečaju?" pitanje je koje (si) mnogi postavljaju posljednjih dana. Možemo čuti razne prognoze kada će nastupiti stečaj, izvanredni povjerenik Ante Ramljak uvjerava da stečaja neće biti, itd.  Agrokor već je u stečaju   No činjenica je da je Agrokor, aktivacijom Zakona o postupku izvanredne uprave i postavljanjem Ramljaka za povjerenika, 10. travnja ove godine, praktički završio u stečaju. Zakon ga je "zaštitio" od plaćanja starih dugova, a država postavila svog upravitelja.  "Stečaj je sudski postupak, skupnog namirenja vjerovnika, unovčenjem imovine stečajnog dužnika i podjelom prikupljenih sredstava vjerovnicima.Tijekom stečaja moguće je provesti i stečajni plan radi održavanja djelatnosti stečajnog dužnika." Tako glasi definicija stečaja, a tako otprilike izgleda i opis posla izvanrednog povjerenika. A razlika je u tome što je Agrokor za svoj stečaj dobio i poseban zakon, jer zakonodavci znaju da su postojeći zakoni - smeće.  S obzirom na navedeno, potpuno je bespredmetno razglabati hoće li ili neće Agrokor otići u stečaj. Također, treba naglasiti da stečaj ne znači nužno kraj poslovanja i slanje radnika na burzu, iako se u Hrvatskoj, zbog povijesnih iskustava to često tako doživljava. Brojne kompanije u svijetu suočile su se s nemogućnošću plaćanja, prošle kroz stečaj i nastavile poslovati.   Takvih primjera imamo i u Hrvatskoj - trgovački lanac Pevec je kroz stečaj promijenio vlasnika i nastavio raditi. (Na stranu sada što je kasnije došlo do sukoba dioničara, ali je činjenica da lanac radi).  Banke u pat poziciji  Interes vjerovnika je da kompanije iz sustava Agrokora opstanu, dobro rade i da se dobro prodaju, jer je to jedini način da naplate svoja potraživanja. Agrokoru je za nastavak poslovanja potreban novac, a banke u njemu već imaju "zarobljene" milijarde.  Tako su se banke našle u svojevrsnoj pat-poziciji jer ako mu ne daju dodatne kredite pa kompanija krahira, gube novac koji su već ranije plasirali. Ako daju dodatni novac, opet riskiraju gubitak, iako ih tu "Lex Todorić" štiti jer novi krediti imaju prioritet kod naplate.  Najveći kreditori, ruske banke, spremaju se za otpis dijela duga. Sberbank je objavio da rade rezervacije za 50 posto iznosa koji su plasirali u Agrokor, a koliko će stvarno uspjeti naplatiti, bit će lakše procijeniti nakon što se dozna pravo stanje u kompaniju, s obzirom na to da izvješća koja su do sada prezentirana javnosti prolaze reviziju zbog sumnji da su lažirana.  Rasprodaja kompanija radi plaćanja dugova  Iako su se do sada spominjali razni scenariji, Ramljak je prije nekoliko dana naznačio smjer u kojemu će Agrokor ići u sljedećih godinu dana.   Prema najavama, Agrokor će biti definiran kroz četiri cjeline - maloprodaju, prehrambenu proizvodnju, poljoprivredu i djelatnosti koje ne spadaju u osnovni biznis.   Ramljak je najavio da će te firme, koje ne spadaju u osnovnu djelatnost, prve ići na prodaju te će se dobivenim novcem vratiti dio duga.  Osim tih sporednih djelatnosti, Agrokor u svom portfelju ima i nekoliko kompanija koje su u Hrvatskoj i susjednim zemljama dobro pozicionirane na tržištu, i vrlo lako bi mogle naći kupca. O prodaji Jamnice pričalo se još prošle godine, kada je u toj kompaniji u sklopu restrukturiranja podijeljeno nekoliko stotina otkaza. Neki su to vidjeli kao "uljepšavanje" pred prodaju. O prodaji Leda, koji ima solidnu poziciju na tržištu i prepoznatljive brendove, također se priča već godinama, te bi također mogao lako naći kupca.