Kad joj to već nije uspjelo za mandata pale Vlade, Domoljubna koalicija pokušava ovladati koprivničkom Podravkom u razdoblju do novih parlamentarnih izbora. Nakon sjednice kompanijina nadzornog odbora, na kojoj su mirovinski fondovi otklonili smjenu četvero članova toga tijela, Državni ured za upravljanje državnom imovinom (DUUDI) poslao je protuprijedlog za glavnu dioničarsku skupštinu, koja se održava 22. srpnja. DUUDI drži 20% Podravke Ured koji kontrolira 20 posto vlasništva traži da se troje SDP-ovih članova NO-a (Ivo Družić, Mato Crkvenac i Milan Stojanović) te nezavisna revizorica Ivana Matovina zamijene sveučilišnim profesorima ekonomije Davorom Vašičekom, Ivom Grabovcem (Most) i Antom Bajom (HDZ) te još nepotvrđenim novim ravnateljem Centra za restrukturiranje i prodaju Mirkom Volarevićem. S druge strane, mirovinci, u čijim je rukama 42 posto dionica, žele samo produljiti mandate Stojanoviću i I. Matovina jer im istječu, ali i to samo na godinu dana. Dugoročnu odluku, očito, žele donijeti u suglasju s novom Vladom, čija god bila. Glavni predmet bitke za prevlast u Podravki vodi se oko menadžmenta. Domoljubna koalicija pošto-poto želi smijeniti šefa uprave Zvonimira Mršića (SDP) i postaviti svoga čovjeka, a među kandidatima su se već spominjali Marin Pucar (HSS) i Marko Kolaković (HDZ). Promjena kriterija za upravu Zanimljiv je i DUUDI-jev prijedlog za dioničarsku skupštinu kojim traži da se postrože kriteriji za izbor Podravkina poslovodstva. Prema njemu, novi šef uprave mora imati najmanje 10-godišnje upravljačko iskustvo u gospodarstvu, dok je dosadašnji uvjet bio 5-godišnji upravljački staž u bilo kojem sektoru. Vidljiva je nakana da se spriječi ponovno imenovanje Mršića, koji ima dovoljno upravljačkoga iskustva, ali ne u gospodarstvu.      