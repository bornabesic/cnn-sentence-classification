Foto: 123rf NAJVEĆI japanski proizvođač piva Asahi završio je preuzimanje češke pivovare Pilsner Urquell, u sklopu procesa preuzimanja pet istočnoeuropskih brendova od Anheuser-Busch InBeva.  Zbog pravila europske tržišne utakmice, najveći svjetski proizvođač piva Anheuser-Busch InBev morao je prodati te i još neke brandove koji su ranije bili dijelom portfelja SABMillera, kako bi mogao provesti dogovoreno preuzimanje te kompanije.  Asahi je za brendove koji su prije bili u vlasništvu SABMillera u Češkoj, Slovačkoj, Poljskoj, Mađarskoj i Rumunjskoj platio oko 7,3 milijardi eura.  Sjedište Pilsner Urquella je u Plzenju, nekadašnjem industrijskom središtu zapadne Češke gdje je davne 1842. proizvedeno prvo pivo metodom donjeg vrenja.  Čelnik Asahijeva europskog poslovanja Tom Verhaegen izjavio je za agenciju ČTK kako preuzimanje neće dovesti u pitanje nastavak tradicionalne češke kulture proizvodnje piva.  "Osim poštovanja prema tradiciji, Pilsner Urquell i Asahi povezuje i strast prema inovacijama", ustvrdio je.