Vlasnik Agrokora Ivica Todorić sazvao je sastanak s grupom najvećih dobavljača na inicijativu ministrice gospodarstva i potpredsjednice Vlade Martine Dalić, piše Tportal. Agrokorovi opskrbljivači trebali bi sjesti za stol s Ivicom Todorićem u ponedjeljak u 11 sati u prostorima Konzuma, navodi Tportal, pozivajući se na dobro upućene izvore. Glavna tema razgovora bit će kriza u najvećoj hrvatskoj privatnoj kompaniji, a špekulira se da će Todorić od dobavljača možda tražiti i djelomičan otpis dugova. Podsjećamo, Martina Dalić se u utorak sastala s predstavnicima 20-ak tvrtki dobavljača Agrokora, nakon čega je izjavila da "Vlada podržava dobavljače Agrokora u želji za otvorenijom i jasnijom komunikacijom s kompanijom i bankama, kao i u očekivanjima da budu upoznati i sudjeluju u procesima, planu restrukturiranja i planu bilo kojih drugih poslovnih promjena u koncernu".