Screenshot: YouTube, blog.farmeron.com 29-GODIŠNJI Matija Kopić iz Viljeva se naizgled ne razlikuje mnogo od svojih vršnjaka. Osim po tome što je samostalno razvio posao vrijedan nekoliko milijuna eura i zapošljava 45 ljudi, od toga desetak u SAD-u.   Njegova tvrtka Farmeron, koju je pokrenuo 2011. godine i koja danas isključivo na američkom tržištu "vodi brigu" o skoro milijun krava, vrijedi nekoliko milijuna eura i zapošljava 45 ljudi, od toga desetak u SAD-u.  "Mislim da smo krivo shvatili uspjeh i za svakoga ponaosob to može značiti krajnje suprotne stvari. Ali ok, društvo je usmjereno na taj način, pa se valjda podrazumijeva da svi trebaju trčati u istom smjeru. Vjerujem da u svakome od nas čuči jedna kreacija i poriv za stvaranje i ukoliko se usudimo odazvati tom pozivu, mislim da svatko od nas može biti poduzetan, ne mislim pri tome na poduzetnika u klasičnom smislu te definicije", opisuje Kopić za Deutsche Welle. "Želja da se pomogne proizvođaču"  Korijene svog uspjeha vidi još u djetinjstvu kada je dobio zaduženje da se brine o manjem stadu koza. Njegova obitelj se bavila malim biznisom proizvodnje sira. Još se kao srednjoškolac zaljubio u poljoprivrednu proizvodnju i informacijske tehnologije. Taj spoj dviju stvari koje na prvi pogled nemaju puno veze jedna s drugim, pokazao se kao pravi put ka uspješnom biznisu.  Farmeron je usmjeren na krajnjeg korisnika - velike farme krava koje proizvode mlijeko. Radi se o velikim korporativnim sustavima, farmama s prosječno pet do deset tisuća životinja. Tvrtka prodaje „pametna“ rješenja i pristup upravljanju kako bi se riješili konkretni problemi koji se pojavljuju na farmama. Tehnologija omogućava promjenu načina razmišljanja i načina upravljanja resursima na farmi. Tako se postiže najveća moguća optimizacija uz smanjenje troškova i povećanje proizvodnje.  "Ima puno motiva, od priznanja, novca, samoostvarenja, ali na kraju dana ostaje jedna želja da se pomogne tom proizvođaču u jednom turbulentnom periodu za svjetsku poljoprivredu gdje je potrebno proizvoditi više, ali pametnije i s manje potrošenih resursa, a opet držeći se nekih prirodnih i u mome svjetonazoru Božjih zakona, koji osiguravaju da se jedni prema drugima, prema zemlji i životinjama ponašamo odgovorno zbog budućih generacija", priča Kopić o motivima koji ga tjeraju naprijed.  Uspjeh bez države  Prosječan hrvatski poduzetnik uglavnom očekuje da država nešto napravi i stvori okvir za poslovanje. Matija Kopić od države ne očekuje ništa, osim da se što manje miješa u njegov posao.   "Toliko sam udaljen od naših hrvatskih prilika, da uopće ne mogu dati odgovor na to pitanje. Budući da poslujemo u Americi, nisam uopće bio 'umočen' u te priče o nastojanju države da nam pomogne ili ne pomogne. Iskoristili smo neke poticaje kod zapošljavanja mladih ljudi i oslobođenja od davanja kroz neko vrijeme i za to sam zahvalan. Ne očekujem od države ništa više. Ne mislim da je država dužna ili da mora nešto učiniti za mene. Da se bavim tim stvarima i takvom vrstom frustracija to bi pojelo puno moje dnevne kreativne energije", kaže Kopić.  Tvrtka je registrirana 2011. a ubrzo i američka „podružnica“ 2012. godine. Od onda je čovjek koji je uspio prije tridesete i koji je završio osnovnu školu u rodnom Viljevu, srednju školu u Donjem Miholjcu i Fakultet organizacije i informatike u Varaždinu daleko dogurao.