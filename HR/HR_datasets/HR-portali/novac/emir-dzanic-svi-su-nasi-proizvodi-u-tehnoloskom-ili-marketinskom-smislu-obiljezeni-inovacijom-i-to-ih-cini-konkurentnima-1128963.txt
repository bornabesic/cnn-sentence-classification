Emir Džanić, voditelj projekta otvorenih inovacija u Podravci govori o tome koliko je tvrtka okrenuta inovacijama, uspoređuje prošla i današnja vremena po pitanju inovativnosti i objašnjava koliko je to bitan segment poslovanja. Koliko je Podravka danas okrenuta inovacijama? Prije svega, treba naglasiti da smo posvećeni poboljšanju svakodnevne kvalitete života naših potrošača, kupaca i zaposlenika putem inovativnosti i internacionaliziranosti. Ovime je inovacija ugrađena u našu viziju i predstavlja osnovu za razvoj konkurentnosti Podravke. Želimo razviti sustav koji obuhvaća inovacije u proizvodima, ali i uslugama i poslovnim modelima te nas time svrstava u vodeće u prehrambenoj industriji. Možete li napraviti usporedbu s prijašnjim vremenima? Zlata Bartl je bila na čelu tima koji je izumio Vegetu i time pokrenula bogatu povijest inoviranja u našoj grupi. Svi su naši proizvodi u tehnološkom ili marketinškom smislu obilježeni inovacijom i to ih čini konkurentnima. I u procesu proizvodnje smo vrlo visoko razvijeni, pa su neke od naših tvornica izgrađene prema IoT (Internet of Things) principima (Tvornica juha i Vegete). Kontinuirano povećavamo vlastite i intenzivnije koristimo vanjske kapacitete u svrhu potrage za inovativnim rješenjima. Podravka uvodi sustav otvorenih inovacija. Odakle ta odluka i zašto je to važno za vaše poslovanje? Potreba za sve češćim i značajnijim inoviranjem u proizvodima, uslugama i poslovnim modelima, realnost je suvremenog konkurentnog tržišta. Tradicionalni sustav inoviranja zasnovan je na korištenju unutarnjih organizacijskih jedinica u svrhu inoviranja te ne predviđa uključivanje vanjskih resursa. Ovime mogućnosti za inoviranjem ostaju „zatvorene“ u okviru vlastite organizacije. Princip otvorenih inovacija omogućuje suvremenoj industriji da premosti ograničenja vlastitih kapaciteta za inoviranjem i osigura protok ideja s okolinom koja uključuje kupce, znanstvenu i stručnu zajednicu, dobavljače i ostale. Vrlo često je prepreka za otvaranje sustava u odbijanju onoga što „nije izmišljeno ovdje“ (not invented here). Upravo je zato uprava naše kompanije odlučila uvesti sustav otvorenih inovacija u Podravku. Dobili ste nagradu Najbolje HR prakse za metodologiju uvođenja sustava upravljanja idejama i inovacijama. Čime se sustav ističe i na što ste najponosniji? Da, ove godine je naš tim za uvođenje sustava otvorenih inovacija, za prvu fazu provođenja ovog projekta dobio i važno nacionalno priznanje Najbolje HR prakse u organizaciji portala Moj posao i tvrtke Selectio. Osim toga, naš će slučaj biti prezentiran i na svjetskoj konferenciji World Open Innovation Conference u Barceloni u organizaciji prestižnog UC Berkeley. Sve ovo govori kako smo na pravom putu te da gradimo sustav inoviranja koji će Podravki osigurati novu, još konkurentniju poziciju na tržištu. >> Mirovinski fondovi sada drže 46,7 posto Podravke 