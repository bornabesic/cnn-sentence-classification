VTB banka, u državnom vlasništvu Rusije,  je kasno u srijedu navečer svim medijima koji su bili na konferenciji za medije u srijedu uputila priopćenje u kojem navodi kako se Jurij Solovjev, pri zamjenik izvršnog direktora VTB-a „pogrešno izrazio“ kada je rekao da je Agrokor „falsificirao izvješća“, već da je točan izraz trebao biti kako je „Agrokor tijekom dugog vremena u svojim izvješćima imao „neregularnosti“. Tu informaciju objavio je između ostalih, i Bloomberg, a po svemu sudeći radi se o pokušaju saniranja dijela štete na račun Agrokora, odnosno Ivice Todorića, vlasnika i predsjednika Uprave Agrokora i odgovornih osoba u Agrokoru. Moguće je i da je to bio uvjet Todorića prema VTB-u i Sberbanku da pristane na dogovor o takozvanom „standstill“ aranžmanu, ali iako je riječ o blažem izrazu u odnosu na riječ „falsifikat“, ta izjava iz VTB-a i dalje je više nego snažna optužba na račun Agrokora i mogućih „neregularnosti“ njegovih financijskih izvješća.