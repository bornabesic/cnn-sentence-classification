Udruženje hrvatskih izvoznika softvera upozorava već dulje vrijeme na problem nedostatka kadra jer, primjerice, lani je u njihovoj industriji broj zaposlenih porastao za dvije tisuće, s fakulteta koji obrazuje takav kadar ih je izašlo oko tisuću, a od toga, prema procjenama, petina ode iz zemlje, pretežito u Njemačku i Irsku. Rast zaposlenih Predsjednik udruge Tomislav Pokrajčić objašnjava kako je lani rast zaposlenih u softverskoj industriji bio na godišnjoj razini 16,5 posto, isti rast očekuje se i u ovoj godini, odnosno otvaranje najmanje 2000 novih radnih mjesta. No godišnje tvrtke mogu računati na tek 1000 diplomanata koji izađu s odgovarajućih programa iz hrvatskog visokoškolskog sustava. – Osim problema s brojem potencijalnih zaposlenika na tržištu, tvrtke se bore i sa zadržavanjem svojih najkvalitetnijih zaposlenika. Visoka opterećenja na plaće domaćim tvrtkama smanjuju konkurentnost te im najčešće nisu u mogućnosti ponuditi uvjete kakve softverski stručnjaci mogu imati vani. Uzimajući u obzir otvorenost granica za migraciju radne snage te činjenicu da se na razini EU procjenjuje manjak od oko 800.000 IT stručnjaka, domaćim tvrtkama će biti sve teže graditi i zadržavati kompetencije i konkurentnost – kaže Pokrajčić. Zato se i nada da će država poduzeti neke mjere, to više što je softverska industrija u Industrijskoj strategiji RH prepoznata kao jedan od pokretača gospodarstva. Hrvoje Džapo, voditelj centra karijera koji se tek osniva na FER-u, kaže da prostora za određeno povećanje kvota na tom fakultetu ima samo ako se za to osiguraju potrebni uvjeti, kroz veći broj asistenata i docenata i što bi se, smatra, moglo riješiti u dogovoru s državom i Gradom Zagrebom. Prema procjenama, kaže, oko 20-30 posto studenata FER-a nakon studija se odlučuje za odlazak u inozemstvo, zbog boljih uvjeta, zanimljivijih i izazovnijih poslova, prilika koje se nude za daljnji razvoj karijere, mogućnosti rada u najprestižnijim svjetskim visokotehnološkim kompanijama... Razvoj tvrtki Ivo Lukač iz tvrtke Netgen smatra da bi najidealnije rješenje za smanjenje odljeva bio razvoj domaćih tvrtki koje djeluju na globalnom tržištu. Što se tiče obrazovanog sustava, smatra da je kvaliteta malo pala zbog loše provedene Bolonje. – Škole i fakulteti ne prilagođavaju se situaciji, ne nude veći broj mjesta na STEM fakultetima i ne osvježavaju svoj kurikulum dovoljno brzo. Postoji i problem što se na nekim fakultetima ne smiju zapošljavati nastavnici pa se treba zapitati može li se uopće povećati kapacitet tih ustanova prijeko potreban tržištu – kaže Lukač.  Zato je, primjerice, tvrtka Infinum osnovala svoju akademiju u kojoj, kaže Matej Špoler iz Infinuma, educira studente radi pronalaženja novih zaposlenika. >>22. DORS/CLUC konferencija od 18. do 20. svibnja na zagrebačkom FER-u >>Infinum lansirao mobilnu aplikaciju koja skenira vozačke dozvole i detektira maloljetnike