Dionički indeksi završili su prvo tromjesečje ove godine na približno istoj razini kao u prethodnom kvartalu, pokazalo je u srijedu objavljeno izvješće Zagrebačke burze o trgovanju. Indeks Crobex završio je kvartal s blagim padom od 0,3 posto, na 1989 boda, dok je indeks Crobex 10, u koji je uvršteno deset najtrgovanijih dionica, pao za 0,1 posto, na 1156 boda. Na tržište je najviše utjecala neizvjesna situacija s dionicama društava koncerna Agrokor. - Dionice Leda i Jamnice bile su među najlikvidnijima na tržištu. Njima se najviše trgovalo, ali trgovalo se, naravno, i Beljem, Zvijezdom i Vupikom - rekao je Roman Rinkovec, broker u Credosu. svi u igri Uslijed panike na tržištu u trgovanje se uključio velik broj igrača, od onih velikih, investicijskih i mirovinskih fondova, pa sve do malih ulagača. - Naravno da su najviše trgovali fondovi i drugi institucionalni investitori, posebice dionicom Jamnice, čija je vrijednost prije mjesec i pol bila iznad 160 tisuća kuna. U trgovanju dionicama Belja, Vupika, Zvijezde i Leda, koje vrijede znatno manje, svi su sudjelovali - istaknuo je Rinkovec. Investicijski su fondovi prodavali kako bi mogli isplatiti male ulagače koji su htjeli unovčiti svoje udjele. Dodatni uteg tržištu su bile i dionice Agrokora, koje su prema dnu vukle i dionice tvrtki koje su u cijeloj priči samo “promatrači”, odnosno čije poslovanje nije povezano s koncernom. - Sve dionice su popustile. I one koje nisu povezane direktno s Agrokorom, primjerice Adrisa, Zagrebačke banke i Valamar Riviere, ali to je mizerno u odnosu na dionice Agrokora - pojasnio je Rinkovec. Osim dionica kompanija Agrokora, u fokusu je bila i dionica Viadukta. Naime, sredinom ožujka ta je građevinarska tvrtka potvrdila da most Čiovo neće biti gotov na vrijeme, nakon čega su Hrvatske ceste s njom raskinule ugovor. Samo prije mjesec dana dionica Viadukta vrijedila je gotovo 400 kuna, a jučer se kretala oko 80 kuna. - Viadukt je još veći gubitnik od Agrokora u posljednjih nekoliko tjedana - zaključio je Rinkovec. U prvom tromjesečju bilo je i pozitivnih pomaka, kao što je rast indeksa građevinarskih tvrtki, Crobex konstrukta, od 57,5 posto. - Mali ulagači bili su ohrabreni, a u posljednje su vrijeme ulagali u dionice građevinara zbog mosta Pelješac i završetka Zračne luke ‘Franjo Tuđman’. S početkom problema u Viaduktu, pomama za tim dionicama počela je splašnjavati - rekao nam je jedan drugi broker. Razvoj situacije ovisit će ponajprije o raspletu drame koncerna. - Prvi val rasprodaje je prošao. Burza se smirila, ali teško je reći što će biti dalje jer to ovisi o Agrokoru - dodao je naš sugovornik. Sveukupni promet na Zagrebačkoj burzi skočio je u prvom tromjesečju ove godine u odnosu na zadnji kvartal prošle za gotovo 30 posto, uglavnom zahvaljujući nevjerojatnom skoku prometa dionicama od 111 posto. Najveći promet u prvom kvartalu, veći od 128 milijuna kuna, imala je Jamnica, a sličan je ostvarila i dionica Valamar Riviere. Nakon njih po volumenu prometa slijede HT sa 116 milijuna kuna i i Ledo sa 109 milijuna. U usporebi s prvim kvartalom prošle godine, promet dionicama uzletio je 197 posto.