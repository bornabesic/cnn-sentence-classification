Prema glasovima članova žirija sastavljenog od gospodarskih stručnjaka i novinara, među petoricu kandidata između kojih će čitatelji Večernjeg lista i Poslovnog dnevnika izabrati gospodarstvenika godine ušao je i Đuro Horvat, direktor i vlasnik Tehnixa iz Donjeg Kraljevca. Kompanija Tehnix globalni je lider u razvoju novih tehnologija kojima se direktno postiže cirkularna ekonomija. Horvatove inovacije nagrađivane su kao najbolje na mnogim svjetskim sajmovima, a posebno je zapaženo prošao razvoj MBO-T tehnologije, na kojoj su razvojno radili više od deset godina. Ove je godine Tehnix sudjelovao i na skupu najboljih svjetskih poduzetnika u Monacu. Primjenjive svugdje To što je prepoznat na međunarodnom tržištu Tehnixu je međunarodno priznanje za izum MBO-T nove tehnologije. Riječ je o tehnološkoj inovaciji kojom se miješani komunalni osobni otpad, kućni i stambeni otpad potpuno reciklira prema uporabnim vrijednostima i ponovno vraća u industriju kao sirovina ili energija. Organski otpad i biorazgradivi otpad se postupkom biokompostiranja vraća u poljoprivredu. U tom jedinstvenom tehnološkom procesu otpad se umjesto na deponije vodi u tipske tvornice na industrijsku reciklažu, bez bilo kakvog negativnog utjecaja na okoliš, zagađenje zraka, vode i zemlje. – Biti pet dana među najboljih 50 poduzetnika svijeta poštovanje je koje se ne može opisati, već se mora doživjeti i velika je šansa za globalni iskorak. Kompanija Tehnix svjetski je lider u razvoju i proizvodnji novih proizvoda i tehnologija za zaštitu okoliša i održivi razvoj koji je potreban planeti Zemlji – naglasio je Horvat. Tehnix je sagradio puno tvornica širom svijeta koje trajno dobro funkcioniraju, oslobađaju milijune tona otpada koji se ne odlaže na deponije, već se ponovno vraća kao sirovina u industriju iz koje nastaju proizvodi nove generacije za potrebe globalnog tržišta. Komunalni otpad najveći je globalni problem, a Tehnix je razvio tehnologije kojima se otpad potpuno reciklira bez deponija, bez zagađenja zraka, zemlje i vode. Uspješni primjeri implementacije te tehnologije održivog gospodarenja otpadom u Hrvatskoj jesu gradovi Prelog i Krk. – Sve je više interesa za našu tehnologiju i u tom smjeru počeli smo graditi manja postrojenja – sortirnice, no i to je već veliki korak naprijed. Najbitnije je da prepoznajemo gospodarsku vrijednost komunalnog otpada – kaže Đuro Horvat. Kompanija Tehnix razvila je tipske tvornice koje su primjenjive gotovo svugdje, od najmanjih gradova ili općina od 5000 stanovnika, do gradova kao Zagreb s milijun stanovnika. Tehnix besplatno nudi tipske idejne projekte za javne natječaje te studije isplativosti održivosti projekta. Riječ je o kompletnim projektima s cijenama od milijun do 10 milijuna eura, koji se sami otplaćuju iz dobivenih proizvoda. Korisne sirovine – Dobivamo osam vrsta baliranih sirovina, ekokompost, RDF gorivo koje ima gotovo 4 MW energije po toni, kojom možemo proizvoditi cement, struju, grijati gradove. Takve tvornice isplate se za tri godine te i dalje stvaraju profit gradovima i građanima – kaže Horvat. – U otpadu imamo vrijedne sirovine za industriju, imamo ogromnu količinu energije za razvoj i imamo nova radna mjesta u ekoindustriji. Moram reći da je dosadašnji način vrlo skup i da građani ne mogu plaćati stalna poskupljenja, to više što imamo stabilnu i precijenjenu kunu. Masovnom primjenom MBO-T tehnologije cijena prikupljanja otpada drastično bi se smanjila, otvorila bi se nova radna mjesta, a komunalna poduzeća, odnosno država mogli bi zarađivati na korisnim sirovinama koje sada završavaju na deponijima i zagađuju okoliš – dodaje Horvat. Kompanija Tehnix sada izvozi gotovo 80 posto svojih proizvoda na tržišta Europe i svijeta. Rade tvornice po Europi, imaju interesente iz cijeloga svijeta za MBO-T tehnologiju. Lani su ostvarili 178,3 milijuna kuna prihoda i 2,5 milijuna kuna dobiti nakon oporezivanja, a jednako uspješno poslovao je i prethodnih godina. Đuro Horvat najavljuje da će Tehnix ove godine uplatiti gotovo 100 milijuna kuna poreza u lokalnu i državnu blagajnu. >> Cijene nafte zaustavljene nadomak 53 dolara, trgovci propituju dogovoreno smanjenje proizvodnje