Službeno je zaključena kupoprodajna transakcija SG Splitske banke OTP-u. Premda su formalno još posrijedi dvije banke, jer će proces integracije trajati do ljeta 2018., mađarski OTP ovom akvizicijom dobiva gotovo 11 posto bankarskog tržišta u Hrvatskoj. Sjedište se seli iz Splita? Premda na konferenciji za novinare u Splitu, na kojoj je objavljeno da je transakcija provedena ovog tjedna nakon dobivanja odobrenja HNB-a, Hanfe i Agencije za zaštitu tržišnog natjecanja, nije isticana cijena po kojoj je Splitska banka prodana, Sándor Csányi, predsjednik uprave i glavni direktor OTP banke potvrdio je da je iznos niži od knjigovodstvene vrijednosti. Značilo bi to da je francuski Société Générale, koji je 2006. za Splitsku banku platio milijardu eura, sada prodao u pola cijene - i još niže. Knjigovodstvena je vrijednost Splitske banke lani bila 464 milijuna eura, tj. oko 3,5 milijarde kuna, a ako cijenom nije dostignuta, Francuzi su podizanje adekvatnosti kapitala prodajom podružnice u Hrvatskoj skupo platili. Prema nekim računicama novac od prodaje Splitske banke podići će im Tier1 (temeljni kapital) za 8,5 posto. –Zasad nije odlučeno hoće li sjedište ostati u Splitu. To će se vidjeti kroz proces integracije, kao i hoće li se mijenjati ime. Iznenadio bih se ako bi ime nestalo jer je Splitska banka brend. Za očekivati je da će biti viška zaposlenih, ali nadamo se da će kroz rast banke svi ostati. Bude li se broj radnika smanjivao, svi će biti financijski zbrinuti – prokomentirao je planove Csányi. Ako Vlada želi kupiti dionice... Dosad se Mađari nisu izravno izjašnjavali o gašenju brenda, no pojmovi integracije i spajanja koje su koristili u komunikaciji nisu ostavljali puno nade da će opstati ime Splitske banke. Prethodni vlasnici nisu ipak zdravo za gotovo uzimali lokalpatriotski sentiment pa se banka dosad zvala HVB Splitska banka i SG Splitska banka, nikad ne gubeći identitet, ni – klijente. S obzirom na to da je Csányi i potpredsjednik uprave mađarske naftne kompanije Mol, zamoljen je da komentira odnos Mola i Ine. –Trudimo se imati bolju suradnju s hrvatskom Vladom. Spremni smo i prodati Inu ako je Vlada želi kupiti. A ako ne želi ili ne može, onda smo spremni i dalje surađivati – kratko je izjavio te dodao i da je teško surađivati u uvjetima u kojima je Interpol skinuo šefa Mola Zsolta Hernádija s tjeralice, jer je arbitražni sud donio odluku da nije bilo korupcije, a on je i dalje na tjeralici EU temeljem zahtjeva Hrvatske. Iskazao je nadu da će se tjeralica povući. Inače, neto dobit MOL Grupe je u prvom kvartalu 323 milijuna dolara, 24 posto više nego lani u to doba.