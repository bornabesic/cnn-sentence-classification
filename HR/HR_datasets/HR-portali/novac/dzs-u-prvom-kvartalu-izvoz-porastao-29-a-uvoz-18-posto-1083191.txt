Hrvatski robni izvoz u prvom tromjesečju ove godine porastao je 2,95 posto u odnosu na isto razdoblje prošle godine, dok je uvoz porastao po stopi od 1,8 posto, pokazuju prvi podaci koje je u utorak objavio Državni zavod za statistiku (DZS). Hrvatska je u prva tri mjeseca ove godine na inozemna tržišta izvezla roba u vrijednosti 20,36 milijardi kuna, što je 2,95 posto više u odnosu prva tri lanjska mjeseca. Istodobno je uvoz dosegnuo 33,35 milijardi kuna, porastavši u odnosu na isto razdoblje prošle godine za 1,8 posto. Prvi podaci DZS-a o robnoj razmjeni za prva tri ovogodišnja mjeseca pokazuju da je manjak u robnoj razmjeni Hrvatske s inozemstvom u tom razdoblju iznosio gotovo 13 milijardi kuna, što znači da je bio 0,07 posto viši nego u istom razdoblju lani. Pokrivenost uvoza izvozom istodobno je porasla za 0,6 postotnih bodova, na 61 posto. Hrvatski robni izvoz u zemlje članice EU-a ukupno je od početka godine do kraja ožujka na godišnjoj razini porastao za 2,4 posto, na 13,76 milijardi kuna, dok je uvoz iz ostalih članica EU-a istovremeno povećan 3,7 posto, na više od 27 milijardi kuna. U zemlje nečlanice EU-a, Hrvatska je, pak, u prvom ovogodišnjem kvartalu izvezla roba u vrijednosti 6,6 milijardi kuna, odnosno 4,1 posto više nego u isto vrijeme lani, dok je uvoz iz tih zemalja smanjen za 5,6 posto, na 6,3 milijarde kuna. Inače, prva procjena trgovinske razmjene često se znatnije razlikuje od druge. Tako je u ponedjeljak DZS objavio drugu procjenu za prva dva ovogodišnja mjeseca, koja je pokazala da je hrvatski robni izvoz u ta dva mjeseca porastao za 5,9 posto u odnosu na isto razdoblje lani, a uvoz za 7,9 posto. Time je revidirao na više svoje prve procjene o rastu izvoza na godišnjoj razini od 2,7 posto, a uvoza od 3,3 posto. >> Anketna stopa nezaposlenosti u 2015. godini 16,3 posto >> U ožujku 0,2 posto manje zaposlenih 