LEAGUE OF LEGENDS godinama pomiče granice gejminga i esporta. Iznimno popularna igra i najgledaniji esport naslov već neko vrijeme nitko ne može skinuti s trona. U trenutku kada je Luka "PerkZ" Perković svojim nastupom na Mid-Season Invitational 2017 turniru dokazao da je jedan od najboljih igrača na svijetu, pravo je vrijeme da se pozabavimo i samom igrom. Teško je obuhvatiti razmjere fenomena zvanog League of Legends, a samim time i uspjehe Luke Perkovića.  >>MLADI HRVAT ZA VELIKE REZULTATE Luka "PerkZ" Perković ponovo na vrhu Europe! >>PerkZ i G2 Esports osvojili drugo mjesto i više od dva milijuna kuna na velikom turniru LoL ruši rekorde po broju igrača Odličan koncept i malo nenadan uspjeh dotad relativno nepoznatog studija Riot Games, realizirao se u globalni fenomen. Dolazak besplatne igre u Multiplayer online battle arena (MOBA) žanr kojim je uglavnom dominirala Defense of the Ancients (DotA), mod za igru Warcraft III: Reign of Chaos, napravio je pomutnju i ostvario ogroman uspjeh. Iako se često navodi da je DotA začetak cijelog MOBA žanra, to zapravo nije istina, ona ga je uglavnom potvrdila. Prethodnik DotA-e je mapa u igri StarCraft, "Aeon of Strife", na kojoj su četiri igrača upravljali svaki jednom jačom jedinicom, a pomagale su im oslabljene jedince kojima je upravljalo računalo. Riot Games je odlično prepoznao otvoreni prostor koji je DotA ostavila iza sebe te ga iskoristio na najbolji mogući način.  Naravno, League of Legends se u određenoj mjeri temelji na igrama koje su mu prethodile, ali je ujedno i dovoljno originalan da je stvorena jasna razlika između LoL-a i DotA-e (kasnije Dota 2). Tome je doprinijelo i to što su LoL razvijali ljudi koji su radili na DotA i DotA: Allstars modovima. Prije samog izlaska igre, još u fazama beta testiranja, LoL je privukao određeni broj igrača, a nakon službenog izlaska igre 27. listopada 2009. počinje LoL fenomen. Do kraja godine osvajaju dvije važne nagrade po izboru čitatelja i samih gejmera, ne nedostaju ni dobre reakcije kritike. U roku dvije godine LoL je privukao 32,5 milijuna aktivnih igrača, od čega je 4,5 milijuna igralo svaki dan. Već 2014. ta brojka se penje na 27 milijuna aktivnih igrača dnevno i više od 67 milijuna aktivnih igrača mjesečno. Nakon 2014. Riot Games nije izbacio precizne podatke o broju aktivnih igrača, a procjene za prošlu godinu kreću se oko 100 milijuna mjesečno.  Rast League of Legends Esporta Ogromna baza igrača je bila odlično temelje i za rast esporta. Riot Games je kroz partnerstvo s velikim esport organizacijama radio natjecanja i turnire, a najbolji timovi na svijetu svoje snage su odmjerili na Season Championship natjecanju. Prvo je održano u lipnju 2011. u sklopu DreamHacka u Švedskoj, a nagradni fond je iznosio 100 tisuća dolara. Međutim, već 2013. Riot Games mijenja koncept natjecanja i stvara League of Legends Championship series. Ligu u svakoj regiji, koja se sastoji od dvije polusezone godišnje, na kraju prve sezone najbolji timovi svake regije natječu se na Mid-Season Invitational turniru. Kraj druge sezone dovodi najbolje timove svijeta na League of Legends World Championship krajem godine.   Kao posljedica LCS-a i takvog sustava natjecanja, veliki esport turniri u organizaciji drugih tvrtki ostali su bez vrhunskih LoL turnira. Iako je Riot Games odlično uredio svoje prvenstvo, pojavili su se i problemi. Kako bi sponzorima bilo isplativo podržavati LoL timove, oni se moraju natjecati u LCS-u, ako ispadnu iz najvišeg ranga natjecanja u niži rang, sponzori gube interes. Dok recimo Counter-Strike: Global Offensive i Dota 2, u vlasništvu Valvea, nemaju takvih problema, pošto Valve ne polaže ekskluzivno pravo na natjecanja u svojim igrama. Tako sve zainteresirane tvrtke i organizacije mogu raditi natjecanja i lige, dok oni radi one najveće, The International i CS:GO Majore.  Luka "PerkZ" Perković - Kralj Europe LoL esport je prerastao vlastite razmjere, lansirao se u mainstream, ali pomogao i kompletan esport. Od veće pozornosti javnosti pa sve do stvaranja timova poput Team SoloMid i Counter Logic Gaming, koji su danas etablirane esport organizacije. U sustavu stvorenom od stran Riot Games i u nevjerojatnoj konkurenciji, iznimno je teško doći u onaj 1% koji igra na najvišoj razini, a baš to je uspjelo PerkZu, koji je trostruki osvajač europskog LCS-a s timom G2 Esports te odnedavno i osvajač drugog mjesta na Mid-Season International 2017. Ono što dodatno igračima otežava probijanje u najviši rang natjecanja je i sam sustav natjecanja po regijama. Kako je Južna Koreja uvjerljivo najjača sila u LoL esportu, što potvrđuju i posljednja četiri naslova na League of Legends World Championshipu, njihovi igrači danas igraju i u ostalim regijama. Iz perspektive timova i esport organizacija sasvim je logično sastaviti najbolji mogući tim, ali tim pristupom zapadnjaci ostaju bez mjesta u svojim domicilnim natjecanjima. Korejcima je pak odlazak u američki ili europski LCS odlična prilika, uglavnom zbog odličnih primanja s obzirom na slabiju konkurenciju. Čak i u takvom sustavu, konstantnim dokazivanjem i napredovanjem, mladi Zagrepčanin Luka "PerkZ" Perković je uspio doći u sam vrh, osvojiti europski LCS i u nekoliko navrata na svjetskoj pozornici nadigrati Lee "Fakera" Sang-hyeoka, po mnogima najboljeg igrača na svijetu. Uzmemo li u obzir kroz kakvu je konkurenciju morao proći Luka da bi se popeo na europski tron, dodamo li tome da dolazi iz Hrvatske koja ni po čemu nije niti blizu razvijenim zemljama po prilikama za gejmere i timove tek tada možemo uvidjeti o kakvom se uspjehu radi. Povrh svega, on nije samo sudionik, već jedan od najboljih. Kralj Europe u najpopularnijem esportu na svijetu.