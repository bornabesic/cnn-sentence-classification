Foto: Facebook POSLJEDNJIH dana cijela je država s iščekivanjem pratila Eurosong i nadala se što boljem plasmanu Jacquesa Houdeka. Pokraj tolike uključenosti, nije ni čudo da je svatko imao svoje mišljenje. Svoju čestitku Jacquesu objavila je i Simona Mijoković, a iskoristila je priliku da spomene i svoje stavove o drugim stvarima. "Od sveg srca čestitam Jacquesu i svima koji su sudjelovali na prekrasnoj pjesmi My friend. Bravo! Od srca smo navijali", započela je svoje izlaganje lijepom čestitkom i izrazom podrške, ali nije stalo na tome. Simonu je ražalostilo ponašanje hrvatske javnosti prema vijestima iz Portugala. "Ali, (opet) moram primijetiti tugu i jad ovog našeg naroda. Još jutros svi su radosno stavljali statuse o proglašenju svetima Franje i Jacinte, dijelili linkove bdjenja u Fatimi i Papu Franju kako je u Portugalu, da bi isti dan tu zemlju popljuvali. Koliko malo treba našem narodu da od Hosana viču raspni ga?", upitala se ona. Na kraju je pokazala da je veći čovjek i od srca čestitala Portugalu. "Gospa Fatimska moli za sve nas", zaključila je. Njenim prijateljima i obožavateljima koji je prate na Facebooku nije novost da Simona često putem društvene mreže prenosi vjerske poruke i govori o svojoj ljubavi prema Isusu. Simona sa svojim obožavateljima predano komunicira, pa se tako i na ovoj objavi povela rasprava, a mnogi su bili sličnih stavova kao i vlasnica profila. "Sve navedeno potpisujem,neka vam je svima ugodno poslije podne i neka vas sve blagoslovi dobri Bog, a našem slavuju svako dobro. Neka ne očajava, on je pokazao kako se pjeva i kako se predstavlja jedan uljudan narod." Komentari su u jednom trenu krenuli u smjeru pobjednika Eurosonga. "Navodno pjevač Portugala boluje od neke smrtonosne bolesti pa je ganuo žiri i glasače", komentirala je jedna obožavateljica, a Simona joj je odgovorila u ohrabrujućem tonu: "Dečko nosi veliki križ , vjerujem da će Isus uz zagovor majke Božje Fatimske sve izvesti na dobro!" Neki su smatrali da je pobjeda Portugala sasvim logična: "Mislim da je pobjeda Portugala bila Božja volja. Vidim tu neku poveznicu između pobjede Portugala na Euroviziji i 100. obljetnice Gospinih ukazanja. Baš simbolično." A neke je i navela da se zapitaju nije li naš plasman na natjecanju ustvari dio nekog većeg plana. "Iskreno mene pobjeda Portugala i mi sto smo 13., podsjeća na ono sto je Gospa rekla: što sam započela u Fatimi, završit ću u Međugorju! Znakovit mi je broj 13, jer ipak je jučer bio 13.5, Gospa Fatimska", bio je zaintrigiran jedan od komentatora. Ima li Gospa vremena nadzirati pjevačka natjecanja ne znamo, a je li ovaj datum slučajnost ili znak od Boga, ostaje nam da vidimo.