Agencija Moody's u srijedu poslijepodne na svojim službenim internetskim stranicama objavila je da je snizila Agrokorov kreditni rejtnig s ocjene B3 na ocjenu Caa1 uz negativne izglede. To znači da je iz "visoko spekulativnog razreda" kreditna sposobnost kompanije smještena u niži razred koji se naziva "značajni rizik", a samo dvije ocjene (Caa2 i Caa3) dijele je o proglašenja bankrota. - Smanjenje rejtinga reflektira naš stav da se kompanija više ne može nositi s velikim obvezama prema dobavljačima, koje bi mogle umanjiti likvidnost koncerna, izjavio je Moody'sov analitičar Vincent Gusdorf. - Ova ocjena dolazi u trenutku kada kompanija ima ograničene mogućnosti pristupa dodatnim izvorima za likvidnost zbog svojeg ograničenog pristupa kreditiranju i činjenice da se oslanja na ograničeni broj banaka, dodao je Gusdorf. U Moody'su vjeruju da je potpora Agrokorovih dobavljača oslabila, dok njegova kreditna kvaliteta uglavnom ovisi o njegovoj sposobnosti plaćanja potraživanja dobavlljačima, koja su iznad industrijskog prosjeka. Potraživanja dobavljača dosezala su krajem rujna 2016. godine 16,197 milijardi kuna ili 2,18 milijardi eura, što se može prevesti u 150 dana neplaćanja, u odnosu na između 60 i 90 dana kod usporedivih maloprodajnih tvrtki. Tek malo skraćivanje roka plaćanja moglo bi stoga voditi značajnim odljevom gotovine, upozoravaju u toj agenciji. Posljedično, Moody's sada smatra da je Agrokorova likvidnost slaba. I dok je 2,286 milijardi kuna (307 milijuna eura) gotovine i novčanih ekvivalenata o kojima je Agrokor izvijestio na kraju rujna 2016. premašivalo 959 milijuna kuna (127 milijuna eura) kratkoročnog duga, Moody's procjenjuje da likvidnost koncerna neće biti dovoljna da bi se financiralo smanjivanje obveza prema dobavljačima. Dodatni izvori likvidnosti su ograničeni, s obzirom da Adria grupa ima samo pristup 170 milijuna eura bilateralne kreditne linije koja dospijeva za manje od 12 mjeseci, računajući od 30. rujna 2016. Agrokorov pristup kreditnim tržištima se pogoršao i on ovisi o malom broju banaka, pri čemu ruske financijske institucije Sberbank i VTB banka drže 52 posto duga grupe i 87 posti njegovih ukupnih dugova prema bankama. Istodobno, Agrokor treba riješiti otplatu PIK zajmova. Agrokorov holding Adria izdao je PIK zajmove kako bi financirao akviziciju Mercatora u 2014. Neuspjeh u refinanciranju PIK-ova potencijalno bi mogao voditi povećanju dugova grupe ili 8. ožujka 2018. zbog novih klauzula u nekim bankarskim dokumentima kojima se specificira da bi odgovarajući zajmovi odmah mogli doći na naplatu, ili 8. lipnja 2018. kada PIK-ovi dospijevaju na naplatu, što bi moglo izazvati promjenu kontrole. Ti instrumenti imaju nominalnu vrijednost od 536 milijuna eura na kraju 2016. i kamate koje se pripisuju godišnje po stopi od 10,5 posto. Moody's upozorava da bi moglo doći do negativnih pritisaka na rejting Agrokora ako kompanija ne uspije održati kratkoročnu likvidnost ili ako moguće promjene u kapitalnoj strukturi budu negativno utjecale na njegove kreditore. S druge strane, kažu u Moody'su, pritisak za podizanje rejtinga trenutno je ograničen u svjetlu današnje rejting akcije. Moody's će razmotriti njegovo podizanje ako Agrokor poboljša likvidnost, stabilizira svoja potraživanja prema dobavljačima i strukturu kapitala na održivim temeljima, demonstrira svoju sposobnost da postigne omjer EBITA-e i kamata od najmanje 1.0 puta i riješi pitanje refinanciranja PIK-ova na način da to ne utječe negativno na grupu.