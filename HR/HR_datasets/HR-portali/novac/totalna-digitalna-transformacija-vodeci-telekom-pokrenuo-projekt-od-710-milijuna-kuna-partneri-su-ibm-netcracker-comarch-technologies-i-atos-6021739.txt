Hrvatski Telekom danas je, kako su objavili, pokrenuo najveći IT projekt u Hrvatskoj koji će rezultirati sveobuhvatnom poslovnom IT transformacijom kompanije. Primarni cilj projekta je podizanje standarda kvalitete usluga i korisničkog iskustva na višu razinu. HT će u projekt investirati ukupno 710 milijuna kuna, 210 milijuna kuna vanjskim dobavljačima te 500 milijuna kuna interno. Projekt su danas u sjedištu kompanije predstavili Davor Tomašković, predsjednik Uprave HT-a, Boris Drilo, član Uprave i glavni direktor za tehniku i informacijske tehnologije i Boris Batelić, član Uprave i glavni direktor za korisničko iskustvo. Implementaciju projekta podržati će partneri - IBM, Netcracker, Comarch Technologies i Atos te podizvođači Hrvatskog Telekoma, tvrtke Neos, Croz, Multicom i Zira. Projekt poslovne IT transformacije HT-a trajat će tri godine i dio je procesa sveobuhvatne digitalne transformacije kompanije. Projekt obuhvaća poslovnu transformaciju kojom će se optimizirati interni procesi i pojednostaviti i povećati modularnost portfelja proizvoda (područja E2E process Design i Product Portfolio Simplification), te IT transformaciju koja će rezultirati implementacijom novih, najnaprednijih IT sustava koji podržavaju usmjerenost prema krajnjim korisnicima (područja Customer Relationship Management, Order Management, Operation Support System, Billing). ”U Strategiji HT 2020 zacrtali smo da 2020. godine budemo lider na regionalnom tržištu telekomunikacija i digitalnih usluga kojeg karakterizira najbolja mreža i najbolje korisničko iskustvo. Poslovna IT transformacija jedan je od ključnih pokretača za ostvarenje tih ciljeva. Kvalitetu naše usluge i korisničko iskustvo podižemo na novu višu razinu i u tom dijelu ćemo postaviti novi standard na tržištu”, izjavio je Davor Tomašković, predsjednik Uprave HT-a. U realizaciji jednog od najkompleksnijih transformacijskih projekata u regiji angažirano je oko 500 stručnjaka iz HT-a. Sam projekt, na kojem HT radi već dvije godine, odvijat će se u tri faze, a očekuje se da će prva faza biti gotova za šest mjeseci. ”S HT-om ćemo surađivati u implementaciji novog naprednog sustava za upravljanje odnosima s korisnicima. On će omogućiti još bržu i proaktivniju reakciju prema korisnicima, rješavanje korisničkih zahtjeva u manje koraka te kvalitetno predviđanje potreba korisnika. Rezultat će biti poboljšanje zadovoljstva i korisnika i zaposlenika ”, izjavila je Dragica Boca, potpredsjednica IBM globalnih poslovnih usluga. IBM će HT-u implementirati sustav za upravljanje odnosima s korisnicima Oracle Siebel koji je posebno prilagođen telekomunikacijskoj industriji.