Foto: Getty Images/Guliver Image TERORISTIČKI napad u Manchesteru još jednom je ujedinio sportski svijet u porukama podrške unesrećenima i njihovim obiteljima, a u trenucima straha zaboravljena su i velika sportska rivalstva. Tako su Manchester United i Manchester City koji su donedavno vodili žestoku borbu za pozicije, zajedno ustali protiv terora porukom: "The City United" (Ujedinjeni grad). Podršku rivalima iskazao je i novi engleski prvak Chelsea koji je iz suosjećanja otkazao slavljeničku paradu kojom su trebali proslaviti titulu prvaka. "Bilo bi neprimjereno slaviti", poručili su iz londonskog kluba dan nakon napada u kojem je poginulo 22 ljudi. Chelsea je planirao provozati momčad i trofej gradom u otvorenom autobusu, a nadali su se da će tituli prvaka prije slavlja dodati i trofej FA kupa nakon finala s Arsenalom u subotu. Topnici su također najavili da neće održati proslavu ako pobijede. Manchester United danas u Stockholmu igra finale Europske lige protiv Ajaxa, pred utakmicu će biti održana minuta šutnje, a nogometaši će nositi crne trake oko ruke. I Formula 1 koja ovog tjedna stiže u Monte Carlo, održat će minutu šutnje uoči VN Monaka, dok su se vozači dogovorili da će na svojim bolidima imati natpis #Manchester.