Na Zagrebačkoj burzi Crobexi indeksi jutros su se spustili gotovo 3 posto, ponajviše pod pritiskom potonuća cijena dionica Agrokorovih izdanja, no gotovo sve dionice kojima se trgovalo bilježe pad cijena. Oko 11 sati Crobex indeks bio je u minusu 2,97 posto, na 2.153 boda, štio je njegov najveći pad od kolovoza 2011., kada je u jednom danu potonuo 4,8 posto. Istodobno, Crobex10 spustio se za 2,94 posto, na 1.229 bodova. Redovni promet dionicama premašio je 19 milijuna kuna, te je bio gotovo 15 milijuna veći nego jučer u isto doba. "Žestoko je krenulo jutros, gotovo bi se moglo reći da je zavladala panika. Na domaćem tržištu oko 11 sati u plusu je bilo svega 5 dionica, i to onih manje likvidnih. Sve ostale su u minusu, a najviše kompanija iz sastava Agrokora, koje su cijelu burzu povukle u minus", kaže Roman Rinkovec, broker u investicijskom društvu Credos. Kako dodaje, ostaje za vidjeti kako će se tržište dalje kretati. Najviše su na udaru prodaja dionice kompanija iz sastava Agrokora. Tako je dionici Leda, koja je s prometom od 5,3 milijuna kuna najlikvidnija, cijena potonula 10,4 posto, na 7.980 kuna. Dionica Jamnice izgubila je na cijeni 8,2 posto te se njome trguje po 140.000 kuna, a dosad je ostvareno 1,26 milijuna kuna prometa. Dionici Belja cijena je pala 8,72 posto, na 20,93 kune, uz 246.000 kuna prometa. Nešto manji prometi, ispod 100.000 kuna, ostvareni su i dionicama Vupika i Zvijezde, a njihove cijene također su pod jakim pritiskom prodaja. Dionica Vupika pojeftinila je 10,23 posto, a Zvijezde za 7,42 posto. Iz Vlade je u utorak navečer potvrđeno da je održan sastanak predstavnika Vlade, Sabora i Agrokora na kojemu je analizirano stanje u tom koncernu. "Vlada prati situaciju u Agrokoru zbog njegove važnosti za hrvatsko gospodarstvo. Upoznati smo sa snižavanjem kreditnog rejtinga Agrokora i u više smo navrata naglasili odgovornost vlasnika i uprave za sveukupno poslovanje kompanije. U tom kontekstu održan je i sastanak predstavnika Vlade, Hrvatskog sabora i Agrokora", kaže se u Vladinom priopćenju. Dodaje se da "partneri u Vladi (HDZ i MOST) prepoznaju značaj Agrokora za hrvatsko gospodarstvo, njegove brojne dobavljače, partnere i zaposlenike." "Informirani smo da tvrtka poduzima napore i razmatra različite opcije za stabilizaciju svog poslovanja. Želimo da u tome uspiju i pratit ćemo situaciju pozorno i dalje", kaže se u priopćenju. Kako pišu mediji, u nedjelju 3. ožujka održan je sastanak vlasnika koncerna Agrokor Ivice Todorića i šefa financija Ivana Crnjca te najužeg tima Vlade i Sabora u kojem su bili predsjednik Vlade Andrej Plenković, predsjednik Sabora Božo Petrov, te ministri Zdravko Marić i Martina Dalić. Mediji prenose da je sastanak održan nakon konzultacija u HDZ-u u kojem je odlučeno da država svojim novcem ne može spašavati Agrokor te da Ivica Todorić mora otići sa čela kompanije, jer koncernu prijeti slom zbog prezaduženosti i pritiska vjerovnika. Nakon što je početkom siječnja snizio rejting Agrokoru s B2 na B3, a vjerojatnost bankrota s B1-PD na B3-PD zadržavši stabilne izglede, Moody's je u veljači izglede za taj rejting snizio na negativne. Nakon Moody'sa je i kreditna agencija Standard & Poor's snizila kreditni rejting Agrokora. S&P je snizio Agrokorov rejting na B-, i to s negativnim prognozama. Iz Agrokora zasad ne žele davati komentare. I ostala izdanja bilježe gubitke, pri čemu dionica HT-a za 2,76 posto, Ericssona Nikole Tesle, Tehnike i AD Plastika, za više od 4 posto, IGH za više od 6 posto itd.