Foto: FAH AMERIČKI predsjednik Donald Trump ustvrdio je danas da nijednom riječju nije spomenuo Izrael u razgovoru tijekom kojeg je ruskim čelnicima navodno priopćio osjetljive informacije koje su Sjedinjene Države možda dobile od svog velikog saveznika Izraela.  "Nikad nisam spomenuo riječ ili ime Izrael. Nisam ga izgovorio u tom razgovoru", rekao je Trump u obraćanju novinarima, u društvu s izraelskim premijerom Benjaminom Netanyahuom u Jeruzalemu.  "Svi kažu da sam to učinio, dakle imate još jednu lažnu vijest", dodao je.  Po pisanju The Washington Posta i drugih medija, Trump je početkom svibnja u Bijeloj kući otkrio ruskim čelnicima veoma povjerljive informacije dobivene od partnera SAD-a o planu džihadističke organizacije Islamske države (IS) da u prenosiva računala postavi eksploziv koji bi se mogao aktivirati u zrakoplovima. Trump navodno nije zatražio odobrenje tog partnera za objavu informacije. Nova afera  Dužnosnik američke administracije potvrdio je poslije za AFP informacije The New York Timesa da je dotični partner Izrael, kojega špijunske službe slove kao uspješne.  To je otkriće bacilo sjenku na Trumpov posjet Izraelu, kamo je američki predsjednik stigao u ponedjeljak. Izraelski komentatori su se pitali hoće li ta afera utjecati na povjerenje između dviju zemalja na obavještajnom polju i kakvom riziku mogu biti izloženi špijunska djelatnost i eventualno izraelski izvori.  Izraelski čelnici uporno šute o tim neugodnim informacijama.  "Naša suradnja na obavještajnom polju je sjajna" i "nikad nije bila bolja", rekao je Netanyahu u ponedjeljak.