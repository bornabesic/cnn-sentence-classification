Foto: Guliver Image/Getty Images INTER mora prodati Ivana Perišića u sljedećem prijelaznom roku, javlja Gazzetta dello Sport. Naime, slavni klub u problemu je s financijskim fair-playom i odlučio je prodati hrvatskog ofenzivca kako bi mogao pojačati momčad u sljedećem prijelaznom roku. U Milano je, prema istom izvoru, već stigla prva ponuda. PSG, koji je izgubio naslov francuskog prvaka, želi pojačati momčad s Perišićem. On je Francuzima najveća želja ovog ljeta, a Interu su za njega ponudili čak 55 milijuna eura.  Inter ponudu još nije prihvatio, ali ni odbio. Čeka se Jose Mourinho i ponuda Manchester Uniteda koja bi mogla biti još veća jer je portugalski trener oduševljen Perišićem. Zainteresiran je i Antonio Conte, koji je sa Chelseajem osvojio naslov engleskog prvaka, pa će u Interu pričekati na ponude s Otoka prije konačne odluke. Njegov transfer bit će rekordni transfer nekog hrvatskog igrača, i to uvjerljivo. Ako ga PSG plati 55 milijuna eura, to bi značilo da će Perišić biti plaćen čak 25 milijuna eura više nego dosadašnji rekorderi, Luka Modrić i Mateo Kovačić.