Foto: Dynamiq MONEGAŠKA tvrtka lansirala je konfigurator za prestižnu jahtu čiji dizajn nosi Porscheove gene.  Ako ste mislili da plovila iz Aston Marina, Bugattija ili Mercedesa predstavljaju najslađe nautičke slatkiše za bezobrazno bogate obožavatelje cestovnih bolida, prevarili ste se. Dynamiq u ponudi ima ekskluzivno plovilo od 115 stopa, koje nudi luksuz o kojem ne možete ni sanjati.   I dok većini krajnji domet predstavlja kupovina gadgeta putem interneta, a snove konfiguriranje automobila, postoje i načini da bar na trenutak iskusite ekskluzivnost nekog drugog svijeta. U ovom slučaju start je na 11,9 milijuna eura za što kupac dobiva luksuznu 35-metarsku aluminijsku jahtu s potpisom dizajnerske kuće Porsche DNA.  No to je tek početak. Pri odabiru Dynamiq GTT 115 možete se itekako dobro zaigrati, a milijun eura potrošit ćete kaao od šale. Nimalo čudno sa obzirom da ćete Miele roštilj platiti 3.500 EUR, sunčalište 55.000 eura, a masažnu kadu na njemu dodatnih 27.500 eura. No, tu opcije tek počinju, pa tako interijer uzima još oko 300.000 eura, a dodatne opcije poput seta kristalnih čaša, karaoke seta i uniformi pojedu još barem toliko.  Ne ulazeću u to da se ovdje doslovno radi o porezu na taštinu reći ćemo samo kako jedine smislene opcije stoje u grupi Performance (stabilizatori i sl). Naravno, i jednu hibridnu Panameru je uvijek red odabrati, zar ne? Recimo i kako plovilo pokreću dva MAN-ova motora od 1.213 kW, a maksimalna brzina je 21 čvor. I da, s ovim plovilom možete preko Atlantika - doseg je 3.400 nm. Rok isporuke je 15 mjeseci.  >> Konfigurator možete naći ovdje.