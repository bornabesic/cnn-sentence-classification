Do prve godišnje konferencije „Dani arhitekata 1.0“, koju ove godine pokreće Hrvatska komora arhitekata (HKA), dijeli nas još malo vremena. U Rovinju će od 11. do 13. svibnja arhitektonska zajednica razmatrati najvažnije teme i probleme struke, te će sagledati aktualne izazove s kojima se suočava više od 3.200 ovlaštenih hrvatskih arhitekata. Bit će govora o dvije ključne teme za arhitektonsku praksu, arhitekturi u digitalnom i u energetskom dobu. HKA će ovim povodom okupiti brojne renomirane predstavnike struke. O arhitekturi u digitalnom dobu govorit će Luka Piškorec, arhitekt hrvatskog porijekla koji predaje na svjetski poznatom švicarskom sveučilištu, Tehničkoj visokoj školi u Zürichu (ETH - Eidgenössische Technische Hochschule Zürich) i jedan od osnivača organizacije za promicanje kulturnih i tehnoloških inicijativa TEN Association. Točnije, bit će riječ o digitalnoj tektonici, gradnji u četvrtoj industrijskoj revoluciji. Predavanjem će ukazati da suvremene metode produkcije, analize i dizajna koji imaju ogroman potencijal omogućiti povijesne civilizacijske pomake kao primjerice kolonizaciju Sunčevog sustava, ali do danas nisu radikalno transformirale građevnu industriju na globalnoj razini. Potrebno je istaknuti i Tihomira Jukića, redovitog profesora na Katedri za urbanizam, prostorno planiranje i pejsažnu arhitekturu Arhitektonskog fakulteta u Zagrebu, koji će održati izlaganje „BUDUĆNOST URBANIH PODRUČJA - ZNAMO LI ŠTO ŽELIMO?“. Tema izlaganja profesora Jukića je prošlost, sadašnjost i budućnost planiranja gradova te analiza komparativnih primjera vizija razvoja nekih europskih gradova, kao i propitivanje današnjeg koncepta planiranja urbanog prostora. Tihomir Jukić je voditelj Kabineta za urbanizam na Arhitektonskom fakultetu u Zagrebu, a osim pedagoškim bavi se stručnim i znanstvenim radom. Dobitnik je mnogobrojnih nagrada na arhitektonsko-urbanističkim natječajima. Ivan Jovanović, konzultant za održivost i direktor u londonskoj tvrtki Atelier Ten, radio je na velikom broju internacionalnih projekata s fokusom na kvalitetu okoliša, održivost i energetsku efikasnost. Svojim istraživačkim radom pomogao je u razvijanju alata za procjenu ugljika, energije i troška u ranoj fazi dizajniranja. Na Danima arhitekata održat će dva predavanja. U predavanju o održivoj i regenerativnoj arhitekturi prikazat će trenutne i buduće trendove u projektiranju održivih zgrada. Drugo predavanje, BIM alati za bioklimatski inženjering i inženjering servisa, dat će pregled trenutnog statusa i alata BIM-a za bioklimatski inženjering i inženjering servisa. U sklopu dijela programa posvećenog arhitekturi i energetskom dobu, izlaganje će imati i Jonathan Tai Lee Siang, arhitekt i urbanistički planer, a od 2016. i predsjednik Svjetskog savjeta za zelenu gradnju (World Green Building Council). Njegovo izlaganje „Kako dobiti bitku protiv klimatskih promjena“ ukazat će na glavne strategije i poteze ove relativno mlade organizacije u bitci protiv klimatskih promjena. Rasprava će biti usredotočena na strategije u gradovima, odnosno u visoko urbaniziranoj budućnosti čovječanstva. Bit će izuzetno interesantno čuti i Stephena Willacyja glavnog gradskog arhitekta drugog po veličini danskog grada i najveće danske luke Aarhusa – grada osmjeha! Danska arhitektura i urbanizam priznati su u svjetskim razmjerima kao uspješni modeli kvalitetnog uređenja prostora prilagođenog potrebama stanovnika. Također, na Danima arhitekata od predavača svakako treba izdvojiti Davida Churchera (vlasnik privatne londonske konzultantske tvrtke Hitherwood Consulting) i Luciana Lazzaria (predsjednik Vijeća arhitekata Europe), uz brojna druga imena. Vjerujemo da će Dani arhitekata sa svojim izvrsnim programom i predavačima, iz godine u godinu okupljati sve veći broj sudionika, partnera i medija. Cilj je promišljanja arhitekata o budućnosti arhitekture i urbanizma promovirati stručnoj i široj građanskoj javnosti. 