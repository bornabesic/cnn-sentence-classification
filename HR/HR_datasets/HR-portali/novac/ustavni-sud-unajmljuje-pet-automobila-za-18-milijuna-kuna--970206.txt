Foto: FaH USTAVNI SUD objavio je javni natječaj za nabavku najma pet osobnih automobila, a natječaj je težak 1,8 milijuna kuna bez PDV-a. U natječajnoj dokumentaciji stoji kako Ustavnom sudu treba jedan automobil više srednje klase, tri automobila srednje klase te jedan automobil niže klase. Uvjeti natječaja su da je maksimalna starost vozila može biti do tri godine i s maksimalnim brojem prijeđenih kilometara do 80.000 kilometara, a najam se potpisuje na četiri godine. U prosjeku će se tako za jedan automobil izdvojiti 360 tisuća kuna. Najam uključuje registraciju, osiguranje od automobilske odgovornosti, kasko osiguranje, osiguranje vozača i putnika od posljedica nesretnog slučaja te kompletno održavanje vozila što uključuje i nabavku guma te redovne i izvanredne servise  propisane od strane proizvođača  automobila, popravke svih prijavljenih kvarova na automobilima.   Iako smo uredu Ustavnog suda postavili pitanje za koje se točno potrebe Ustavnog suda nabavljaju automobili, nismo dobili i konkretan odgovor.  "Riječ je o otvorenom postupku javne nabave najma (rent-a-car) osobnih vozila za potrebe Ustavnog suda sa svrhom sklapanja okvirnog sporazuma na četiri godine s procijenjenom vrijednosti nabave za čitavo navedeno razdoblje i za svih pet vozila od ukupno 1.824.000,00 kuna, a s obzirom na to da ističe dosadašnji okvirni sporazum i ugovor o najmu", stoji u odgovoru kojeg smo dobili iz Ustavnog suda.