GABRIJELA Žalac, ministrica regionalnoga razvoja i fondova Europske unije, gostovala je u emisiji N1.  Između ostalog, razgovarala je o Slavoniji i problemima s kojima se ta regija suočava.  Na upit što se može učiniti da sredstva iz europskih fondova budu dostupnija i manjim proizvođačima, rekla je bi ih uputila da se jave županijskim razvojnim agencijama.  Ima dovoljno prijava  "Ja bih uputila gledatelje da se jave u županijske razvojne agencije, koje su regionalni koordinatori po Zakonu o regionalnom razvoju. Za njih sredstava ima puno više nego za velike tvrtke, da se razumijemo, iz Europskih fondova. To se i čini i događa na terenu, jer ono što mi imamo kao pokazatelj u ministarstvu, gdje god je natječaj objavljen za državne institucije, tu slabo imamo prijava, a ovaj dio koji se odnosi na jedinice lokalne samouprave, male proizvođače, tu imamo tri puta više prijava, nego što je dostupno sredstava. Ima dovoljno prijava, a za one koji ne znaju kako bi prijavili svoje projekte, njih uvijek upućujemo da se jave u županijske razvojne agencije, koje su osnovane upravo s ciljem pomoći svim dionicima, odnosno, potencijalnim nositeljima europskih projekata. Kroz Savjet za Slavoniju, Baranju i Srijem, koji smo osnovali na sjednici Vlade, u njemu će sjediti svi resorni ministri koji su vezani na tu temu, ali i župani i direktori županijskih razvojnih agencija, predstavnici udruga gradova i općina i drugi relevantni dionici, koji će raspravljati o tim temama, ne samo kroz EU fondove, nego i kroz Vladine mjere, što je potrebno hitno učiniti na tim prostorima da se zaustave negativni trendovi i da konačno krene nabolje", rekla je Žalac.  Ne vidi nikakav problem  Upitana o problemima u koje je zapao Agrokor i kako će to utjecati na Slavoniju, odgovorila je kako misli da ništa neće krenuti po zlu.  "Ja mislim da tu ništa neće krenuti po zlu. Ja mislim da je to više nekakav medijski prostor sad u tom kontekstu. Ipak je to velika tvrtka, koja jako dobro razmišlja o svemu onome što joj dolazi i u konačnici, u kontekstu udjela, mislim da nije problem zato što će Agrokor u svakom slučaju ostati većinski vlasnik, tako da ne vidim tu nikakav problem, ja osobno u ovom trenutku. Mislim da tu neće biti nikakvih velikih problema, ali svjesni smo toga da je Agrokor veliki nositelj, prije svega broja zaposlenih, i nekakve politike razvoja i poljoprivrede i prerađivačke industrije. Mislim da je jako važno da to bude stabilno na neki način", rekla je ministrica regionalnoga razvoja i fondova Europske unije.