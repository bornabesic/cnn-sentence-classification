Na Zagrebačkoj burzi u utorak je nastavljen oštar pad cijena dionica kompanija iz sastava Agrokora, nakon što je jučer Moody's ponovno snizio rejting tog koncerna, pa su te kompanije od početka ožujka do sada izgubile na tržišnoj kapitalizaciji od 36 do čak 69 posto.   Crobex indeks bio je oko 11 sati u minusu 1,11 posto, na 1.918 bodova, a Crobex10 za 0,85 posto, na 1.124 boda.   Redovni promet dionicama dosegnuo je 4 milijuna kuna.   Milijunski promet zabilježen je tek dionicom Leda, 1,44 milijuna kuna. Cijena joj je potonula gotovo 20 posto, na 3.000 kuna.   Od početka ožujka, i niza loših vijesti vezanih uz nelikvidnost, nemogućnost podmirivanja potraživanja dobavljača i dolaska izvanrednog povjerenika na čelo Agrokora, cijena te dionice strmoglavila se 68,4 posto, odnosno tržišna kapitalizacije te kompanije smanjena je za više od tri puta.   Za toliko je srezana i tržišna kapitalizacija Jamnice, čija je cijena danas potonula 22,3 posto, na 50.101. kunu. Od početak ožujka, pak, cijena joj se strmoglavila za 69 posto.   Dionica Belja danas je u minusu 21,27 posto, te se njome trguje po 9,33 kune. To je 57,6 posto niža cijena nego početkom ožujka.   Dionica Zvijezde zabilježila je danas gubitak od gotovo 17 posto, i njome se trguje po 1.551 kunu, što je 58 posto niže nego početkom ožujka.   Dionica Vupika, koja je u tom razdoblju bilježila izrazito volatilna kretanja, danas je u minusu 29 posto, na 23,45 kune, a od početka ožujka u minusu je 36 posto.   "Vijesti koje sustižu jedna drugu iz koncerna Agrokor pokazuju da se ostvaruju sve sumnje – ustvari se ne zna koliko je Agrokor u ovome trenutku zadužen, koliko ima kredita i prema kome. Moody's je napravio logičan korak, dodatno snizivši rejting koncernu", kaže Roman Rinkovec, broker u investicijskom društvu Credos.   Agencija Moody's snizila je u utorak kreditni rejting Agrokora za jedan stupanj, sa Caa1 na Caa2 te podigla vjerojatnost njegova stečaja sa Caa1-PD na CA-PD, zadržavši negativne izglede.   Kako su pojasnili, odluka da snize Agrokorov rejting odražava njegovu prijavu za restrukturiranje sukladno hrvatskom zakonu, što po njihovu mišljenju stečaj čini vrlo vjerojatnim.   "Kako ne znamo pravu situaciju u koncernu, vlada velika neizvjesnost. Uopće govoriti gdje će sve to završiti je deplasirano - s dionicama Agrokora sada trguju samo špekulanti ili 'insajderi'. Većina investitora nema uvida u stanje stvari, pa ni ne pokušava trgovati s tim dionicama dok ne pristignu pouzdanije informacije iz samog sustava", navodi Rinkovec.   Kako je istaknuo, cijene dionica Agrokorovih kompanija ovisit će o daljnjim vijestima koje će pristizati. "Izvjesno je jedino da će neizvjesnost još neko vrijeme potrajati na tržištu", zaključuje Rinkovec.   Osvrćući se na pad cijene dionica Agrokorovih izdanja na Zagrebačkoj burzi, izvanredni povjerenik za Agrokor Ante Ramljak u utorak je kazao kako vrijednost dionica ovisi o povjerenju investitora te da će se za koji dan vidjeti kako će se oni ponašati.   Dionice Agrokorovih kompanija u najvećem su minusu, no i je tržište pod njihovim pritiskom duboko u crvenom području. Od početka ožujka Crobex indeks zaronio je 13 posto, a Crobex10 za 12 posto.   Po rastu cijena tijekom prijepodneva ističu se tek dionice Viadukta, za 5,18 posto, Excelsa nekretnina, za 4,7 posto te Atlantske plovidbe, za 2 posto.