Ministarstvo poljoprivrede do 9. lipnja provodi javnu raspravu o prijedlogu zakona o obiteljskom poljoprivrednom gospodarstvu (OPG), kojim će se konačno definirati obiteljsko poljoprivredno gospodarstvo kao organizacijski oblik u kojem se obavljaju gospodarske djelatnosti poljoprivrede i s njom povezane dopunske djelatnosti, način i uvjeti za upis u Registar OPG-a, prava i obveze, odabir i odgovornost nositelja OPG-a, zapošljavanje, nadzor nad primjenom zakona i slično. – Napokon ćemo imati zakon koji će obiteljska poljoprivredna gospodarstva razlikovati od svih ostalih gospodarskih subjekata i koji će pomoći uređenju tržišta poljoprivrednih i prehrambenih proizvoda. Želimo kvalitetan i promišljen propis, propis koji će biti provediv u praksi i koji će imati pozitivne učinke na OPG-e i na cjelokupno gospodarstvo – kazao je ministar poljoprivrede Tomislav Tolušić. Upis u registar OPG-a Prijedlogom zakona, OPG je definiran kao gospodarski subjekt – fizička osoba koja samostalno i trajno obavlja djelatnost poljoprivrede i s njom povezane dopunske djelatnosti, a temelji se na radu njegovih članova te korištenju vlastitih i/ili unajmljenih proizvodnih resursa.  Poljoprivrednici koji imaju godišnju vrijednost proizvodnje veću od 3000 eura obavezno bi se trebali upisati u registar OPG-a i ne mogu istovremeno imati obrt za obavljanje poljoprivrede djelatnosti i OPG. Upis u registar podrazumijeva i status, odnosno izbor glavne i dopunskih djelatnosti – OPG za proizvodnju, za proizvodnju i preradu, za proizvodnju i usluge ili za proizvodnju, preradu i usluge.  OPG koji se, primjerice, bude bavio proizvodnjama koje nije prijavio, ne vodi na propisani način evidenciju o proizvodnji ili u zakonskom roku ne prijavi promjenu sjedišta, nositelja ili člana gospodarstva, mogao bi platiti kaznu od 2000 do 20.000 kuna.    