Ključna poruka jučerašnjeg Dana poduzetnika jest da nema vremena za odgađanje rješavanja problema u poslovanju i pokretanja projekata koji su na čekanju zbog političke nestabilnosti, što je dovedeno u kontekst s dvama ciklusima parlamentarnih izbora. Hrvatskoj treba stabilna Vlada, ustvrdila je predsjednica Hrvatske udruge poslodavaca Gordana Deranja na skupu koji je okupio većinu uglednih imena domaće poslovne scene. Upis vlasništva do 30 dana Poslodavci, kao i uvijek, pozivaju na reforme i rješavanje strukturnih problema, a pozdravili su poreznu reformu provedenu početkom godine i rekli da očekuju skoro dodatno ukidanje parafiskalnih nameta. Uz to dali su nekoliko preporuka za mikroreforme poput skraćenja procedura za pokretanje poslovanja s osam postupaka na četiri i skraćivanje rokova za upisivanje vlasništva na nekretninama sa 62 na 30 dana.  – Prognoze govore da bi se, ne bude li loših scenarija za Agrokor i neočekivanih događaja, sadašnji rast trebao nastaviti, uglavnom na sadašnjoj razini ili malo ispod. Time ne možemo i ne smijemo biti zadovoljni. Takve stope rasta neće nas skoro izvući iz grupe gospodarski najslabijih članica EU – poručila je G. Deranja. Preporuke na HUP-ovu skupu na koji se odazvalo 500-tinjak poduzetnika slušao je gospodarski tim Vlade – premijer Andrej Plenković, potpredsjednica Vlade Martina Dalić i ministri Zdravko Marić, Tomislav Ćorić, Nada Murganić i Milan Kujundžić, ali i savjetnik predsjednice Marko Jurčić te izaslanik predsjednika Sabora Domagoj Ivan Milošević. – Jedna od strukturnih mjera ove Vlade bit će usmjerena na povećanje proizvodnje, nezaposlenost ćemo smanjiti za nekoliko desetaka tisuća, a nastavit ćemo i s konsolidiranjem javnih financija – rekao je premijer Plenković. Mjere za lakše zapošljavanje Najavio je izmjene zakona o tržištu rada, pri čemu će se Vlada voditi liberalizacijom tržišta rada u smjeru lakšeg zapošljavanja, a stabilnost mirovinskog sustava osigurat će se penalizacijom ranog odlaska u mirovinu i poticanjem duljeg radnog vijeka koji se mora uskladiti s očekivanim životnim vijekom. Poslodavci su se usredotočili na tržište rada, na kojem postoje znatne nelogičnosti. U Zavodu za zapošljavanje je više od 190.000 nezaposlenih, a kada poslodavac traži radnika teško ga je naći, moglo se čuti. Problem je loša struktura nezaposlenih. Na tržištu se traže ili jako stručni kadrovi ili radnici za manje komplicirane poslove, a gotovo je iščeznula ponuda poslova za srednju stručnu spremu. HUP skor za 2016. godinu pokazuje da je Hrvatska stagnirala u odnosu na 2015., što ukazuje na slabe temelje i izostanak strukturnih reformi. – Rezultat od 33 boda postavlja pitanje održivosti aktualnog tempa rasta i razvijenosti kapaciteta za dugoročni društveni i gospodarski razvoj – kazao je Davor Majetić, glavni direktor HUP-a.