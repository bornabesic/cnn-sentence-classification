DOK se cijela zemlja bavi Ivicom Todorićem, on se bavi preuzimanjem tvrtki.  Prema podacima iz sudskog registra, Todorićeva tvrtka Agrokor projekti 18. travnja upisana je kao vlasnik tvrtke HU-PO iz Zagreba. Todorić preuzeo tvrtku za trgovinu  Agrokor projekti je krovna kompanija Agrokora koja je preko Nizozemske vlasnik cijele mreže Todorićevih tvrtki, ali nije obuhvaćena Lex Todorićem, odnosno nije pod upravom vladina povjerenika.  HU-PO se bavi trgovinom, 2015. godine imali su prihode od 6,8 milijuna kuna, a od ožujka ove godine tvrtku vodi Vladimir Džaja koji je ujedno i direktor Agrokorove tvrtke PIK Vinkovci.  PIK Vinkovci od 10. travnja ove godine je pod upravom vladina povjerenika Ante Ramljaka, ali je u sudskom registru pored njega kao direktor i dalje upisan Džaja. Prema tome, Džaja sada paralelno radi za Agrokor i za Todorića.  >> Pogledajte mrežu Todorićevih tvrtki  Todorić je osnovao tvrtku Agrokor projekti u Zagrebu koja je vlasnik Adria Group BV-a u Nizozemskoj, a koja je vlasnik Adria Group Holding BV-a, također u Nizozemskoj. Preko njih je vlasnik 95 posto Agrokora.   Ministarstvo gospodarstva za pitanja o Zakonu upućuje na Agrokor  Pokušali smo od Ministarstva gospodarstva dobiti odgovor zašto i ta tvrtka nije obuhvaćena izvanrednom upravom, odnosno jesu li napravljeni propusti kod izrade Zakona koji je stupio na snagu početkom travnja.  Iz ministarstva su nas uputili da se obratimo izvanrednom povjereniku Agrokora, što je pomalo neobično, s obzirom na to da je vlada, odnosno Ministarstvo pravosuđa postavilo pravni okvir u kojem izvanredna uprava djeluje.  Agrokor nam je dao pojašnjenje prema kojem je Zakonom predviđeno da se postupak izvanredne uprave vodi nad dužnikom i ovisnim društvima te da zbog toga Agrokor projekti nisu pod upravom povjerenika.  "Zakon predviđa da se postupak vodi nad društvom dužnikom i njegovim ovisnim i povezanim društvima kojima je društvo dužnik vladajuće društvo. S obzirom na to da Agrokor d.d. nije vladajuće društvo Agrokor projektima d.o.o. (nego obrnuto), postupak se ne odnosi na Agrokor projekte d.o.o.“, naveli su iz Agrokora.  Naknadno smo ih tražili komentar situacije u kojoj Vladimir Džaja istovremeno radi kod Todorića u Agrokor projektima i u tvrtki PIK Vinkovci, ali do objave teksta nismo dobili odgovor.