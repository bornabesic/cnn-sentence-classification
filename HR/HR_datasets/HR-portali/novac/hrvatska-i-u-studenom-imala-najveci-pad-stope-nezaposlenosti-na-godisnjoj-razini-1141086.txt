Hrvatska je i u studenome zabilježila najveći pad stope nezaposlenosti na godišnjoj razini među zemljama Europske unije, dok je na mjesečnoj ona blago skliznula, kao i u Uniji u cjelini, pokazali su u ponedjeljak najnoviji podaci Eurostata. U Hrvatskoj je sezonski prilagođena stopa nezaposlenosti, utvrđena metodologijom Međunarodne organizacije za rad (ILO), u studenome 2016. godine iznosila je 11,4 posto, što znači da je blago skliznula u usporedbi s listopadom, kada je prema revidiranim podacima iznosila 11,5 posto. U prvotnoj procjeni, objavljenoj početkom prosinca, u listopadu je bila procijenjena u visini 12,7 posto.  Time je znatnije pala u usporedbi sa studenim 2015. godine, kada je iznosila 15,7 posto. Hrvatska je time četvrti mjesec zaredom zabilježila najveći pad stope nezaposlenosti među zemljama EU. U studenom je u Hrvatskoj, prema Eurostatovom izračunu, bez posla bilo 207 tisuća građana, tisuću manje nego u listopadu. U studenom 2015. nezaposleno je bilo njih 296 tisuća, pokazalo je najnovije izvješće Eurostata. Blago klizanje stope nezaposlenosti na razini EU-a Bez posla je u studenom, prema procjenama Eurostata, na razini EU-a bilo 20,429 milijuna građana, od čega njih 15,898 milijuna u eurozoni. Na mjesečnoj je razini njihov broj smanjen za 41 tisuću u EU i za 15 tisuća u eurozoni. Na godišnjoj razini manji je za 1,552 milijuna u EU i za 972 tisuće u eurozoni. U EU sezonski je prilagođena stopa nezaposlenosti u studenome tako skliznula na 8,3 posto, najnižu razinu od veljače 2009. godine, s revidiranih 8,4 posto u listopadu. Prva procjena pokazivala je stopu od 8,3 posto. U studenome 2015. iznosila je devet posto. U eurozoni se pak zadržala na najnižoj razini od srpnja 2009., od 9,8 posto. U studenom 2015. godine iznosila je 10,5 posto.  I u studenom je stopa nezaposlenosti na godišnjoj razini smanjena u 24 zemlje članice, a uvećana u njih četiri - Estoniji, Danskoj, na Cipru i u Italiji.  Najvišu stopu nezaposlenosti i dalje bilježe Grčka, s 23,1 posto u rujnu 2016. godine, te Španjolska, s 19,2 posto. Najniže stope nezaposlenosti ponovo su imale Češka i Njemačka, u visini 3,7 odnosno 4,1 posto. Nezaposlenost mladih dodatno smanjena na godišnjoj razini Stopa nezaposlenosti među mladima u EU u studenome je blago porasla, na 18,8 posto, s 18,7 posto u prethodnom mjesecu, no smanjena je za 0,7 postotnih bodova u odnosu na isti mjesec godine ranije.  I u eurozoni je stopa nezaposlenosti u dobnoj skupini do 25 godina porasla na mjesečnoj razini, na 21,2 posto, s 20,9 posto u listopadu. Na godišnjoj razini također smanjena, za 0,6 postotnih bodova.  U studenome je u EU bez posla bilo 4,280 milijuna mladih, od čega njih 3,007 milijuna u eurozoni. Na godišnjoj razini im je broj smanjen za 137 tisuća na razini EU-a i za 42 tisuće u eurozoni. Grčka i Španjolska prednjačile su među zemljama EU i najvišim stopama nezaposlenosti među mladima. U Grčkoj je ona iznosila 46,1 posto (u rujnu), a u Španjolskoj 44,4 posto. Slijedi Italija, s 39,4 posto.  Hrvatska je u trećem prošlogodišnjem tromjesečju prema revidiranim podacima Eurostata bilježila stopu nezaposlenosti među mladima od 30,1 posto. U prethodnom je izvješću ona procijenjena na 29,7 posto. >> Pogledajte kako izgleda socijalna slika Zagreba