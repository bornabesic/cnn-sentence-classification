Foto: Sanjin Strukić/Pixsell  KLJUČNI financijer zagrebačkog HDZ-a na lokalnim izborima je Branko Vojnović, građevinar blizak Milanu Bandiću, aktualnom gradonačelniku koji je osvojio najviše mandata u gradskoj skupštini i u drugom krugu se natječe za novi mandat.  Objavljena izvješća donacija za kampanju HDZ-a Grada Zagreba i njihovog gradonačelničkog kandidata Dragu Prgometa odnose se na period od 2. do 12. svibnja, u kojem je prikupljeno ukupno 119.600 kuna. Na račun zagrebačkog HDZ-a uplaćeno je 44.000 kuna donacija, od čega je Vojnović dao gotovo cijeli iznos. Preko tvrtke Drugi element uplatio je 25.000 kuna, a 15.000 došlo je preko njegove tvrtke Valor.  Bandićevom građevinaru unosne zamjene, a odakle mu stan?  Titulu Bandićevog građevinara Vojnović je zaslužio zbog niza poslova s Gradom Zagrebom, u kojima mu je prepuštan niz vrijednih zemljišta u zamjenu za jeftinije ili beskorisne čestice. Često su to bile zelene površine ispod balkona ili šetnice između zgrada. Zajedno s bratom Ivanom, Branko Vojnović vlasnik je niza građevinskih tvrtki kao što su Zagrebgradnja i Geoprojekt, poznatih po aferi sa zagađenom vodom u zagrebačkom naselju Vrbani III, gdje su bili investitori i izvođači.   Vojnović se pojavljuje i u aferi s tzv. "Bandićevim stanovima". Uskok je pronašao četiri stana u Zagrebu koje smatra njegovima, iako ne glase na Bandićevo ime, nego na dvije tvrtke koje su sudjelovale u razmjeni zemljišta s Gradom. Među njima je i Vojnovićev Geoprojekt.   Na ovom drugom računu, gradonačelničkog kandidata prikupljeno je do 12. svibnja 75.600 kuna donacija, a kao najveći donator navodi se s 20.000 kuna tvrtka Đurkin u vlasništvu čakovečkog HDZ-ovca. Taj dugogodišnji donator HDZ-a Indexovom je novinaru na pitanje je li mu donacija pomogla da dobije milijunsku potporu od države rekao svojevremeno: "S obzirom na to da sam visokopozicionirani HDZ-ovac, mogu vam reći da sam malo dobio".  Prgomet najviše potrošio na Hanza mediju i Unex  Po 10.000 kuna uplatili su ljudi iz Prgometovog tima Davor Filipović i Sanda Kulić Makar, te odvjetničko društvo Župić i partneri. Sam Prgomet uložio je u izbore svojih 20.000 kuna.  Za promociju Prgometa i svih drugih HDZ-ovskih kandidata ukupno je, za sada, potrošeno 311.754 kuna. Najviše je otišlo Unexu i Hanza mediji, svakome po 80.000 kuna. Samo je specijal u Globusu s knjižicom o Dragi Prgometu koštao 40.000 kuna.   Milan Bandić je uostalom po mnogima bio samo jedan od tri HDZ-ova kandidata na lokalnim izborima u Zagrebu. Činjenica da je Bandićev građevinar donirao HDZ Grada Zagreba posebno je zanimljiva s obzirom na to da će HDZ, posve izgledno, ponovo koalirati s bandićevcima u gradskoj skupštini. No kako su osvojili jedan mandat manje nego na prošlim izborima, Bandiću HDZ-ova lista nije dovoljna za osiguranje većine.