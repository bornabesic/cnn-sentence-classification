Hrvatskim turističkim vodičima treba dodatna edukacija, koja košta oko sedam tisuća kuna, za vođenje turista zaštićenim lokalitetima poput starogradskih jezgri, nacionalnih parkova i sl. Za razliku od našeg vodiča, nazovimo ga Ante, Janez ili Hans mogu i bez toga. Lani je tu povlasticu iskoristilo sedamdesetak stranih turističkih vodiča, mahom iz Slovenije i Njemačke, a ove je godine strancima već izdano tridesetak ovlaštenja za povremeno i privremeno vođenje turista na teritoriju Hrvatske. Za predstavnike oko 3500 hrvatskih turističkih vodiča, koje je jučer primio ministar turizma Gari Cappelli, takva je praksa neodrživa. “Želimo da se zaštiti dignitet struke i da goste na zaštićenim lokalitetima vode isključivo educirani vodiči”, ističe predstavnica šibenskih vodiča Tina Biluš. Njena kolegica iz Splita Suzana Talijan ističe da domaći vodiči nemaju ništa protiv kolega iz inozemstva, ali smatra da i oni moraju proći dodatnu edukaciju kao i domaći. I ministar Cappelli smatra da se propisi iz 2015., koji dovode domaće vodiče u neravnopravan položaj sa stranima, moraju “popeglati”. Kako se radi o regulativi koja mora biti usklađena s europskim propisima, osnovat će tim ljudi, sastavljen od pravnika i vodiča, koji će ponuditi rješenje. >> Vraćaju se i Rusi: Agencije ne pamte ovakvo zanimanje stranih turista za Hrvatsku 