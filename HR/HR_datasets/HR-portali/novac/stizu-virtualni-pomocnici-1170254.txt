Dosad manje poznati hrvatski startup Erato na najboljem je putu da krene stopama Microblinka poznatog po PhotoPayju i PhotoMathu i da svoju tehnologiju pretvori u regionalni standard u mobilnom bankarstvu. Microblink je prije pet godina svoju tehnologiju automatskog plaćanja računa fotografiranjem zvanu PhotoPay uveo kao pilot projekt u Erste banku u Hrvatskoj. U dvije godine Erste je korištenje svoje aplikacije mobilnog bankarstva povećala 20 puta, a broj korisnika udvostručila. PhotoPay su zatim implementirale gotovo sve banke u Hrvatskoj i regiji. Erato je u pilotu u Erste banci u Hrvatskoj od siječnja. Neslužbene su procjene da će u produkciju najkasnije do kraja godine. Eratova tehnologija EratoExpert mobilnom bankarstvu dodat će mogućnosti kakve je internetu dodao Google, a čija je primjena danas evoluirala u proizvode poput Amazonove Alexe i Appleove Siri. Eduard Camaj, suosnivač Erata, kaže da smo na pragu nove ere mobilnih aplikacija. – U pogledu razvijenosti jezičnog aspekta tehnologije, ne zaostajemo za Appleovom Siri i drugim poznatim tehnologijama no, EratoExpert drukčiji je što se tiče primjene. Mi omogućujemo drugima da razviju vlastite inteligentne virtualne pomoćnike prema vlastitim potrebama – kaže Camaj. Dodaje da EratoExpert omogućuje brzo i precizno pretraživanje informacija iz prethodno definiranih baza znanja ili zadavanja naredbi bez potrebe korištenja ključnih riječi. To znači da će u idućih nekoliko godina postati standard i da u mobilnoj aplikaciji više nećete tražite meni i pravi gumb da bi napravili novi račun za isplatu već da ćete unutar aplikacije imati search traku, možda sličnu Googleovoj, ali ne Googleovoj tehnologiju već onoj od Erata, preko koje ćete to napisati i čak izgovoriti kao naredbu. Eduard Camaj kaže da će Erato tehnologiju moći usvojiti maloprodajni lanci, velike prehrambene tvrtke, turističke kompanije.   