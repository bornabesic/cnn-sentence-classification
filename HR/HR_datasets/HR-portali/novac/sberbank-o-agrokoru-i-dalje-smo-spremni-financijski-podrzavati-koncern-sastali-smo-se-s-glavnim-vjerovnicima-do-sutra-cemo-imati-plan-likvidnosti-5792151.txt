Dodatno financiranje pomoći će stabilizirati situaciju tekuće likvidnosti Agrokora u očekivanju "visoke sezone", a Sberbank zajedno s VTB-om i drugim ključnim bankama-kreditorima radi na rješavanju tog problema, odgovorili su u ponedjeljak iz ruske državne banke na upit Hine. "Bez obzira na operativne poteškoće u kojima se Agrokor nalazi i moguća trenutna ograničenja, Sberbank mu produžava pružati financijsku potporu usmjerenu k stabilizaciji njegova tekućeg poslovanja", rekli su Hini iz Sberbanka. Predstavnici te banke sastali su se s glavnim bankama-vjerovnicima Agrokor koncerna i dogovorili kao prvi korak, uz pomoć konzultanata, pripremiti plan likvidnosti Agrokora za sljedeća tri mjeseca, a koji bi trebao biti usuglašen do sutra, naglašavaju iz Sberbank. U Sberbanku za sada ne mogu procijeniti iznos nužan za dodatno financiranje Agrokora. Isto tako, moguće je da će nakon pregovora s glavnim kreditorima i dobavljačima taj iznos biti smanjen, kažu u ruskoj banci. "Nakon što se riješi hitan problem normalizacije likvidnosti bit ćemo spremni razmotriti nastavak mogućeg dugoročnog restrukturiranja koncerna", ističu iz Sberbanka. Pritom navode da "smislena može biti prodaja dijela non-core imovine i početak potrage za ozbiljnim investitorom s bogatim iskustvom u tom sektoru, prihvatljivim za vjerovnike i trenutne dioničare". Iz ruske državne banke ponavljaju kako ne želi upravljati Agrokorom niti biti njegovim vlasnikom i ta pitanja ne razmatraju.