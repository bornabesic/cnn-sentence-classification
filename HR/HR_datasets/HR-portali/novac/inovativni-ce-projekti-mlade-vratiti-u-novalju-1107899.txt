Novalja je prvi hrvatski grad koji je publici priredio koncert nekog domaćeg izvođača u skladu s najsuvremenijom tehnologijom (hologramski nastup Ivana Zaka), čime lokalni turistički potencijal dobiva i novu dimenziju. Gradonačelnik Novalje Ante Dabo, koji dužnost obnaša od 2013. godine, u dosadašnjem mandatu uveo je turistički bonton bez negativnog utjecaja na broj noćenja, kako su iznajmljivači i ugostitelji svojevremeno strahovali, a sada najavljuje i zaokret novljanskog turizma prema inovativnoj i raznolikoj ponudi. Može li Novalja živjeti od reputacije Zrća kao najvažnije hrvatske zabavne destinacije? Objektivne okolnosti trenutačno nam ne idu na ruku jer su festivali u drugim gradovima i okolici posjećeniji i imaju zvučnija glazbena imena. Na Zrću se promijenila struktura publike, dolaze nam mlađi gosti – nekoć je donja dobna granica posjetitelja bila 25 godina, sada je čak i niža. Također, dok je ranije bilo riječi o posjetiteljima iz najvećih europskih metropola, poput Londona, danas dolaze gosti iz manjih gradova, drukčije platežne moći. Iako imamo dva velika i cijenjena festivala, HideOut i Sonus, splitska Ultra privlači izvođače poput Carla Coxa u čijim ugovorima stoji da te sezone ne mogu nastupati nigdje nego na Ultri. Kako biste ocijenili ovogodišnju sezonu? Ipak, iz godine u godinu bilježimo rast smještajnih kapaciteta te smo ove godine sezonu otvorili s nešto manje od 25 tisuća raspoloživih ležaja. U tome je veliku ulogu odigrala i legalizacija novoizgrađenih objekata, ali i razvoj poduzetničke svijesti u skladu s potencijalima koje imamo. Trenutačni problem je neuravnoteženost usluge koja utječe na daljnji rast i razvoj. Jedan dio problema su i taksisti od kojih trećina od ukupno 50 koncesionara posluje s nepravilnostima i na grad bacaju loše svjetlo. Novalju karakterizira i neusuglašena ugostiteljska ponuda u kojoj s jedne strane imamo izvrsne i cijenjene restorane, ali i poplavu fast food objekata tako da bi i ovu vrstu ponude trebalo sistematizirati. Koji su po vama onda pokretači daljnjeg turističkog rasta u Novalji? Diversifikacija turističke ponude. U planu je razvoj nautičkog turizma te u listopadu ili studenom očekujemo i prvi referendum na kojem će se odlučivati o gradnji marine. Takav korak bio bi u više no ispravnom smjeru jer otvara sasvim nove prilike i dovodi nove goste, kao i gradnja etnosela s čijom realizacijom bismo trebali krenuti uskoro. Pred nama su brojni infrastrukturni zahvati zahvaljujući kojima mlade vraćamo natrag u Novalju. Konkretno, u urbanizaciju i ozelenjivanje novaljskih gradskih površina uključili smo lokalne stručnjake za hortikulturu koji će nam pomoći uljepšati grad. Na čemu se trenutačno radi? Kako novaljski hotelski smještaj nije sasvim udovoljavao stvarnim potrebama, odlučili smo se pozabaviti time. Trenutačno je nekoliko privatnih investitora u postupku dobivanja građevinske dozvole za gradnju hotela, a određeni su projekti već u fazi gradnje. Postoje li opipljivi rezultati ranije uloženih napora? Sezona se širi i proširuje, uspjeli smo postići da lokalno stanovništvo turističku sezonu ne vidi samo kao razdoblje od tri mjeseca. Zahvaljujući projektima poput Adventa i dočeka Nove godine na otvorenom, Novalja je puna gotovo cijele godine. Osigurali smo i EU sredstva za projekt aglomeracije Novalja u visini od 25 mil. eura za novi biološki pročišćivač voda. Uspješno smo uveli turistički bonton, osnažili smo rad komunalnog redarstva te podigli razinu reda i sigurnosti u Novalji, a što je najvažnije, buku smo smanjili na prihvatljivu razinu. Ljudi nam dolaze i govore da sada konačno mogu spavati. Nakon rješavanja problema buke, što vas je sljedeće dočekalo? Dio turističkih radnika smatrao je da bi trebalo smanjiti porez na dohodak pa smo dodatne napore uložili u razvoj gospodarski i turistički potentnog načina promišljanja. Usporedimo li podatke iz 2015. s rezultatima i očekivanjima za 2016., porez na dohodak donio je 40 posto više novca nego godinu prije. To je sve novac koji gradu i mještanima vraćamo kroz razne projekte kojima podižemo kvalitetu njihova života. Neprekidno analiziramo što sve možemo učiniti da Novalja bude još kvalitetnija destinacija, ali na umu treba imati da je riječ o višegodišnjim procesima.   >> Novalja je najbogatiji  grad, a Vir najbogatija općina