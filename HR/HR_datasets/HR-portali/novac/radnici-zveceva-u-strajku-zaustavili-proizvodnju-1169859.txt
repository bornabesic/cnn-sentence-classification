Radnici požeške konditorske tvornice Zvečevo od danas  su u štrajku. Kako doznajemo, neki radnici nisu dobili plaću za ožujak, a drugi jesu. Zvečevo je u blokadi, a sredstva koja dolaze na račun tvrtke preusmjeravaju se prema radnicima koji imaju priorotet isplate. U znak solidarnosti s kolegama, u štrajk su danas stupili svi zaposlenici, doznajemo od njihovih sindikalnih predstavnika. Nakon neuspjelog mirenja sindikata i poslodavca, oni su danas ostali u krugu tvornice, ali su obustavili proizvodnju. U sindikatu tvrde kako im je vlasnik tvrtke obećao da će do kraja ovog tjedna izaći pred radnike i objasniti kakva budućnost čeka njih i tvrtku.  – Želim samo naglasiti da smo jedinstveni i složni. Jedino što tražimo je posao. Tražimo da radimo i da se ova situacija čim prije razriješi i da se već danas isplati plaća svim zaposlenicima – rekao je Josip Plaskur, predstavnik Nezavisnog sindikata Zvečevo.  Predsjednik sindikata PPDIV-a Zvečevo Željko Pavičić rekao je kako su svi radnici na svojim radnim mjestima, ali ne rade.  – Glavni cilj nam je da tvrtka opstane - istaknuo je Pavičić. Zvečevu prijeti financijski slom jer su već 40 dana u neprekidnoj blokadi, izvijestili su iz uprave te prehrambene tvrtke. Kako bi se izbjegle neželjene posljedice, uprava je pokrenula ubrzani proces financijskog i operativnog restrukturiranja i čini sve da se poslovanje normalizira. Kažu da će financijsko restrukturiranje podržati i Vlada u sklopu projekta Slavonija, kako bi se zadržala radna mjesta i zaustavila iseljavanja stanovništva. Dodaju i kako je Zvečevo samo jedna u nizu tvrtki koje trpe posljedicu stanja na domaćem tržištu i tržištu regije te apeliraju na sve dionike da problem u tvrtki sagledaju šire od same trenutne situacije zbog kašnjenja sa isplatom plaća za ožujak. Prema podacima iz tvrtke, isplata plaća je u tijeku i za mjesec ožujak primilo ju je 212 zaposlenika, dok se za preostalih 69 zaposlenika intenzivno traži rješenje i uvjereni su da će one biti isplaćene do kraja tjedna. Zvečevo je također jedan od Agrokorovih dobavljača. 