Državni zavod za statistiku (DZS) objavit će danas izvješće o potrošačkim cijenama u svibnju, a makroekonomisti očekuje nastavak oštrog pada cijena na godišnjoj razini, odnosno deflacije. Četiri makroekonomista, koji su sudjelovali u anketi Hine, procjenjuje u prosjeku da su u svibnju potrošačke cijene pale za 1,6 posto u odnosu na isti lanjski mjesec. Njihove procjene pada cijena kreću se u rasponu od 1,5 do 1,7 posto. To znači da se nastavlja trend deflacije, odnosno pada potrošačkih cijena na godišnjoj razini, koji sa sporadičnim prekidima traje još od veljače 2014. godine. U prethodna dva mjeseca potrošačke cijene pale su 1,7 posto na godišnjoj razini, što nije zabilježeno od kada DZS vodi te podatke. To je, kažu makroekonomisti, ponajviše posljedica uvezenih deflatornih pritisaka zbog pada cijena nafte na svjetskom tržištu, ali i lokalnih faktora. „U svibnju očekujemo zadržavanje deflatornih pritisaka prvenstveno sa strane ponude. Globalni čimbenici - niske cijene energenata - te lokalni - pad cijena prirodnog plina i povećana konkurencija - rezultirat će padom cijena sličnim intenzitetom kao i prethodnih mjeseci“, navodi jedan od makroekonomista u anketi Hine. Rizici od deflacije porasli su u svijetu, a ne samo u Hrvatskoj, ponajviše zbog pada cijena nafte na svjetskom tržištu s više od 100 dolara polovicom 2014. godine na manje od 50 dolara po barelu. U prva četiri mjeseca ove godine potrošačke su cijene u Hrvatskoj u prosjeku bile 1,4 posto niže nego u istom lanjskom razdoblju. Tako je razdoblje deflacije ušlo u treću godinu, s obzirom da su lani potrošačke cijene u prosjeku pale za 0,5, a u 2014. godini za 0,2 posto. 