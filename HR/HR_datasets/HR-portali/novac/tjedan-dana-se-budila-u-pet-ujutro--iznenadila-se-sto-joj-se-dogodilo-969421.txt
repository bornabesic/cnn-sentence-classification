Foto: Instagram MALO tko uživa u ranom buđenju. Mnogima je i ustajanje u 7 ujutro previše, a što bi tek bilo da se morate dizati u 5 ujutro baš svaki dan, čak i vikendom. Novinarka Independenta Rachel Hoise pokušala je i iznenadila se. Tjedan dana dizala se svako jutro u 5 i naučila ovih sedam stvari: 1. Odjednom imate vremena za tjelovježbu Ako ste od onih kojima je važniji društveni život od vježbanja, dizanje u 5 ujutro moglo bi vam itekako koristiti. Rachel koja na poslu mora biti od 9 shvatila je da joj rano buđenje daje mnogo slobodnog vremena koje je jednostavno šteta "prosjediti". "Išla sam u teretanu, vježbala kod kuće pa čak i hodala do posla", otkrila je.  2. Bit ćete zadovoljniji sobom Biti budan dok svi ostali spavaju zapravo je odlično, tvrdi ona. "Mogla sam oprati rublje, napraviti doručak i raditi sve što želim dok oni spavaju", kaže. "Obavila sam gomilu stvari koje sam dugo odgađala i postala mnogo produktivnija", tvrdi. 3. Postat ćete gladniji Više vremena, više gladi. Novinarka je otkrila da iako ima vremena napraviti si obliniji doručak, kroz dan joj i dalje treba više hrane. "Nisam mogla odoljeti čokoladicama prije ručka", priznaje. 4. Morate smanjiti večernja druženja "Kada sam se budila oko 7.15, odlazila sam na spavanje u ponoći. Ali kada sam se počela buditi u 5, nije bilo šanse da tako kasno ostajem budna. Morala sam tipu s kojim sam išla na spoj reći da se moramo naći prije 22 sata te da bi bilo super da se nađemo blizu mog stana", kaže. 5. Izgledat ćete bolje "Cijeli tjedan sam primala komplimente od kolega na poslu", kaže. "Ne znam je li to bilo povezano s vježbanjem, doručkom ili činjenicom da sam napokon imala vremena spremiti se za posao. Kovrčala sam kosu, lakirala nokte i uređivala se prije posla", kaže. 6. U jednom trenu će vam dosaditi "Prve dane mi je bilo super, ali čim sam se treći dan probudila i vidjela da je tmuran dan, to dizanje mi je postalo teže. Shvatila sam da bi mi ovaj pothvat u zimskim mjesecima bio mnogo teži, a potajno sam se i nadala da će mi otpasti večernji planovi da bi mogla ići rano u krevet. Tjedan mi se činio jako dug", priznala je. 7. Bit ćete učinkovitiji na poslu "Začudo, postigla sam mnogo više na poslu nego inače. Imala sam više energije tijekom radnog dana i bolje sam se fokusirala na stvari", kaže.