Domaći brend potrošačke elektronike Vivax, iza kojeg stoji M SAN grupa, ove godine očekuje porast prihoda s lanjskih 38,6 na 45,3 milijuna kuna, kao i porast izvoza na 20-ak europskih tržišta, u čemu veliku ulogu ima njihov portfelj pametnih telefona, istaknuo je u petak u M SAN-u voditelj Vivaxa Vlado Brkljača.   "Udio Vivaxovih prihoda u ukupnom prihodu M SAN Grupe prošle godine je iznosio 17 posto, čime smo na prvom mjestu među segmentima u toj grupi, a rastemo i u izvozu, od čega smo u dvije godine - 2015. i 2016. - ukupno ostvarili 62,4 milijuna kuna", kazao je Brkljača.    Istaknuo je da osim pametnih telefona, kojima na hrvatskom tržištu drže udjele iznad 17 posto, pod brendom Vivax proizvode još tablete, pametne televizore, male kućanske aparate, bijelu tehniku i klimatizacijske uređaje.   Podsjetivši kako su na tržište pametnih telefona ušli 2013., najavio je kako ove godine očekuju porast udjela na hrvatskom tržištu tih telefona na nešto iznad 20 posto, a kazao je i da su zadovoljni njihovom prodajom i u Hrvatskoj i u inozemstvu.   Po tom pitanju u Hrvatskoj surađuju i dva mobilna operatora, kao i operatorima u drugim zemljama gdje posluju, a naglasio je i da se u proizvodnji pametnih telefona vode tržišnim trendovima i kvalitetom, u čemu, po njegovoj ocjeni, ne zaostaju za jače poznatim svjetskim brendovima.   "Ove ćemo godine na tržište plasirati četiri do pet novih modela smartphonea, koje proizvodimo u četiri različite kategorije a godišnje prodamo oko 150 tisuća. Od konkurencije se, osim cijene razlikujemo i po vlastitoj servisnoj podršci za te telefone, koje osmišljavamo i specificiramo, od hardvera i softvera do dizajna i drugog, u Hrvatskoj, a potom i nakon provjere kvalitete proizvodimo u našoj tvornici u Kini", kazala je na predstavljanju produkt menadžerica Vivaxa Nikolina Žigić.   Marketing menadžer M SAN Grupe Sergej Ivasović kazao je da u prvim mjesecima ove godine ta grupa bilježi bolje rezultate prometa nego prošle godine, koju je završila s 1,9 milijardi kuna konsolidiranih prihoda, što je bilo slično kao i za 2015.