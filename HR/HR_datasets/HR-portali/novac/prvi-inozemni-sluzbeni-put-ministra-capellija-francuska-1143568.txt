Ministar turizma Gari Cappelli pomalo je iznenadio izborom odredišta svog prvog službenog putovanja. To nije za hrvatski turizam najizdašnija Njemačka, pa čak ni neka zemlja s popisa deset top tržišta, već brojem noćenja dvanaesta – Francuska. Istina, Francuza je u nas prošle godine bilo respektabilnih pola milijuna, a ostvarili su zamalo dva milijuna noćenja. Usporedba s prethodnom godinom pokazuje da ih je došlo 27.000 više, dok porast u noćenjima prema 2015. iznosi 150.000. Razlog zašto je otputovao u Francusku su, međutim, francuski nautičari. – Francuskih nam je nautičara u prošloj godini došlo čak 40 posto više nego u 2015., što je vrlo zanimljivo i vrlo potentno za daljnji rast – poručio nam je jučer iz Francuske ministar Cappelli, koji je dolaskom htio dati na važnosti i pregovorima o uvođenju dodatnih avionskih linija u 2018. Prvi efekti vidljivi su već nakon prijepodnevnih susreta. Zračna kompanija Volotea, koja je lani otvorila četiri zračne linije za Hrvatsku, u 2017. otvara još dvije (iz Marseillea za Split i Strassbourga za Dubrovnik), a planiraju povećati broj putnika čak 60%. U 2018. najavljuje i otvaranje letova za Istru. Predstavnici jednog od europskih lidera apartmanskog turizma Pierre&Vacances u 2017. planiraju pak 12.000 turista za Hrvatsku. – Francuzi su se pomalo zasitili Španjolske, Italije, Portugala i traže nove destinacije – komentira rezultate prvih sastanaka s francuskim partnerima ministar Capelli, koji kaže da su nam Francuzi dodatno zanimljivi za izvansezonu. – U svibnju, recimo, imaju čak četiri praznika.  >> Hrvatska među najnagrađivanijim zemljama prema ocjenama putnika 