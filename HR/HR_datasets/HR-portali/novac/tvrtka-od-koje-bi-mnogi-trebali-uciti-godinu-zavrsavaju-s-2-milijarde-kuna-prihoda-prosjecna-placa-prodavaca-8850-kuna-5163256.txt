Dm-drogerie markt Hrvatska u poslovnoj je godini 2015/2016., koja za tu tvrtku završava u rujnu, ostvario ukupan promet od 1,99 milijardi kuna, dok je neto dobit na razini prošlogodišnjih 75 milijuna kuna, istaknuo je u četvrtak direktor tog maloprodajnog lanca Mirko Mrakužić na konferenciji za novinare. "U protekloj poslovnoj godini dm je nastavio s kvalitativnim širenjem te je u modernizaciju 26 prodavaonica investirano više od 58 milijuna kuna", kazao je Mrakužić. U sljedećoj poslovnoj godini dm će, najavljeno je, uložiti 97 milijuna kuna u modernizaciju 50 prodavaonica, širenje logističkog centra koji bi trebao biti dovršen do ožujka te u razvoj asortimana. Trenutno dm u Hrvatskoj zapošljava 1.327 djelatnika u 156 prodavaonica, koje ima u 60 gradova. Po podacima dm-a, prosječna mjesečna neto plaća u prodavaonicama iznosi 8.850 kuna, a u ukupnom prometu tvrtke udio robne marke iznosio je 28,41 posto. Povodom 20. obljetnice poslovanje u Hrvatskoj, članovi Uprave su istaknuli kako je dm u tom razdoblju investirao više od 827 milijuna kuna te je u državni proračun uplatio više od 2,79 milijardi kuna. Osim toga, tijekom 20 godina poslovanja dm je kroz donacije u zajednicu uložio 49,9 milijuna kuna. Tijekom tih 20 godina promet dm-a znatno je rastao, tako je 1996. iznosio 4 milijuna kuna, 2006. je bio 1,1 milijardu kuna, 2011. je iznosio 1,86 milijardi kuna, a 2016. godine 1,99 milijardi kuna. Od 11 djelatnika koliko ih je bilo 1996. njihov je broj danas narastao na 1.327. Iz dm-a su naveli i kako je Hrvatska bila centar podrške za širenje dm-a u regiju. Grupa dm, koja je prisutna u 12 zemalja, u prošloj je poslovnoj godini godini ostvarila promet od 9,7 milijardi eura.