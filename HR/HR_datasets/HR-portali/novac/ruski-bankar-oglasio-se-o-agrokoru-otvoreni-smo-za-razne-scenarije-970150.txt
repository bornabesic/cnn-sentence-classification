RUSKA VTB banka imat će strpljenja čekati rješenje Agrokorovih dužničkih problema, izjavio je danas financijski direktor VTB-a Herbert Moos.  "Na žalost, još uvijek ne znamo konkretan scenarij koji je trebala predložiti kompanija, ili njeni savjetnici, tako da ćemo biti strpljivi" rekao je Moos na telefonskoj konferenciji a prenosi Reuters.  "Otvoreni smo za razne scenarije"  "Otvoreni smo za razne scenarije, ali moramo pričekati konkretne prijedloge", rekao je Moos. Iako još nije objavljen službeni plan, vladin povjerenik za Agrokor Ante Ramljak u prošlotjednom intervjuu rekao je da će se ići u rasprodaju kompanija.  "Mi sad definiramo grupu u četiri matične cjeline: maloprodaja, operativne kompanije u prehrambenoj proizvodnji, treća je poljoprivreda i četvrta je non core. Non core djelatnosti ćemo vrlo vjerojatno prodavati i iz toga realizirati povrat određenog dijela duga.", rekao je Ramljak i dodao kako za godinu dana grupa neće postojati, kao ni Agrokor holding: "Postojat će Konzum, Mercator, Jamnica, Ledo i slične tvrtke koje stvaraju dobit".