Pogledajte primjere koje je pojasnio Toni Milun Hrvatska zajednica županija pokrenula je aplikaciju Otvoreni proračun u listopadu 2016. godine koja na jasan i pregledan način vizualizira proračune svih dvadeset županija i Grada Zagreba. Građanima omogućuje jedinstven uvid u financije jedinica regionalne samouprave. Potaknuti potrebom da se suhoparne brojke učine zanimljivijima, Zajednica županija otkriva kakve priče stoje iza županijskih financija. Šibensko-kninska županija Šibensko-kninska županija izdvojila je 1,4 milijuna kuna za opremu za nadzor i detekciju požara. Što to znači? Tih gotovo milijun i pol kuna ključno je u sprečavanju posljedica požara kojih prosječno ima više od 50 godišnje i uzrokuju troškove do oko 100 milijuna kuna (u to spadaju vatrogasne intervencije, gospodarski i turistički gubitci, uništenje poljoprivredne kulture i druge štete). Zahvaljujući ovoj opremi prvi požari otkriveni su vrlo brzo, a vatrogasci su na mjestu požara bili već 30 minuta prije prve prijave, pri čemu se koristio manji avion Air tractor (koji košta 25 tisuća kn/sat) umjesto Canadera (70 tisuća kn/sat) i spriječene su daleko veće štete i neizbježni troškovi. Virovitičko-podravska županija Iseljavanje liječnika u Hrvatskoj je od nedavno velik problem. Pogotovo kada se dotaknemo ruralnih sredina. Zato je Virovitičko-podravska županija odlučila da neće čekati nacionalne mjere već sama sufinancira kredite za mlade liječnike s pedeset tisuća kuna za kamate. Od 2013. godine ovim su projektom doveli mlade subspecijalizante: oralnog kirurga, dva zubara, vaskularnog kirurga te stručnjake za abdominalnu kirurgiju. Tako pacijenti ne moraju putovati u Zagreb ili Osijek, a uspjeh projekta potaknuo je županiju da se javi na natječaje europskih fondova i dobiju projekt u vrijednosti od 50 milijuna eura za dnevnu bolnicu i opremu kirurških sala. Krapinsko-zagorska županija Krapinsko-zagorska županija, dobitnica Energy Globe nagrade za poboljšanje energetske učinkovitosti u koje je krenula još prije šest godina i kroz koju se obnovilo deset škola sa smanjenjem potrošnje energije za više od 30%, rekonstruira unutarnju rasvjetu u još tri škole – besplatno. Na koji način? Više od pola, točnije 60% sredstava, financirat će Fond za zaštitu okoliša i energetsku učinkovitost, a ostatak tvrtka koja će uvoditi rasvjetu. Na sljedećim linkovima možete pogledati i ostale primjere koje je pojasnio Toni Milun: “Sustav za nadzor požara uštedjet će Šibensko-kninskoj županiji oko 100 milijuna kuna” “Otvoreni proračun lijepo prikazuje gdje je novac građana i kako se on raspoređuje” “Županije uz pomoć novaca iz europskih fondova realiziraju važne projekte” “Razvitak hrvatskih županija uz pomoć subvencija i EU fondova” Želite li znati više o svojoj županiji, posjetite ovu stranicu i na jednostavno i pregledno saznajte na što županija troši vaš novac.