Specifičnost ovog sajma jest ta da ga u potpunosti organiziraju studenti volonteri iz studentske udruge KSET, za koji mnogi ne znaju da ima vrlo razgranat program djelovanja izvan opsega noćnog kluba, po kojem je nadaleko poznat. Putem ovog projekta želimo pružiti mogućnost tvrtkama da se približe studentima koji su njihovi potencijalni kreativni novi zaposlenici, ali i omogućiti studentima da bolje upoznaju stanje na tržištu rada te da se iz prve ruke raspitaju o tome što im koja tvrtka nudi. Osim prezentiranja tvrtki, ovogodišnji Job Fair nastavlja dobru praksu prezentiranja i mladih poduzetnika, koji su tek izašli s fakulteta, kroz njihova osobna iskustva. Tu je i prezentiranje mogućnosti daljnjeg obrazovanja te usavršavanje na znanstvenim ustanovama i nakon stjecanja titule magistra inženjera. Ove se godine bavimo i mogućnostima zapošljavanja u zemljama Europske unije. Na ovogodišnjem Job Fairu sudjeluju, nikakvim redoslijedom, sljedeće tvrtke: Styria Hrvatska, Talentor, Troido, i-Ways, Pliva, Ericsson, IN2, Apis IT, RealNetworks, Infobip, Trikoder, HR Cloud, Degordian, mStart, Fina, Vipnet, Infinum, DOK-ING te Pet minuta. Sajam se održava u prostorima Fakulteta elektrotehnike i računarstva u Zagrebu do 21. svibnja. 