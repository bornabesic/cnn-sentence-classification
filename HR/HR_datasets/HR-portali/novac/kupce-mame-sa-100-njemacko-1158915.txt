Isti proizvodi kao na zapadu, a kvaliteta puno niža, prehrambeni je šovinizam nekih multinacionalki koji je razotkriven nakon mnogih istraživanja istočnoeuropskih zemalja. Nakon Mađara i Čeha, i Slovaci su nedavno potvrdili kako je gotovo polovica proizvoda koje kupuju na domicilnom tržištu u odnosu na austrijsko slabije kvalitete, od bezalkoholnih pića s umjetnim i jeftinim zaslađivačima do mesnih i ribljih proizvoda s manjim udjelima mesa. A kako i u nas počinje slično istraživanje, nije čudno što i naši trgovci potrošače, osim cijenama, sve više mame njemačkim, talijanskim, švicarskim porijeklom određenih proizvoda, Nutelle, špageta Barilla, mozzarelle, Dasha... Sloganom “100% njemačka formula” ovih se dana u Zagrebu reklamira i deterdžent za pranje rublja Ariel u jednom trgovačkom lancu. Čak 82,6% građana Hrvatske smatra da su proizvodi namijenjeni istočnom europskom tržištu lošije kvalitete od onih u trgovinama zapadnih članica EU, a više od 70% njih tvrdi i da smo u očima velikih korporacija zapadne Europe građani drugog reda. Koliko je u tome istine i bi li netko mogao izgubiti imidž koji gradi kod potrošača nakon istraživanja o kvaliteti 27 naizgled istih proizvoda koji se prodaju na hrvatskom i njemačkom tržištu, a koje u suradnji s Hrvatskom agencijom za hranu (HAH) provodi europarlamentarka Biljana Borzan, doznat će se vrlo skoro. Već ovoga tjedna u Münchenu će se prikupiti uzorci čokolade Milka, namaza Nutella, kašica Hippo od riže i mrkve s puricom, Nesquickovih pahuljica od čokolade, gumenih bombona Haribo, sirnog namaza Philadelphia, mliječnog deserta Monte, tune Rio mare u maslinovu ulju, ribljih štapića Iglo, špageta Barilla, maslinova ulja Monini, hrenovki Wudy, Pringlesova čipsa classic i drugih proizvoda koji će se uspoređivati s istim proizvodima na domaćem tržištu. A to će biti i jedino istraživanje u EU koje uključuje i deterdžente i higijenske proizvode – praškasti deterdžent Ariel, omekšivač Silan, sredstvo za čišćenje Domestos, gel za tuširanje Nivea te pastu za zube Colgate, najavljuje Borzan. Nakon što stručnjaci Nastavnog zavoda Dr. Andrija Štampar i HAH-a u Münchenu kupe odabrane proizvode i uzmu cijene, uskladište ih u specijalno opremljenom vozilu da se kvarljivi proizvodi ne pokvare na putu do Zagreba, vodeći računa i o isteku rokova, isto će se napraviti i s proizvodima za hrvatsko tržište od 3. do 7. travnja. – Analiza će biti obavljena prema jasnim parametrima kvalitete, kao što su udjeli sladila, osnovnih sirovina, okusa, mirisa, usporedbom deklaracija i cijena pa ćemo dobiti transparentne i stručne rezultate – tvrdi Borzan. Nakon njezinih rezultata, nitko neće moći tvrditi da je riječ o ukusu lokalnih potrošača, kazala je Borzan. >> Borzan traži agenciju na razini EU koja će kontrolirati kvalitetu proizvoda >> I Nutella je u EU već u dvije brzine 