Foto: Getty Images NAJMLAĐA žrtva napada u Manchesteru zvala se Saffie Rose i imala je samo osam godina. Na koncert Ariane Grande došla je u pratnji svoje majke i sestre, koje su u bolnici. Čovjek koji joj je pružio prvu pomoć ispričao je potresnu priču o trenucima koje je proveo s ranjenom Saffie Rose. "Bila je malena, umiruća djevojčica i samo je htjela svoju mamu"  Paul Reid, koji ju je pronašao, bio je na koncertu Ariane Grande te je već bio izašao iz arene kada je čuo eksploziju bombe unutra. Potrčao je natrag u arenu, jer je, kako kaže, jednostavno znao da se radi o terorističkom napadu, piše Daily Mail.   Pronašao je ranjenu Saffie i uzeo je u naručje kako bi je smirio u kaosu koji je vladao u areni. U suzama je za The Sun ispričao trenutke u kojima je u areni vidio komade ljudskih tijela razbacane po podu te kako je pronašao Saffie Rose.   "Bila je malena, umiruća djevojčica i samo je htjela svoju mamu. Bilo je tako poražavajuće", rekao je. On je bio jedan od prvih koji je javio policiji o napadu. Od reklama su napravili nosila i odnijeli je do hitne pomoći  "Ljudi su vikali, plakali i vrištali. Nikada neću zaboraviti te zvukove. U dvorani je bio apsolutni kaos. Ljudi su ležali posvuda. Posvuda su bili mrtvi ljudi, a ostali su panično trčali prema autobusnoj stanici", ispričao je.  Prisjetio se trenutaka u kojima je držao Saffie u rukama.   "Pitala je gdje je njezina mama. Rekao sam joj da se ne brine i da ćemo je brzo pronaći. 'Ne brini se, riješit ćemo sve. Bit ćeš dobro'", utješio je.  "Noge su joj bile raskomadane, imala je rupu iznad kuka iz koje nije krvarila i imala je veliku ozljedu na glavi", ispričao je potreseno.   S policajcima je od reklame napravio nosila na koja su stavili Saffie i iznijeli je do hitne pomoći. Ispričao je kako je nikada neće zaboraviti. Majka ne zna da je ostala bez kćeri, sestra u stanju šoka  Prijatelj Saffieine obitelji ispričao je kako je njezin otac "u potpunosti slomljen". Najmlađa kćer mu je mrtva, starija je ozlijeđena, a supruga mu je na intenzivnoj njezi. Saffieina majka još uvijek ne zna da je izgubila kćer.   Saffiein otac je trebao pokupiti svoju obitelj nakon koncerta, ali do toga nije došlo. Njegov prijatelj je izjavio kako je u potpunosti slomljen.  "Andrew je u potpunosti slomljen", ispričao je i dodao da se Ashlee, Saffieina sestra, dobro oporavlja, iako je još u šoku. Nije mogao potvrditi je li majka djevojčica još uvijek u komi, ali je ranije izjavio kako ne zna za smrt svoje kćeri.   "Jako dobro poznajem djevojčice, dolazile bi u moju trgovinu i kupovale slatkiše. Razočaran sam. Ovakve stvari su neprihvatljive. To me stvarno smeta, ona je bila samo mala djevojčica", ispričao je susjed i obiteljski prijatelj.