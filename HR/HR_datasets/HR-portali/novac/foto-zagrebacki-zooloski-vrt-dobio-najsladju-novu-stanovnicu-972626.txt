Foto: FAH/Press U ZAGREBAČKI Zoološki vrt stigla je patuljasta vodenkonjica, stara godinu i pol, koja je prije dolaska u Zagreb živjela u zoološkom vrtu Halle u Njemačkoj, priopćeno je u četvrtak iz zagrebačkog ZOO-a. Nova joj se nastamba sviđa, a budući da ju se često može vidjeti u vodi, timaritelji kažu kako je upravo ona otvorila sezonu kupanja u Maksimiru. Patuljasta vodenkonjica još nije dobila ime, koje će uskoro odabrati Zagrepčani. U zagrebačkom ZOO-u već živi patuljasti vodenkonj Otto, koji je navršio 22 godine, a u Hrvatskoj živi već 19 godina. Mlada ženka će sa starosjediocem Ottom na spoj tek kad dođe sezona parenja. Vodenkonji su trenutačno razdvojeni, no preko ograde se mogu gledati, slušati i njušiti. Slično se pripadnici njihove vrste ponašaju i u prirodi. Mužjaci i ženke ne žive u paru, nego se spajaju tek u vrijeme parenja. Od njihova života u maksimirskoj šumi mnogo se očekuje, jer zagrebački Zoološki vrt sudjeluje u uzgojnom programu za njihovu vrstu. Riječ je o ugroženoj vrsti životinja na čiju populaciju negativno utječu lov te gubitak staništa zbog širenja poljoprivrednih površina i iskapanja ruda. Nastanjuju tropske šume zapadne Afrike i uvijek su u blizini vode: potoka, jezera ili močvara. Na jelovniku im je hrana biljnog podrijetla – od korijenja preko lišća i trave do plodova. Patuljasti vodenkonji mnogo su manji od običnih vodenkonja. Prvi teže između 160 i 275 kilograma, a drugi mogu premašiti i tri tone, kaže se u priopćenju.