Cijene proizvoda hrvatske industrije u travnju su porasle 3,3 posto u odnosu na isti lanjski mjesec, čime je četvrti mjesec zaredom nastavljen njihov rast na godišnjoj razini, nakon 43 uzastopna mjeseca u kojima se bilježio njihov pad, pokazuju podaci Državnog zavoda za statistiku (DZS). Službena statistika pokazuje i da su proizvođačke cijene industrijskih proizvoda u travnju na mjesečnoj razini, u odnosu na ožujak, bile više za 0,7 posto. Isključe li se cijene energije, proizvođačke su cijene u industriji u travnju u odnosu na ožujak više za 0,4 posto, a na godišnjoj razini za 0,3 posto. Proizvođačke cijene na domaćem tržištu na mjesečnoj su razini bile u travnju više za 0,4 posto, a na inozemnim tržištima za 1,1 posto. Na godišnjoj su razini, pak, cijene na domaćem tržištu porasle za 3 posto, a na inozemnom tržištu za 3,8 posto. Promatrano prema glavnim industrijskim grupama, na mjesečnoj su razini u travnju porasle cijene energije za 1,5 posto, a netrajnih proizvoda za široku potrošnju i intermedijarnih proizvoda za 0,5 posto. Cijene trajnih proizvoda za široku potrošnju su smanjene za 0,1 posto, dok su cijene kapitalnih proizvoda ostale na istoj razini. Na godišnjoj razini, cijene energije u četvrtom su mjesecu ove godine bile više za 12,6 posto, netrajnih proizvoda za široku potrošnju za 1,7 posto, a kapitalnih proizvoda za 0,1 posto, dok su cijene intermedijarnih proizvoda pale za 0,9 posto, a trajnih proizvoda za široku potrošnju za 1,8 posto. Po djelatnostima, na mjesečnoj su razini u travnju cijene proizvoda u prerađivačkoj industriji bile za 0,8 posto više, a u opskrbi električnom energijom, plinom, parom i klimatizaciji za 0,1 posto. Istodobno su cijene u rudarstvu i vađenju pale za 0,4 posto, dok su u opskrbi vodom, uklanjanju otpadnih voda, gospodarenju otpadom te djelatnostima sanacije okoliša ostale na istoj razini kao i u ožujku. Na godišnjoj su razini proizvođačke cijene u prerađivačkoj industriji rasle za 4,9 posto, dok su u rudarstvu i vađenju pale za 13,1 posto, a u opskrbi električnom energijom, plinom, parom i klimatizaciji za 2,2 posto. U opskrbi vodom, uklanjanju otpadnih voda, gospodarenju otpadom te djelatnostima sanacije okoliša cijene su ostale nepromijenjene. 