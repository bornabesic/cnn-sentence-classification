PRVA briga su nam dobavljači. Da mogu normalno funkcionirati i platiti Franz Ferdinand. Tako bi se mogla sažeti drama s Agrokorovim dobavljačima, koja je okončana spektakularnim koncertom za birano društvo.  I dok je u petak Zoran Stanković iz Atlantica najavljivao bojkot isporuke robe Konzumu i upozoravao na dug koji visi nad glavama dobavljača, već za vikend njegov šef je bio znatno opušteniji. Emil Tedeschi proslavio je svoj pedeseti rođendan s tri stotine prijatelja u Studentskom centru, zakupio je Francuski paviljon i kazalište ITD, gdje su ih zabavljali Franz Ferdinand, Brett Anderson i The B'52s.  Da im je ostao stari zakon, mogli su samo plakati  Danas će Tedeschi ići kod premijera, već ih je pohvalio jer su im pomogli specijalnim zakonom. U slučaju klasičnog stečaja ne bi bilo novog keša, pa bi dobavljači mogli samo zbrajati gubitke zbog svoje slabosti prema Todoriću i zbog dugogodišnjeg pristajanja na njegov reket. Uspostavom Lexa, vlada je izašla u susret bankama koje su u ovim okolnostima spremne i dalje kreditirati Agrokor. Njima se jamči da će u slučaju bankrota biti prve u redu naplate, ali i propisuje da će novi kredit moći biti potrošen samo za tekuće poslovanje, dakle na dobavljače i njihove troškove.  Nezadovoljan HDZ-ovim rješenjima, SDP je organizirao krizni telefon za pomoć dobavljačima. Čini se da je proradio, budući da su ove godine uz Zorana Milanovića, koji je uvijek na Tedeschijevim partijima, primijećeni i Arsen Bauk i Orsat Miljenić. To je valjda njihov oblik pomoći dobavljačima i radnicima čije su sudbine izložene, dok prigovaraju HDZ-u da štiti krupni kapital.  Na partiju nije bilo klana Todorić. Nije ni ranijih godina, iako su mediji registrirali druženja mlađeg Todorića i Tedeschija na košarkaškim utakmicama. Jedno vrijeme mu je Konzum odbijao prodavati slovenske paštete i kavu, ali i to je bilo uspješno prevladano. Atlantic je bio značajan Agrokorov dobavljač.  Vlada ne plaća Todorićeve dugove Tedeschiju, ali mu pomaže da prođe što bolje  Danas Tedeschi odlazi u vladu na sastanak. Poznat je stav dobavljača, stiskat će vladu kako bi im se isplatila stara potraživanja prema Konzumu i kako bi ih se spasilo od banaka. One im sada naplaćuju mjenice s regresnim pravima, što su također neoprezno potpisivali, misleći da će Todorić trajati vječno.   Da suzbijemo nepotrebni populizam, vlada ne plaća Todorićeve dugove Tedeschijevoj tvrtki. No činjenica je da je i Tedeschiju, kao i drugima, potrebna vladina pomoć da ih naplati. U slučaju starog zakona, banke bi ih pregazile i potraživanja bi im bila u značajnoj mjeri otpisana. Točnije, izgubili bi značajan novac.  Godinama su dobavljači pristajali na Todorićev reket nevjerojatno dugim rokovima plaćanja, neki od njih i kreditiranjem putem mjenica i tko zna kakvim sve shemama, da bi ušli na njegove police. Ocjenjivali su to poslovno mudrim, jer je držao trećinu tržišta maloprodaje. Cijeli krug poduzetnika, koji sada zove državu u pomoć, profitirao je od tog strašnog Todorića. To se vidi i po tome što im nije nedostajalo ni za platiti Franz Ferdinand.  *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala