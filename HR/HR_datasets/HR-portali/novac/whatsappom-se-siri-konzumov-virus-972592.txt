Foto: Index KAO da im bankrot nije dovoljan problem, nad Konzumovom se reputacijom nadvio i računalni virus. Korisnici Whatsappa počeli su dobivati poruke u kojima im se obećavaju besplatni kuponi sa 600 kn ako otvore link, ispune kratki upitnik i proslijede poruku na najmanje 15 brojeva. Pitanja se odnose na učestalost kupovine u Konzumu i zadovoljstvo uslugom i zaista nalikuju na ispitivanje koje kompanije ponekad provode. Međutim, riječ je o zloćudnim stranicama koje pokušavaju instalirati virus i nemaju baš nikakve veze s Konzumom. "Odmah po primitku informacije o lažnim kuponima koji su se počeli širiti putem društvenih mreža objavljen je demantij na web i Facebook stranici Konzuma. Kako bismo upozorili što veći broj građana promovirali smo Facebook objavu, a postojanje lažne web stranice prijavili smo nadležnim tijelima", reagirali su za Index iz Konzuma. Stigao iz Britanije Slična prevara se početkom godine širila u Velikoj Britaniji, a tada su se "dijelili" kuponi Sainsbury'sa i Marks & Spencera. Tada su se naivnima obećavali kuponi u vrijednosti od 100 do 250 funti, a umjesto njih na telefone su potpuno besplatno instalirali malware. Dakle, razmislite prije nego što kliknete na poruku kojom vam se obećava nešto besplatno od Konzuma i pokušajte se sjetiti kada ste posljednji put od njih dobili nešto što niste platili.