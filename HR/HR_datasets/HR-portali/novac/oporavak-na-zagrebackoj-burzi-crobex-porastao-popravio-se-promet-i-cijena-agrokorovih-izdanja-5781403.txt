ZAGREB - Dionički indeks Zagrebačke burze Crobex u petak je porastao za 0,40 posto, na 2.177,24 boda, a Crobex10 je povećan za 0,46 posto, na 1.242,98 bodova, uz oporavak prometa i cijene Agrokorovih izdanja. Redovni promet dionicama iznosio je 41,9 milijuna kuna što je 16,3 milijuna kuna više nego u četvrtak. Najlikvidnija je bila povlaštena dionica Adris grupe s prometom od 18,5 milijuna kuna i rastom cijene za 0,50 posto, na 494,99 kuna. U blok trgovanju tom je dionicom ostvaren promet od 2,5 milijuna kuna. Za 1,13 posto, na 43,99 kuna, porasla je cijena dionice Valamar Riviere, s prometom od 4,3 milijuna kuna, a dionica HT-a poskupjela je za 0,13 posto, na 179,90 kuna, uz promet od 3,6 milijuna kuna. Po prometu slijedi dionica Leda s 3,4 milijuna kuna i rastom cijene za 1,78 posto, na 8.000 kuna te dionica Atlantic grupe s dva milijuna kuna i rastom cijene za 2,36 posto, na 905 kuna. Za 4,06 posto, na 385,02 kune, porasla je cijena dionice Atlantske plovidbe (promet 1,52 milijuna kuna), a dionica Zagrebačke banke poskupjela je za 0,15 posto, na 65,45 kuna (promet 1,51 milijun kuna). Dionici Jamnice cijena je danas porasla za 3,85 posto, na 135.000 kuna, uz promet od 1,4 milijuna kuna. Uz Ledo i Jamnicu, cijena je u petak porasla i drugim izdanjima iz koncerna Agrokor. Tako je dionicama Belja i Zvijezde cijena porasla za 0,60 posto, a Vupika 1,26 posto. Iz Agrokora su u petak izvijestili da godišnje hrvatskoj državi plaćaju 3 milijarde kuna poreza, od čega više od polovine ide na PDV te da na dan 17. ožujka nemaju nikakvih dospjelih poreznih obveza. "Agrokor godišnje hrvatskoj državi plaća 3 milijarde kuna poreza, od čega više od polovine ide na PDV, nakon toga veći dio na doprinose, dok je ostatak porez na dobit. Konstrukcije da je Agrokor dužan 6 milijardi kuna značile bi da 2 godine nije platio porez državi, a istina je da na današnji dan Agrokor nema dospjelih obveza što se tiče poreza prema hrvatskoj državi“, ističu iz tog koncerna. Time opovrgavaju napise pojedinih medija da imaju porezni dug koji doseže i 6 milijardi kuna. Mediji, pak, danas navode da je Agrokor osigurao dio potrebnih sredstava za rješavanje problema s likvidnošću u dogovoru sa Sberbankom, dodatnim kreditom od oko 250 milijuna eura. Također, pozivajući se na neslužbene izvore, pišu da bi ruske banke VTB i Sberbank mogle ući u vlasničku strukturu koncerna i da bi moglo započeti njegovo restrukturiranje. Podravka je objavila da je strateški partner Agrokora te da je za nju najbitnije da Agrokor sačuva stabilnost, ocijenivši da je očuvanje tržišnih pozicija Konzuma i Mercatora strateški bitno ne samo za Podravku nego i cijelu prehrambenu i prerađivačku industriju u Hrvatskoj. Zagrebačka burza od Podravke je zatražila odgovor vezan uz navode iz članka objavljenog na web stranici tportal.hr pod naslovom "Šef Podravke se nudi: Želimo spasiti Agrokor!" u kojem se navodi kako je predsjednik Uprave Podravke Marin Pucar naglasio kako je Podravka spremna spašavati Agrokor.