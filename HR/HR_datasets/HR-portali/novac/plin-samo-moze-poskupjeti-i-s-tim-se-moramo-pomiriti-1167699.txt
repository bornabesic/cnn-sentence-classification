Kolika će biti cijena plina iduće godine, bila je centralna tema panela u sklopu konferencije plinske industrije u Hrvatskoj u Opatiji. Plinari ističu da je za razvoj tržišta nužna potpuna liberalizacija, tj. deregulacija cijene. U postojećem modelu netko uvijek gubi što čini opskrbu domaćinstava nezanimljivom, čulo se na konferenciji. A cijena plina dugoročno bi mogla rasti. – Svjedočili smo da je 2015. cijena plina na tržištu bila visoka, a cijene za domaćinstva nisu to pratile. Dugoročni pokazatelji ne govore u prilog značajnom padu cijena i s tim se tržište mora pomiriti – kazala je Antonija Glavaš, članica uprave Prvog plinarskog društva. Istaknula je da nije u redu uspoređivati cijene po državama bez uračunavanja svih regulatornih i transportnih troškova. Da je nužno liberalizirati cijene plina, argumentirao je i Marko Blažević iz HEP Opskrbe plinom istaknuvši da je izuzetno hladni siječanj pokazao da je moguće nabaviti plin bilo kad, ali po visokoj cijeni, jer je plin koštao oko 35 eura po megavatsatu. To je 20 posto od maksimalne cijene za opskrbu. Da je priča o zadržavanju cijene plina bila posljedica populizma Mosta, zaključio je niz plinara, što dokazuju i time da je plin poskupio, za 1 lipu. Ozbiljnija je tema ona o prirodnom plinu proizvedenom u Hrvatskoj. Iako Ina više nije obvezna prodavati plin na domaćem tržištu, Damir Škugor iz Ine kaže da im je i dalje prioritet prodaja u Hrvatskoj. – Nikad nismo bili protiv prodaje u Hrvatskoj, već protiv regulirane cijene – kazao je Škugor ponavljajući da je Ina imala znatne gubitke jer je morala prodavati plin ispod tržišne cijene. Blažević iz HEP-a upitao se je li opravdano domaći plin, vlasništvo RH, naplaćivati domaćim potrošačima po istoj cijeni kao uvezeni. Iz Plinacra su potvrdili da Ina može, ako želi, izvoziti plin u Mađarsku, a od zime može i u Sloveniju.   