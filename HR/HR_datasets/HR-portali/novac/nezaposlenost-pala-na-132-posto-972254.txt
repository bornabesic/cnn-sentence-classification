Foto: RBA  PREMA podacima Državnog zavoda za statistiku, stopa registrirane nezaposlenosti u travnju se spustila do razine od 13,2 posto. Tako je i treći mjesec zaredom zabilježeno poboljšanje na mjesečnoj razini - stopa registrirane nezaposlenosti u odnosu na ožujak niža je za 1,2 postotna boda. Istovremeno je na godišnjoj razini zabilježen nastavak pozitivnog trenda smanjenja prosječne stope nezaposlenosti (za 2,5 postotnih bodova u odnosu na travanj 2016.), navode analitičari RBA. Uobičajena kretanja za turističku predsezonu  Na poboljšanje pokazatelja nezaposlenosti u travnju prethodno su ukazivali i podaci HZZ-a za travanj, koji su potvrdili karakterističnu sezonalnost u kretanju (ne)zaposlenosti odražavajući i polagano intenziviranje potražnje za sezonskim poslovima. Naime, broj nezaposlenih osoba u travnju se spustio na 204.316 te je i treći mjesec zaredom taj broj smanjen na mjesečnoj razini, dok je i na godišnjoj razini nastavljen trend pada broja nezaposlenih osoba, koji neprekidno datira od travnja 2014. godine. Nadalje, u istom promatranom mjesecu broj izišlih iz evidencije nezaposlenih zbog novog zapošljavanja porastao je na 33.315, zabilježivši tako mjesečni rast i treći mjesec zaredom (2,9 posto). Potonje i ne iznenađuje s obzirom na uobičajena sezonska kretanja koja se intenziviraju tijekom turističke predsezone, smatraju analitičari RBA.  Zaposlenost i dalje među najnižima u EU "Zahvaljujući snažnom pozitivnom učinku u segmentu sezonskog zapošljavanja, prvenstveno potaknutog rastućom potražnjom za turističkim djelatnicima, u narednim mjesecima očekujemo poboljšanje pokazatelja (ne)zaposlenosti. Međutim, pritom vrijedi naglasiti da je glavni pokazatelj na tržištu rada na razini Europske unije stopa zaposlenosti stanovništva u dobi od 20 do 64 godine (koja je definirana kao udio zaposlenih u ukupnom stanovništvu). Tako se prema posljednjim dostupnim podacima Eurostata u 2016. godini (prema ILO metodologiji), Hrvatska sa stopom zaposlenosti od 61,4 posto nalazi na samom začelju zemalja EU, odmah iza Grčke koja ima najnižu stopu zaposlenosti", prognoziraju analitičari RBA.