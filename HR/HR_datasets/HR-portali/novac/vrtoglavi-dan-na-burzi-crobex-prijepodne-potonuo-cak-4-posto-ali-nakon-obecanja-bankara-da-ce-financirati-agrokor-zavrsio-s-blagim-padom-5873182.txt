Kompanije koncerna Agrokora predvodile su i danas nagli pad dioničkog indeksa Crobex na Zagrebačkoj burzi. Tako je taj indeks završio na 1924 bodova., odnosno za 1,14 posto manje od početne cijene. Međutim, obveznički indeks Crobis blago je porastao za 0,14 posto, pretežito kako se investitori sele iz dionica u manje rizične oblike ulaganja. Indeks Crobex započeo je dan s oko 1945 bodova. Nakon manje od dva i pol sata trgovanja taj se indeks strmoglavio preko četiri posto na 1875 bodova. Uslijedio je blagi oporavak, koji je trajao oko sat vremena, a zatim je indeks opet pao na te razine i napravio „dvostruko dno“. Nadalje, ulagači su odbili dalje prodavati na tako niskim razinama, pa je krenuo kupovni „stampedo“ do 13:30 sati. Dok su trgovci bili u pauzi za ručak, Crobex je ostao pri okrugloj razini od oko 1900 bodova. Nakon 14 sati i objave glavnog direktora za resturkturiranje Agrokora Antonia Alvareza, da su kreditori spremni financirati koncern pod uvjetom da imaju pravo prvenstva naplate duga predviđen u 'lex Agrokoru', krenuo je blagi uspon indeksa koji je trajao do kraja dana. Time je Crobex, kada se gleda grafički, skoro napravio „W“, što bi bio pozitivan znak, ali ipak nije dosegnuo razine od ranojutarnjeg trgovanja. Što se tiče kretanja dionica kompanija koncerna Agrokor, Jamnica je na burzi pala za 7,14  posto na 78.000 kuna. Ta je dionica mala promet od 3,7 milijuna kuna. Međutim, veći je promet ipak imala dionica Leda s 6,4 milijuna kuna, a ona se srozala za 5,82 posto na 4000 kuna. Vupikova dionica pala je za 1,1 posto na 30 kuna. Dionica Belja bila je u slobodnom padu od 13,33 posto na 13 kuna. Dionica Tiska je završila trgovinski dan s gotovo nepromijenjenom s cijenom od 149,99 kuna. No, najveći pad imala je dionica Zvijezde s nevjerojatnim gubitkom vrijednosti od 23,67 posto na 2037 kuna. Agrokorove obveznice na Berlinskoj burzi nastavljaju “crveni niz”. Njihova obveznica s dogovorenom kamatom od 8,875 posto i dospijećem 2020. godine ljosnula je na rekordno niskih 26,7 posto. Bolje nije prošla ni obveznica koncerna koja isto dospijeva za tri godine, a ima dogovorenu  kamatu od 9,125 posto, te je njezina cijena pala na 30 posto. No, treća obveznica s dospijećem 2019. i kamatom od 9,875 posto, ponovno nije zabilježila promjenu cijene. Od dobavljača Agrokora, cijena dionice Kraša porasla je 2,17 posto na 470 kuna. Međutim, dionica Podravke pala je za dva posto na 341 kunu.