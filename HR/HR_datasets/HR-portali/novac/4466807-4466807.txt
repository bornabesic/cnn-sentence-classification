Brexit bi se mogao negativno odraziti na hrvatski javni dug i potrebu za fiskalnom konsolidacijom, ocjenjuje se u dnevnom komentaru Raiffeisena, koje se bavi sinoćnjim britanskim referendumom o izlasku iz EU-a. „Što se tiče hrvatskih euroobveznica, uz prelijevanje snažne averzije prema riziku i rast premije rizika u zemljama europske periferije, Hrvatska bi, s obzirom na fundamentalne pokazatelje i političke nestabilnosti, mogla plaćati višu premiju rizika, što može imati negativan utjecaj na kretanje javnog duga i snažno potrebne fiskalne konsolidacije“, upozoravaju u Raiffeisenu, dodajući kako bi cijela europska periferija mogla osjetiti prelijevanje snažne averzije prema riziku i rast premije rizika. I Hrvoje Stojić, makroekonomist Hypo banke, smatra da će Hrvatska osjetiti posljedice Brexita. No, s obzirom da smo razmjerno slabo ekonomski povezani s Ujedinjenim Kraljevstvom, te će posljedice biti ponajprije neizravne. „Imat će učinka na nas preko šokova na tržištu. Spadamo u rizičnije zemlje, a tržišta takve zemlje kažnjavaju većom premijom rizika“, kaže Stojić. U Raiffeisenu ističu i kako bi se rast averzije prema riziku mogao negativno odraziti na dioničko tržište. No, naglašavaju i kako ne očekuju značajnije kratkoročne rizike za domaću valutu. Kada je, pak, riječ o ekonomskim odnosima Hrvatske i Velike Britanije, njih ekonomisti ocjenjuju skromnima, unatoč tome što su obje zemlje u EU. U prilog tome govori i razmjerno mala robna razmjena između dvije zemlje. No, posljednjih je godina zamjetan rast  broja britanskih turista na Jadranu, posebno u Dubrovniku, koji je domaća top destinacija, i to u visokoj cjenovnoj kategoriji. Stoga bi hrvatski turizam, upozorava Zdeslav Šantić, makroekonomist SG Splitske banke, mogao osjetiti posljedice. „Ostaje pitanje kako će se sve ovo odraziti na hrvatski turistički sektor. Ako se nastavi trend pada vrijednosti funte, britanski bi gosti mogli manje trošiti“, naglašava Šantić.   Britanci u Hrvatskoj nisu prisuTni kao veći ulagači. Ipak, prošle je godine multinacionalka British American Tobacco (BAT) za 505 milijuna eura kupila Tvornicu duhana Rovinj (TDR). „Kako se nesumnjivo radilo o „jednokratnoj“ transakciji, ne vidimo bilo kakav značajniji učinak izlaska Velike Britanije iz EU na hrvatsko gospodarstvo. Međutim, u naredne tri godine BAT planira uložiti dodatnih 30 milijuna eura kako bi povećao proizvode kapacitete, čime sekundarni učinak može biti rizik smanjenja planiranih budućih investicija“, ističe se u komentaru Raiffeisena. Na kraju, dodajmo i kako ekonomisti ističu da je Hrvatskoj u interesu očuvanje EU makar i u smanjenom obliku, odnosno bez Ujedinjenog Kraljevstva. EU je za Hrvatsku i njeno gospodarstvo, zaključuje Šantić, svojevrsno „sidro“ jer bi bez njega uvjeti poslovanja i financiranja bili gori.