Trgovanje na šangajskoj burzi prekinuto je drugi put ovaj tjedan, dionice su pale na svim azijskim burzama, a razlog nesigurnosti ulagača prije svega je zabrinutost zbog slabljenja kineske valute. Ista klima prisutna je i na svim ostalim važnim tržištima, a istodobno briga postoji i zbog pada cijene nafte, pa se barel spustio na najnižu razinu u posljednjih 12 godina i ide prema razini od 30 dolara za barel. Zbog lošeg starta na tržištu je ove godine izgubljeno 2,5 bilijuna dolara. Analitičari predviđaju da je pred nama možda i veća kriza, ako se uskoro stanje na tržištu ne stabilizira. Svi indeksi u padu Na ekonomskom forumu u Šri Lanki milijarder George Soros poručio je da sadašnja gospodarska slika svijeta podsjeća na onu iz 2008. – Kina traži novi model rasta i devalvacija njezine valute prenijela je probleme na ostatak svijeta. Dizanje kamata u SAD-u povećalo je pritisak na zemlje u razvoju – rekao je Soros, a prenosi Bloomberg. – Posljednji događaji pokazuju koliko je ekonomija nepredvidiva i koliko je važno pripremiti se na vrijeme na moguće usporavanje ekonomske aktivnosti. Nakon ovakve nervozne reakcije moguća je lančana reakcija korporativnih stečajeva što može pogoditi financijski sektor i opteretiti već slabe državne proračune te smanjiti kreditiranje koje je nužno za poticanje rasta. Zanimljivo je da su se tamni oblaci nadvili nad svjetsku ekonomiju nakon što je FED prije mjesec dana odlučio podići kamatne stope – komentira Ante Žigman iz saborskog povjerenstva za fiskalnu politiku. Dizanje kamata u SAD-u povećalo je pritisak na zemlje u razvoju George Soros Iako su kineske vlasti nastojale stabilizirati tržište kapitala pa su tako, primjerice, tamošnji financijski regulatori produljili zabranu prodaje dionica velikih ulagača, ipak je potez tamošnje središnje banke i određivanje za pola postotnog boda nižeg tečaja juana prema dolaru, a u cilju jačanja izvoza iznova loše utjecalo na svjetska financijska tržišta zbog straha da je situacija kineskog gospodarstva lošija nego što se mislilo. Pa su burzovni indeksi pali na europskim i američkim burzama. Kako je Kina najveći svjetski potrošač sirovina, ulagači se plaše da će se zbog krize smanjiti potražnja za sirovinama pa da će im zato i pasti cijene, kao i nafti. Davor Štern smatra da će uz Kinu na cijenu barela najviše utjecati to koliko će veliki proizvođači biti u stanju proizvoditi, odnosno i dalje će prepreka biti mogući sukobi prije svega Irana i Saudijske Arabije. Devalvacije valuta Loša situacija na tržištu kapitala u Kini, zbog smanjenja vrijednosti juana prema dolaru, ali i podatak o većim zalihama benzina u SAD-u utjecala su u četvrtak na snažniji pad cijene nafte na londonskom i američkom tržištu. Zbog straha od loše situacije u Kini poremećena su i valutna tržišta. Strahuje se da će potez kineske središnje banke potaknuti natjecanje u devalvaciji valuta među azijskim zemljama zbog očuvanja konkurentske prednosti. Utočište se traži u japanskom jenu, a izraženija je i potražnja za “sigurnijim’’ obveznicama. >> Svijet prebrodio krizu i počinje novi ciklus rasta, Hrvatskoj posljednje šanse za osiguranje stabilnosti javnih financija >> Ekonomija 2016.: izbor gospodarske politike političarima, a provedba stručnjacima Svjetska banka procjenjuje da će u ovoj godini globalno gospodarstvo rasti 2,9 posto, što je 0,4 postotna boda manje od lanjskih predviđanja, a za kinesko gospodarstvo prognoza je rasta od 6,7 posto, što je najmanji rast tog gospodarstva od 1990. Svjetska banka smanjila je prognozu rasta za sve najvažnije svjetske ekonomije uz očekivanje da bi se prognoze još mogle smanjivati. – Prije svega se to odnosi na dublje ekonomske probleme u ekonomijama kao što su Rusija i Brazil te koje će utjecati na smanjenu proizvodnju u velikim ekonomijama – Kini i SAD-u. Oporavak u Europi i SAD-u bio je slabiji od očekivanog prije svega što snažniji dolar usporava američki izvoz. Investitori su se vrlo brzo preplašili nešto slabijih ekonomskih pokazatelja u Kini i pada juana pa su cijene dionica pale – komentira Ante Žigman. 