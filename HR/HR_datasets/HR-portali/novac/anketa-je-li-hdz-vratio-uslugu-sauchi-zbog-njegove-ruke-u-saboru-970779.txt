Foto: Hina NEPROŠIRIVANJE optužnice Tomislavu Sauchi u Aferi Dnevnice izazvalo je puno odjeka u javnosti.  Sudac istrage zagrebačkog Županijskog suda Oliver Mittermayer zbog procesnih je razloga ukinuo rješenje o proširenju istrage protiv Tomislava Sauche u "Aferi Dnevnice", te ju je vratio Uskoku na ponovno odlučivanje, doznaje se u srijedu na zagrebačkom Županijskom sudu. >> JESTE IZNENAĐENI? Županijski sud ukinuo proširenje istrage protiv Sauche  Glasnogovornik suda Krešimir Devčić rekao je Hini da je odluka ukinuta zbog procesnih razloga s obzirom na to da Zakon o kaznenom postupku ne poznaje termin "proširenje istrage", već se može donijeti novo rješenje o pokretanju istrage koje se onda može spojiti s ranijim rješenjem.  Slučajnost ili politička igra?  Iako pojam "ukidanje rješenja o proširenju istrage" zvuči baš pravnički nezanimljivo, kontekst se mijenja kad se zna da je riječ o Tomislavu Sauchi.   A priča o Tomislavu Sauchi, bivšem prvom čovjeku Zorana Milanovića i aktualnom spasitelju i čuvaru HDZ-ove saborske većine i vlade, tisuću je puta ispričana.   No, podsjetimo još jednom, ljudi su zaboravljivi.   Tadašnji zastupnik SDP-a Tomislav Saucha prije nekoliko je mjeseci završio u Remetincu kao osumnjičenik u Aferi Dnevnice. Teretilo ga se, a to je još uvijek na snazi, za zlouporabu položaja i ovlasti te krivotvorenje službene i poslovne isprave zbog krivotvorenja naloga za službena putovanja. Od teške optužbe i Remetinca...  Uskok je istragu protiv Sauche pokrenuo temeljem podataka iz Izvješća Državnog ureda za reviziju o radu Vlade u 2015. u vezi s isplatama dnevnica posebnim savjetnicima predsjednika Vlade od 307.000 kuna, izvršenih na osnovu 57 naloga za službena putovanja u inozemstvo, "nakon javnih istupa u kojima su izjavili da na službena putovanja nisu putovali niti su im novčani iznosi povezani sa službenim putovanjima isplaćeni".  Uskok sumnja da je Saucha od studenoga 2013. do siječnja 2016. kao predstojnik Ureda predsjednika Vlade, u kojem svojstvu je bio ovlašten nalagati izdavanje i svojim potpisom odobravati putne naloge i putne račune za službena putovanja u inozemstvo, kao i odobravati sve isplate u vezi s tim službenim putovanjima, u cilju pribavljanja nepripadne imovinske koristi za sebe, na štetu Državnog proračuna, tajnici svog Ureda usmeno nalagao izradu neistinitih putnih naloga.  Tužiteljstvo sumnja da je Saucha na štetu proračuna pribavio korist veću od 540.000 kuna i 1360 eura, a nezakonitosti je navodno počinio od studenog 2013. do siječnja 2016. Ukinutim rješenjem o proširenju istrage, Uskok je istragu proširio i na bivšu administrativnu tajnicu u Uredu premijera Sandru Zeljko, nekadašnju "krunsku svjedokinju" u tom slučaju.  Proširenom istragom Sauchu se teretilo da je akontacije za fiktivne dnevnice dijelio sa svojom tadašnjom tajnicom. No, ona je, po naknadnim saznanjima, i nakon Sauchina odlaska nastavila dizati novac, pa je od ožujka 2016. do veljače ove godine, po Uskokovim sumnjama, samoinicijativno krivotvorila potpise kasnijih šefova kabineta Nevena Zelića i Davora Božinovića, te preuzela i zadržala akontacije dnevnica u ukupnom iznosu od gotovo 350.000 kuna. ...do spasitelja HDZ-ove vlade.  Usporedno s time, Saucha je posljednjih tjedana bio ključna osoba u političkom životu. Sam je kao nezavisni zastupnik potpisao zahtjev za opozivom Zdravka Marića, pa se očekivalo da će tako i glasati. No, stvari su postale sumnjive kad se dan prije glasanja nije pojavio u Saboru, a SDP-ovci, njegovi bivši kolege, priznali su da im se ne javlja na mobitel te da ne znaju kako će glasati.   Na dan glasanja se pojavio (iako nije trebao), ali njegova je odluka ostala javnosti nepoznata do zadnjeg trenutka.   "Protiv", slabašno, ali odlučno izgovorio je Saucha u mikrofon i time spasio Marićevu glavu.   Rezultat je bio kao u košarci 75:75. Bilo je jasno da je upravo glas bivšeg prvog suradnika Zorana Milanovića spasio HDZ-ovu vladu.   "Nisam ništa tražio, ništa ne očekujem. Nadam se da će se poslije lokalnih izbora smiriti situacija. Moja politička karijera je završila onog trena kada sam ušao u kazneni postupak", rekao je Tomislav Saucha nakon glasanja u Saboru, pravdajući svoju odluku. Predomislio se, uvjeravao nas je tada, kad je dan ranije gledao raspravu o Mariću. To ga je prosvijetlilo i natjeralo da podrži odluku i spasi HDZ-ovog ministra protiv kojega je potpisao opoziv.   Dan kasnije podržao je i HDZ-ovu tijesnu saborsku većinu i time definitivno postao HDZ-ov igrač.   Danas, pak, sudac županijskog suda odredio je da se istraga ne proširuje. Jedna od prvih reakcija stigla je od Mostovog Nikole Grmoje.   "Kakva slučajnost i neočekivani obrat - tek desetak dana nakon što je zastupnik Saucha iznenadio čitavu javnost svojim glasom protiv opoziva ministra Marića, ukinuto je rješenje o proširenju istrage u aferi Dnevnice. Proceduralna greška otkrila se baš u slučaju i u korist osobe koja je imala presudni glas u Saboru kod odlučivanja hoće li se spasiti osobu zbog koje je Andrej Plenković žrtvovao cijelu Vladu. Gospodin Saucha tada je rekao da zauzvrat nije dobio ništa, što bi odgovorio na isto pitanje da ga se upita sada? A bilo bi zanimljivo čuti i odgovor Uskok-a, hoće li netko odgovarati za to što je za novu točku u aferi Dnevnice staru istragu samo proširio, a ne otvorio novu?", napisao je Grmoja.