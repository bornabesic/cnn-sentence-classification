Foto: Getty Images/ Guliver Image SONY se već neko vrijeme pokušava etablirati u esportu, a sada je pronašao i način kako će to postići. U suradnji sa Svjetskim motociklističkim prvenstvom, pomoću licencirane igre MotoGP 17, Sony će organizirati svjetsko prvenstvo u virtualnoj simulaciji motociklističkih utrka, a prva nagrada bit će - auto. Esport na konzolama značajno je manji od onog na PC-u. Međutim, dolaskom popularnih FPS naslova poput Call of Duty na konzole, one su prestale biti fokusirane na sportske simulacije i esport je počeo rasti. Pojavilo se novo tržište, a najvažniji igrači industrije žele svoj dio. Sony je tako tražio priliku da poveća svoju prisutnost u esportu i natjecateljskom gejmingu, a novi projekt trebao bi im pomoći u tome. Esport natjecanje u videoigri MotoGP 17 tako će se održati i prenositi uz ono pravo, a najboljih 16 igrača na sedam online turnira natjecat će se na završnici u Valenciji, uz traku na kojoj će se održati prava MotoGP utrka. Prva nagrada neće biti motocikl, što bi bilo potpuno očekivano, već automobil BMW M240i. Iako se na prvu čini nelogičnim, potez je zapravo vrlo dobar. Puno su veće šanse da će netko od natjecatelja na MotoGP 17 esport prvenstvu imati vozačku dozvolu za upravljanje autom, nego motorom, a ako nas pitate, BMW uopće nije loša nagrada.   Što se samog esporta tiče, MotoGP 17 daleko je od relevantnog esport naslova, ali ovakve suradnje i natjecanja koja povezuju esport sa sportskim asocijacijama i organizacijama svakako dižu svijest o esportu i dugoročno mogu biti vrlo korisne za obje strane. NBA i različite nogometne lige već rade slične projekte za svoje virtualne inačice, dok iz naših sportskih saveza nema najave sličnih projekata. Tako je pozicija "Zdravka Mamića" hrvatskog esporta još uvijek otvorena.  >>> Esport je jedan od najvećih globalnih fenomena današnjice. Nema relevantnog medija na svijetu koji ne izvještavaju o najvažnijim događanjima u esport industriji, a neke od najvećih globalnih kompanija ulažu stotine milijuna dolara kako bi na vrijeme ugrabile dio ovog brzorastućeg tržišta. Na Index Sportu pratite najnovije vijesti iz esporta, intervjuje s najboljim profesionalnim gejmerima i uživajte u video klipovima i mečevima.