Može li se konačno hrvatsko gospodarstvo pomaknuti s mjesta i krenuti u pravom smjeru? Mogu li doista startupi odnosno novonastala mahom tehnološka i inovativna poduzeća mladih i kreativnih ljudi zaživjeti u pravom smislu i u pravom okruženju? Sudeći prema svemu izrečenom na jučerašnjoj konferenciji, EBAN Winter University, u sklopu Zagreb Connecta, koja će i danas trajati u Zagrebu, volja postoji. Jer okupili su se tu poslovni anđeli iz Europe ili ljudi koji znaju što vrijedi imaju novac i znanje da to podrže na pravi način. A cijeli događaj zamišljen je da se održi i natjecanje europskih startupa, njih 20 finalista, te dodijele nagrade u ukupnoj vrijednosti od 100.000 eura za njihov daljnji razvoj. Pritom i oni koji ne pobijede imaju priliku uvjeriti anđele da upravo u njih treba investirati i razvijati njihov proizvod. Skup je podržala i predsjednica Kolinda Grabar-Kitarović, koja je održala iznimno motivirajući govor naglasivši svoje opredjeljenje da će, kako je kazala, učiniti sve što je u njezinoj moći da podrži razvoj startup scene, a samim tim i poduzetničkog duha te cjelokupnog gospodarstva. Dala je podršku Vladinoj poreznoj reformi kao prvom koraku ka stvaranju boljih uvjeta i bolje poslovne klime. Istaknula je važnost žena u ICT-u, naglasivši da će u svakoj prilici zagovarati jednakost spolova. Točnije, da će se zalagati ne za povlašteni položaj žena u društvu, već za jednak tretman, posebice u ICT-u, te poticati mlade djevojke da studiraju i opredijele se za STEM vještine. Govorio je i zagrebački gradonačelnik Milan Bandić, kazavši da je Zagreb startup destinacija koja će imati i pravi tehnološki park, ali i da će Grad osnovati venture capital fond za novčani poticaj startupima.  Političari su dakle, odradili svoje, pokazali se i dali podršku, ono što preostaje je da ih držimo za riječ i podsjećamo da i dalje djeluju barem retorički jer njihov doseg ne treba zanemariti Otvaranje vrata, zadatak je na onoj marketinškoj razini i to im dobro ide, a, s obzirom na uvjerljivost, operativa je pitanje dana. Martina Dalić, ministrica gospodarstva, sudjelovala je na panel-raspravi o mogućnostima i instrumentima kojima barata Vlada. Porezna reforma jest bitna, no ne i najbitnija, ono što valja mijenjati je mentalni sklop. Postoji niz administrativnih barijera, kazala je, pokazujući na fascikl s popisom, koje Vlada planira riješiti i stvoriti pozitivno ozračje za razvoj biznisa. Ako to ostvare, vjerojatno će i mentalni sklop krenuti pozitivnim smjerom. O tome kako nikada u životu ne treba odustati, govorio je Bruce Dickinson, pjevač grupe Iron Maiden, pilot i poduzetnik. Energičan i uvjerljiv u performansu, Dickinson je govorio o svom primjeru, od toga kako pokrenuo aviotvrtku, počeo proizvodnju pive, te preprekama koje je imao na tom putu, poput raka grla. Svladao je sve jer nije odustao, kaže. A njegova filozofija u biznisu i životu je da u biznisu treba imati strast i integritet, jer samo tada možete stvarati pravi odnos s korisnicima. Odnos s ljudima ne možete raditi digitalno, tehnologija pomaže, no ljudi kupuju i konzumiraju vaše proizvode koji im vrijede jer ste u njih unijeli i dozu sebe, poručio je Dickinson. A najbolji europski anđeli otkrivali su tajne ulaganja u rane faze startupa. – Imam pravilo kojeg se uvijek držim, a to je da ograničim količinu ideja i startupa kojima ću dati priliku saslušati. Godišnje je to 1000, više od toga ne mogu. Najvažnije je da poduzetnik napravi dobar plan s uračunatim troškovima, no poduzetnici često ne slušaju savjet, a također znaju pribjeći malim lažima i dovesti se u zabludu. I dalje ulažem, ali samo u ljude koji imaju dobro obrazovanje – istaknuo je britanski poslovni anđeo godine Peter Cowley, a njegov kolega iz Austrije Johann Hansmann, najbolji europski investitor u ranu fazu startupa, posebno je istaknuo važnost tima koji provodi ideju. – Na prvom je mjestu tim, a na drugom tim i na trećem opet tim. Jer odličan tim će znati popraviti čak i loš biznis plan. Ako je tim samo dobar, a ne i izvrstan, vjerojatnost je da nećete uspjeti. Sada imam 45 aktivnih startupa i više ne ulažem, ali kad god ulažem, jako dobro napravim dobru zadaću i proučim tim koji mi predlaže ideju – otkriva Hansmann. On priznaje da mu se startupovci prvo moraju svidjeti, želi vidjeti da su puni entuzijazma i povjerenja u svoju ideju. – Prvo razgovaram s njima barem dva sata, bitno mi je da vidim njihovu strast i da imaju barem jednog lidera. Dakako, nije naodmet da imaju i dobar biznis plan – zaključuje europski anđeo godine. Poslovni anđeli su jako isticali potrebu za eko sustavom ulaganja, te podržali uspoređivanje ulagača s popularnošću sportskih zvijezda. No, iako mnogi žele da države čim više ulažu u startup ideje, otkrivaju da mnogi mladi poduzetnici najradije funkcioniraju bez uplitanja države: – Maknite nam se s grbače i pustite nas da radimo, to je ono što startupi žele – slikovito je opisao Britanac Peter Jungen, predsjednik emeritus europske ulagačke platforme EBAN. >> Predsjedničin gospodarski savjet Vladi će do kraja godine predložiti mjere >> Još su samo 24 sata ostala do najveće startup i investicijske konferencije u Hrvatskoj 