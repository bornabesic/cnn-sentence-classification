Slovenija je štedišama stare Ljubljanske banke isplatila 54 milijuna eura u devet mjeseci otkako je počela primati njihove zahtjeve za povratom stare devizne štednje. Fond Republike Slovenije za nasljedstvo do sada je izdao više od 7000 informativnih izračuna za povrat štednje u ukupnoj vrijednosti od 85 milijuna eura, od kojih je pravomoćno postalo 4200 izračuna i na temelju njih isplaćeno je 54 milijuna eura. Na Hininu prošlotjednu informaciju da je na izračune prigovor stavilo više tisuća starih štediša reagiralo je slovensko veleposlanstvo i priopćilo da je protiv dosad izdanih informativnih izračuna podnijeto samo 55 prigovora, što predstavlja manje od jedan posto. Osim toga, trenutačno nije u tijeku nijedan sudski postupak koji bi štediše pokrenule zbog rješenja izdanog na temelju njegova prigovora na informativni izračun, ističe veleposlanstvo. Kako ima štediša u svezi informativnog izračuna, koji još nije pravomoćan, mogućnost u roku od 30 dana od njegova uručenja podnijeti mogući prigovor, postoje dvije mogućnosti:  – Ako se štediša slaže s informativnim izračunom, samo pričeka isticanje 30-dnevnog roka od uručenja. S isticanjem tog roka informativni izračun postat će pravomoćan, a na toj osnovi će biti izvršena isplata.  – Ako se štediša ne slaže s informativnim izračunom, ima mogućnost protiv istog u roku od 30 dana od dana uručenja podnijeti prigovor. U tom će slučaju štediša primiti rješenje izdano na temelju njegovog prigovora. Ako se štediša ne slaže ni s izdanim rješenjem, ima mogućnost tražiti sudsku zaštitu.