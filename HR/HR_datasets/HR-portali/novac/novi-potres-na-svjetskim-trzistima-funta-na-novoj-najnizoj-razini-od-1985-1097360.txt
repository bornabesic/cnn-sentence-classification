Britanska funta u srijedu je na međunarodnim tržištima skliznula na novu najnižu razinu prema dolaru od 1985. godine zbog zabrinutosti od dalekosežnih posljedica britanske referendumske odluke po financijska tržišta i globalno gospodarstvo, pa je u takvom ozračju očekivano za valutom-utočištem jenom rasla potražnja. Funta je jutros skliznula na 1,2798 dolara, najnižu razinu od lipnja 1985. godine, zbog straha od odljeva kapitala i očekivanog smanjenja kamatnih stopa u Britaniji pa se britanska valuta našla pod snažnim pritiskom. Potom se ipak blago stabilizirala na 1,2981 dolara, što znači da je oslabila 0,3 posto u usporedbi sa završetkom trgovanja dan ranije. U takvom se ozračju funta u jednom trenutku prema jenu sunovratila za čak 1,4 posto, na najniže razine od kraja 2012. godine. Dolar je u jednom trenutku skliznuo na 100,58 jena, nakon čega se stabilizirao na 101,15 jena, što znači da je oslabio 0,5 posto u usporedbi sa završetkom trgovanja dan ranije. Zadržao se ipak iznad 99 jena, na koliko je skliznuo 24. lipnja nakon što je objavljen rezultat britanskog referenduma. Pod pritiskom i euro "Raspoloženje prema rizičnijim ulaganjima je prigušeno i zbog toga je jen, tradicionalno sigurno utočište za kapital, na dobitku", kazao je Yujiro Goto, valutni strateg u banci Nomura. No, nije samo funta pod pritiskom, već je pod pritiskom i euro jer se strahuje da bi Brexit moga prigušiti izglede za rast u eurozoni. Euro je tako skliznuo ispod 112 jena, po prvi put u više od tjedan dana, i u jednom trenutku iznosio 111,03 jena. Pa ipak, zadržao se iznad 109,30 jena, na koliko je skliznuo 24. lipnja po objavi britanske referendumske odluke. U kasnijem trgovanju njime se trgovalo po 111,93 jena, što znači da je oslabio 0,6 posto u usporedbi s prethodnim zatvaranjem. Euro je oslabio i oko 0,2 posto prema dolaru, na 1,1054 dolara, a na nešto većem postotnom gubitku bio je i prema švedskoj kruni, nakon što tamošnja središnja banka Riksbank u skladu s očekivanjima nije mijenjala ključne kamatne stope, istaknuvši značajne gospodarske neizvjesnosti vezano za Brexit.teij iinezvopejne 