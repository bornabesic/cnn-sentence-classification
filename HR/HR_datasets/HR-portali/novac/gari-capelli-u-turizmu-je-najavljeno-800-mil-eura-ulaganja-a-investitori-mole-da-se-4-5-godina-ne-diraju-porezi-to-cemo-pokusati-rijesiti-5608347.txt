Dat ćemo sve od sebe da ubrzamo investicije, rasteretimo poduzetnike i unaprijedimo konkurentnost turizma, istaknuo je u srijedu ministar turizma Gari Cappelli na 5. Adria Hotel Forumu (AHF).   Peto izdanje tog foruma, koji se održava 8. i 9. veljače, okupilo je brojne domaće i strane hotelijere, investitore, fondove i druge predstavnike turizma i smještajne industrije.   Na skupu je iznova potencirana tema investicija i prepreka za njihovu bržu realizaciju i to ne samo u Hrvatskoj nego i drugdje u jugoistočnoj Europi, koja je trenutno jedna od hit regija za investicije u turizam i nekretninski biznis.   To su potvrdili predstavnici globalnih hotelskih i nekretninskih grupacija: Starwooda, Accora i Orbisa, Hiltona, Colliersa, Odiena, kao i domaćih konzultantskih tvrtki koje po riječima Sanje Čizmar iz tvrtke Hotelsko i destinacijsko savjetovanje, dobivaju više nego ikada upite iz gotovo cijelog svijeta o mogućnostima ulaganja u Hrvatsku, pa i regiju.   Iako gotovo svi ističu ljepote Hrvatske, ističući i njezinu sigurnost, rastuću turističku popularnost i investicije u kvalitetu i raznolikost proizvoda, ipak nitko nije najavio ništa konkretno oko ulaska na tržište u smislu novih investicija ili akvizicija, osim načelne zainteresiranosti za suradnju s lokalnim partnerima, pogotovo u Zagrebu i na otocima.   Zahvaljujući se organizatorici foruma i direktorici AHF-a Marini Franolić britanski veleposlanik u Hrvatskoj Andrew Dalgleish Hrvatsku je označio bogatim tržištem koje pruža puno prilika, najavivši za početak ožujka investicijsku konferenciju u organizaciji veleposlanstva.   Slovenski ministar za gospodarski razvoj i tehnologiju Zdravko Počivalšek istaknuo je važnost investicija za razvoj slovenskog turizma koji je u toj zemlji označen jednim od pet strateških sektora u koji se u idućih deset godina planira uložiti 1,5 do 2 milijarde eura.   Nova strategija slovenskog turizma 2017.-2021. se izrađuje i u njoj se definiraju tri najvažnija cilja razvoja - green, active i health odnosno zelena Slovenija, aktivni odmor i zdravstveni turizam.     Zdravstveni turizam i ministar Cappelli je istaknuo jednim od važnijih segmenta za cjelogodišnji turizam u Hrvatskoj za što će se već od ove godine znatno pojačati promocija, pri čemu je poručio da su i za taj segment, kao i za cijeli turizam, važne investicije u hotelijerstvo, pogotovo objekte s četiri i pet zvjezdica.   "Uvjeren sam da će 2017. investicijski biti jedna od jačih godina u turizmu, što pokazuju već najavljene investicije od oko 800 milijuna eura, ali važno je shvatiti da Hrvatska već ima turističke proizvode za cijelu godinu od kojih su svakako zdravstveni i kongresni jedni od jačih", kazao je Cappelli.   Iznio je procjene da će prihod od stranih turista za 2016. dosegnuti oko 8,5 milijardi eura, što će se točno znati krajem ožujka, ali i da bi se dosta toga trebalo ubrzati ako se do 2020. želi stići do strategijom predviđenih 14,5 milijardi eura.   "Postoji suprotnost između onoga što smo zacrtali i onog što ostvarujemo. Morat ćemo korigirati odnosno povećati cijene s obzirom na kvalitetu. Zdravstveni turizam tu može puno pridonijeti. Ne mogu se načuditi što se to nije prije uredilo, jer se radi o svega dva-tri zakona koje treba izmijeniti u roku šest mjeseci", ocijenio je Cappelli.   Vlada je po njegovim riječima izrazito investicijski usmjerena te se neporezni nameti moraju što više smanjiti.   "Investitori mi govore kako žele da se u idućih četiri-pet pa i više godina ništa ne mijenja u smislu poreza i to ćemo pokušati riješiti", najavio je Cappelli.