Neto dobit MOL Grupe dosegnula je u prvom tromjesečju 323 milijuna američkih dolara, 24 posto više u odnosu na isto lanjsko razdoblje, što se zahvaljuje poboljšanju poslovanja u svim poslovnim segmentima, izvijestila je u petak mađarska naftna kompanija. "U prvom su tromjesečju svi poslovni segmenti – upstream, downstream, maloprodaja i plinski segment – uspjeli povećati svoj doprinos u odnosu na isto razdoblje prošle godine", navodi se u poslovnom izvješću MOL-a. Ta je grupa u prvom kvartalu ostvarila CCS EBITDA-u u iznosu od 614 milijuna dolara, što je rast od 21 posto u odnosu na isto razdoblje prošle godine Pritom je EBITDA u području 'upstreama', odnosno istraživanja i proizvodnje nafte, porasla za 50 posto na godišnjoj razini, na 219 milijuna dolara, zahvaljujući višim cijenama nafte i vrlo konkurentnoj imovinskoj osnovici. Proizvodnja je, navodi se u izvješću, ostala stabilna na 111.500 barela ekvivalenta nafte dnevno. Ističe se i kako je u 'downstreamu', odnosno preradi nafte, zabilježen rekordan rezultat za prvo tromjesečje. Ostvarena je čista CCS EBITDA-a od 324 milijuna dolara, što je 15 posto više nego u istom razdoblju prošle godine. To se zahvaljuje poboljšanoj dostupnosti imovine, a time velikih količina i prinosa, i donekle poticajnim maržama i u rafinerijama i u petrokemiji. Djelatnost maloprodaje također je zabilježila najbolje prvo tromjesečje ikad, uz povećanje EBITDA-e od 17 posto na godišnjoj razini. "Rezultat od 55 milijuna dolara bio je posljedica snažnijih količina prodaje goriva i većeg doprinosa prodaje segmenta negoriva. Potrošnja motornih goriva u regiji srednje i istočne Europe porasla je za 5 posto u odnosu na isto razdoblje prošle godine, osiguravajući poticajno okruženje", navodi se u izvješću. Plinski segment ostvario je, pak, u proteklom kvartalu EBITDA-u od 70 milijuna dolara, što je 4 posto više u odnosu na isto lanjsko razdoblje. “Prvo tromjesečje bilo je izvrstan početak 2017. godine, u kojem su svi naši poslovni segmenti zabilježili snažan rast dobiti, budući da smo uspjeli u potpunosti iskoristiti prednosti poticajnog vanjskog okruženja temeljem svojih sustavnih napora za poboljšanje učinkovitosti i te kvalitetne imovinske osnovice, uz niske troškove. Ovi rezultati pružaju snažan temelj za ostatak godine budući da planiramo ponovno ostvariti EBITDA-u od najmanje 2 milijarde dolara”, poručio je u izvješću Zsolt Hernádi, predsjednik Uprave i glavni izvršni direktor MOL Grupe.