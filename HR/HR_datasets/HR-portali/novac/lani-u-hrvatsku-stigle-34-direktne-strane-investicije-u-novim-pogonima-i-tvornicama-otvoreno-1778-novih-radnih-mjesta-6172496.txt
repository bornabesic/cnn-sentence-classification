U Hrvatskoj su u 2016. godini ostvarene 34 direktne strane investicije, dvije više nego godinu prije, a najveći interes za ulaganje imali su investitori iz Njemačke, Švicarske i SAD-a, pokazuje novo istraživanje revizorsko-konzultantske tvrtke EY. Uz po četiri investicije iz navedenih zemalja, na listi slijede Kina, Indija, Italija, Slovenija te Velika Britanija, zemlje koje su lani ostvarile po dvije investicije u Hrvatsku. Od ukupnog broja stranih investicija, njih čak 24 odnose se na potpuno novo ulaganje, a deset ih je vezano uz ekspanziju postojećeg poslovanja. U sektoru proizvodnje ostvareno je najviše investicija, njih 24, gdje je otvoren i najveći broj radnih mjesta, njih čak 1435. - Posljednjih nekoliko godina Hrvatska bilježi porast stranih investicija i ovaj uzlazni trend nastavljen je i lani. Pozitivno je i što se većina prošlogodišnjih investicija odnosi na potpuno nova ulaganja i projekte u proizvodnom sektoru - izjavio je Tauno Olju, partner u Odjelu savjetovanja EY-a Hrvatska. Broj novootvorenih radnih mjesta povezanih s direktnim stranim ulaganjima u 2016. u blagom je padu. Lani je zahvaljujući stranim investicijama u Hrvatskoj otvoreno 1778 novih radnih mjesta, a godinu prije 2086. Najviše radnih mjesta, njih ukupno 984, osigurale su investicije iz SAD-a (502), Italije (500) i Francuske (300). Po broju stranih investicija u Europi, pokazuje istraživanje, prednjače Velika Britanija, Francuska i Njemačka. Čak 51 posto od ukupnog broja investicija ostvareno je u Velikoj Britaniji, koja je uspjela privući 1144 projekta, nakon koje dolazi Njemačka sa 1063 projekta te Francuska sa 779 projekata. Prva zemlja iz središnje Europe koja je ušla u top pet zemalja prema broju investicija je Poljska s ostvarenih 256 stranih ulaganja, što čini porast od 21 posto u usporedbi sa 2015. godinom. Europa je u 2016. ostvarila rekordan broj izravnih stranih ulaganja s ukupno 5845 investicija, što je rast od 15 posto u odnosu na godinu prije, a rezultati EY-a pokazuju da su pomoću njih otvorena 259.673 nova radna mjesta, što je rast od 19 posto u odnosu na 2015. Što se tiče najatraktivnijih gradova u Europi za strane investitore, na prvome mjestu je London, koji slijede Pariz i Berlin.