Nakon što je kupnjom Adrisova duhanskog biznisa British American Tobacco stekao i 25,8 posto Tiska koji je bio u rukama Adrisova TDR-a, BAT je svoj udjel u najvećem domaćem lancu kioska povećao dodatnih 16 posto. Iz koncerna Ivice Todorića u srijedu su objavili da su Agrokor i TDR potpisali ugovor o toj kupoprodaji. Tom su transakcijom TDR-u prepuštene 381.854 dionice Tiska te je njegov udjel dosegnuo nepunih 42 posto, dok je Agrokor zadržao natpolovično vlasništvo – konkretno, 51,3 posto. Već poslovično, Agrokorovo je priopćenje prilično neodređeno i šturo. Osim što je cijena, očekivano, ostala nepoznanica, i o motivima i prirodi te kupoprodaje malo se toga može iščitati. O svom potezu rekli su tek da “budući da je Tisak tržišni lider u uvođenju novih i inovativnih usluga i proizvoda, ova transakcija omogućit će i dodatna nova ulaganja u modernizaciju, učinkovitost te povećanu sigurnost poslovanja”. Dio financijaša smatra da to bi mogla biti svojevrsna uvertira za BAT-ovo preuzimanje Tiska ili jedan korak prema takvom scenariju, dok drugi u toj kupoprodaji vide u prvom redu potez motiviran tekućom likvidnošću i potrebama vezanim uz servisiranje dugova. U poslovnim se krugovima, naime, već nedugo nakon lanjskoga pola milijarde eura vrijednog BAT-ova preuzimanja TDR-a počelo nagađati o sudbini Tiska, a upravo distributivna mreža isticana je kao važan dio tog “deala”, uključujući i plaćenu cijenu. Iako u sličnim operacijama u drugim zemljama BAT-u nije svojstveno preuzimanje prodajnih lanaca, upućeni tvrde da je u Hrvatskoj pogled na to pitanje nešto drukčiji. Naravno, u scenariju preuzimanja Tiska u dogledno vrijeme važan bi parametar bilo i pitanje suglasnosti Agencije za zaštitu tržišnog natjecanja te mjera koje bi ona zahtijevala vezano uz propise o koncentraciji i tržišnoj utakmici. U svakom slučaju, trenutačno se izglednijim čini da su za prepuštanje dodatnog udjela u Tisku TDR-u važnije neke druge, kratkoročnije računice vezane uz upravljanje kratkoročnim financijskim obvezama Agrokora ili samoga Tiska. Primjera radi, među kratkoročnim obvezama Tiska grupe oni prema dobavljačima sredinom su godine iznosili gotovo 900 mil. kuna, a visoko među najvećih dobavljača Tiska svakako je i TDR. >> Adris dobar i bez TDR-a, u tri godine u turizam ulaže 1,6 milijardi kuna 