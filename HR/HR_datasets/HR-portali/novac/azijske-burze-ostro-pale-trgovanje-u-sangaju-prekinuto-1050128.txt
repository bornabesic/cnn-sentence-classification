Na azijskim su burzama cijene dionica oštro pale, dok je trgovanje u Šangaju ponovno prekinuto zbog pada indeksa za 7 posto, jer je ulagače zabrinulo slabljenje kineske valute. Na Tokijskoj je burzi Nikkei indeks u 7,00 sati bio u minusu više od 2 posto, dok su cijene dionica u Južnoj Koreji, Singapuru, Hong Kongu i Australiji pale između 0,8 i 2,4 posto. Zbog toga je MSCI indeks azijsko-pacifičkih dionica, bez japanskih, u 7,00 sati bio u minusu 1,4 posto, zaronivši na najnižu razinu od kraja rujna. Trgovanje na burzi u Šangaju jutros je automatski prekinuto, već drugi puta ovoga tjedna, i to samo 30-ak minuta nakon početka trgovanja jer su cijene dionica potonule više od 7 posto. Unatoč mjerama kineskih vlasti za stabilizaciju cijena dionica, burza je jutros oštro pala jer je ulagače neugodno iznenadila kineska središnja banka koja je odredila tečaj juana prema dolaru 0,5 posto ispod razine od prethodnog dana i najniže od ožujka 2011. godine. To je najveća dnevna devalvacija juana od kolovoza prošle godine, kada je središnja banka dopustila pad njegova tečaja za 2 posto, što je snažno uzdrmalo svjetska financijska tržišta. Današnji potez središnje banke izazvao je strahovanja da je situacija u kineskom gospodarstvu lošija nego što se mislilo te da bi taj potez mogao izazvati novi val devalvacije valuta ostalih zemalja u regiji kako bi njihovi proizvodi ostali konkurentni u odnosu na kineske. "Premda je teza o tome da Kina pokušava oslabiti juan kako bi potaknula izvoz sporna, financijska tržišta zabrinjava to što bi daljnje slabljenje juana značilo za ostala gospodarstva", kaže Bernard Aw, strateg u tvrtki IG. Svi posljednji podaci ukazuju na usporavanje rasta drugog po veličini svjetskog gospodarstva, što je već jučer uzdrmalo najveće svjetske burze, pa su cijene dionica oštro pale i u Europi i na Wall Streetu. Kako je Kina najveći svjetski potrošač sirovina, ulagači se plaše pada potražnje za njima, pa su pod pritiskom i cijene sirovina te nafte. Tako je jutros cijena barela na londonskom tržištu potonula na novu najnižu razinu u 11 godina, 33,41 dolar. Sve to izazvalo je i znatne oscilacije tečajeva na valutnom tržištu, pri čemu je ojačala japanska valuta, koja se smatra sigurnijim utočištem za kapital u nesigurna vremena. Jutros je tečaj dolara skliznuo na 117,67 jena, najnižu razinu u četiri mjeseca. Dolar je oslabio i prema europskoj valuti, za 0,3 posto, pa je cijena eura dosegnula 1,0820 dolara. 