ZAGREBAČKA banka objavila je danas da Uprava i Nadzorni odbor predlažu Glavnoj skupštini, koja će biti održana 19.4.2017., donošenje odluke o isplati dividende u iznosu od 5,30 kuna po dionici, koja bi se isplatila iz dobiti ostvarene u 2016. godini. Grupa Zagrebačke banke prošle godine imala je neto dobit od 1,7 milijardi kuna. Poslovni prihodi Grupe iznosili su 5.588 milijuna kuna, povećani su za 573 milijuna kuna (+11,4 posto), zbog nižih troškova financiranja te porasta neto dobiti od trgovanja i ostalih prihoda.  Prihod od kamata 3,5 milijardi kuna Neto prihod od kamata ostvaren je u iznosu od 3.479 milijuna kuna, što je 148 milijuna kuna (+4,4 posto) više u odnosu na 2015. godinu, kao rezultat stabilnog prosječnog volumena kredita tijekom godine i nižih troškova financiranja, navodi se u izvješću za prošlu godinu. Prihod od provizija i naknada iznosi 1.269 milijuna kuna, što je 50 milijuna kuna (+4,1 posto) više u odnosu prošlu godinu, uslijed porasta naknada za platni promet te naknada od upravljanja imovinom, brokerskih i konzultantskih usluga.  Dobit od trgovanja i ostali prihodi iznosili su 840 milijuna kuna, porast od 375 milijuna kuna rezultat je ostvarene dobiti od prodaje udjela u Visa Europe Limited u iznosu od 135 milijuna kuna, te viših neto prihoda od trgovanja u usporedbi s prethodnom godinom.  Troškovi poslovanja iznosili su 2.534 milijuna kuna i smanjeni su za 33 milijuna kuna (-1,3 posto), ponajviše zbog unapređenja poslovnih procesa. Omjer troškova i prihoda („C/I ratio“) znatno je poboljšan te iznosi 45,3 posto (2015. godine iznosio je 51,2 posto). Dobit od poslovanja prije vrijednosnih usklađenja i rezerviranja za gubitke iznosi 3.054 milijuna kuna. Povećanje od 606 milijuna kuna (+24,8 posto) rezultat je prethodno opisanih promjena poslovnih prihoda i troškova poslovanja. Troškovi vrijednosnih usklađenja i rezerviranja za gubitke iznosili su 915 milijuna kuna i manji su za 1.807 milijuna kuna.  Imovina porasla za 324 milijuna kuna Imovina Grupe iznosi 128.328 milijuna kuna, povećana je za 324 milijuna kuna (+0,3 posto), uglavnom je pod utjecajem kretanja kredita komitentima i optimiziranja izvora financiranja.  Neto krediti komitentima iznosili su 80.746 milijuna kuna. Smanjeni su za 3.594 milijuna kuna (-4,3 posto), najvećim dijelom zbog otplate kredita javnog sektora te konverzije kredita uz valutnu klauzulu u švicarskim francima u Zagrebačkoj banci d.d. Rast kreditne aktivnosti najvećim je dijelom ostvaren u trgovačkim društvima i segmentu potrošačkih kredita.  Depoziti komitenata čine primarni izvor financiranja i krajem razdoblja iznosili su 92.228 milijuna kuna. Povećani su za 5.684 milijuna kuna (+6,6 posto), porastom depozita trgovačkih društava i stanovništva. Omjer kredita i depozita iznosi 88,0 posto.  Depoziti banaka i uzeti zajmovi iznosili su 12.864 milijuna kuna. Smanjeni su 6.439 milijuna kuna (-33,4 posto) uslijed manjih potreba za financiranjem i porasta depozita od strane komitenata.  Kapital i rezerve Grupe iznosile su 18.694 milijuna kuna te su povećane za 1.658 milijuna kuna (+9,7 posto). Stopa adekvatnosti kapitala iznosila je 21,1 posto