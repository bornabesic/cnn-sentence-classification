Vlada je donijela odluku o izuzimanju od prodaje dijela dionica koje država ima u HT-u, Podravci, Croatia Airlinesu i Đuro Đaković grupi jer ih daje u zalog za kredit u iznosu od 350 milijuna kuna koji je Petrokemija zatražila od Hrvatske banke za obnovu i razvitak (HBOR). Odobreno je zasnivanje založnog prava HBOR-u na 2.029.879 dionica HT-a (ukupne nominalne vrijednosti 243,5 milijuna kuna, što čini 2,48% temeljnog kapitala), 626.833 dionica Podravke (ukupne nominalne vrijednosti 138 milijuna kuna, što čini 8,80% temeljnog kapitala), 651.140 dionica Croatia Airlinesa (ukupne nominalne vrijednosti 6,5 milijuna kuna, što čini 6,57% temeljnogkapitala), te 3.079.233 dionica Đuro Đaković grupe (ukupne nominalne vrijednosti 61,6 milijuna kuna, što čini 40,53% temeljnog kapitala). "To je nastavak našeg djelovanja i odluke da pomognemo Petrokemiji u ovoj situaciji s neizvršenim obvezama prema nekim dobavljačima, prvenstveno plina. Ovo je samo prvi korak prema drugom, ključnom koraku - dokapitalizaciji Petrokemije, čime bi se stvorile pretpostavke za stvaranje uvjeta dugoročnog, i to nadam se održivog razvoja tog važnog društva", rekao je premijer Andrej Plenković.  U realizaciju kredita uključile su se i komercijalne poslovne banke, rekao je ministar državne imovine Goran Marić. Petrokemija je 79,85%vlasništvu Republike Hrvatske, a zapošljava 1595 radnika.