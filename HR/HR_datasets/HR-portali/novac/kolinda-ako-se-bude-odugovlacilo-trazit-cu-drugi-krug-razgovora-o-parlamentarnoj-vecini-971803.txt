Foto: FAH PREDSJEDNICA Kolinda Grabar-Kitarović izrazila je u ponedjeljak nadu da nakon drugog kruga lokalnih izbora neće biti i prijevremenih parlamentarnih izbora, te je najavila kako će nakon lokalnih izbora, ako vlada bude odugovlačila s parlamentarnom većinom u Hrvatskom saboru, tražiti i drugi krug razgovora s političkim strankama kako bi se utvrdila parlamentarna većina.  Novinare je na proslavi 25. obljetnice primanja Hrvatske u članstvo Ujedinjenih naroda u Nacionalnoj i sveučilišnoj knjižnici zanimalo je li prvi krug lokalnih izbora bio i prvi test za skore prijevremene parlamentarne izbore. "Ne bih špekulirala o tome, predstoji još drugi krug, kao što ste vidjeli, u velikim gradovima je situacija još neizvjesna, pogotovo u Zagrebu i u Splitu", rekla je Grabar-Kitarović.  Stalni izbori ne pridonose stanju u zemlji ni političkom rejtingu  "Mogu ponoviti da se moramo svi odgovorno ponašati, imajući u vidu činjenicu da izbori svakih osam do devet mjeseci nikako ne mogu pridonijeti ni stanju u zemlji ni političkom rejtingu Hrvatske", kazala je predsjednica, dodajući kako se pritom ne izjašnjava protiv prijevremenih izbora, jer će se oni dogoditi ako se raspusti Hrvatski sabor, odnosno ako predsjednik vlade ili cijela vlada daju ostavku ili izgube povjerenje.  "Međutim, moram reći da se osobno već osjećam pomalo, neću reći frustrirana, ali nije ugodno raditi u ovim okolnostima kad cijelo vrijeme morate razmišljati da ste u predizbornoj kampanji i da se sve što učinite interpretira u okvirima te predizborne kampanje; onda ste blokirani, ne možete raditi svoj posao kako treba, tako da se nadam daljnjoj stabilnosti Hrvatske, što god da se dogodi", napomenula je Grabar- Kitarović.    Poželjela je pritom da "idemo k tome da zacementiramo ovaj gospodarski rast i da Hrvatska nastavi izlaziti iz krize, iz recesije u kojoj je bila i da gospodarski rast bude još snažniji".  Razumni rok za utvrđivanje parlamentarne većine  Novinari su podsjetili da je obavila jedan krug razgovora s političkim strankama, te ih je zanimalo hoće li imati još koji krug nakon što završe lokalni izbori, budući da se još uvijek ne zna postoji li parlamentarna većina.  "Kada završe lokalni izbori, ukoliko se to bude odugovlačilo, dakle ako u razumnom roku ne bude rješenja, onda ću svakako tražiti razgovore da utvrdimo parlamentarnu većinu", najavila je predsjednica.  Nije rekla koji bi bio razumni rok za to, već je izrazila nadu da će se odviti u roku od nekoliko dana nakon završetka lokalnih izbora, budući da Hrvatska "jednostavno nema vremena za čekanje".