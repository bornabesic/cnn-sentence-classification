DIONICA Tesle porasla je za 54 posto u odnosu na prosinac 2016., zahvaljujući nevjerojatnim sposobnostima njihovog računovodstva i silnim naporima u proizvodnji kako bi pokazali profitabilnost u trećem kvartalu, odnosno bez obzira na neispunjena očekivanja u preliminarnim rezultatima posljednjeg tromjesečja prošle godine, smatraju analitičari saxo banke. I dok je Tesla uspjela u onom što su mnogi mislili da je nemoguće, impresivne prodajne vještine Elona Muska zadržale su pažnju ulagača i omogućile značajno odstupanje u cijeni njihove dionice u odnosu na ostatak automobilske industrije. Naime, njegova je poruka javnosti da Tesla više nije tvrtka koja proizvodi automobile već inovativna tvrtka u energetskom sektoru, s fokusom na budućnost i čistu energiju. "Radi se o vrlo zanimljivoj poruci koju Musk ponavlja, ali nije baš usklađena s podacima koji stoje u pozadini. Tesla je i dalje gotovo 100-posto auto-kompanija, operativna dobit će još poprilično vremena dolaziti iz tog segmenta, pa je stoga novi Tesla 3, koji se očekuje u 2017., u fokusu šire zajednice koja prati njihovo poslovanje", kaže Peter Garnry, rukovoditelj strategije za trgovanje dionicama u Saxo banci. Dodaje da je zato potpuno logično uspoređivati Teslu s ostatkom auto industrije kao svoje prave usporedne skupine, pri čemu se vidi da se dionicom Tesle trguje na iznimno visokim vrijednostima, zahvaljujući njihovom izvanrednom poslovanju i vrlo visokim očekivanjima.   "No, Musku svakako treba čestitati na promjeni u komunikaciji jer na taj način privlači potpuno drugačije investitore koji su spremni prihvatiti veću valuaciju i dodatno privlačenje kapitala kako bi nastavili s rastom i nužnim ulaganjima, odnosno troškovima", kaže Garnry.  "Tesla obično ima problema s rokovima"  Unatoč tome što su ispred zadanog rasporeda s GigaFactory poslovanjem, ubrzanim rokovima s Teslom 3, još uvijek postoji rizik koji se ne smije zanemariti, a to je kupovina SolarCitya. Ta tvrtka naime ima vrlo agresivan model financiranja i potreban im je stalni priljev velike količine novca, a to će povući Teslu prema dolje, smatra analitičar iz danske investicijske banke. "Poprilično je sigurno da će Tesla morati ponovno zakoračiti na tržište kapitala kako bi potaknuo rast te nove, vertikalno integrirane, kompanije. A tu je onda još i novi Tesla 3, pri čemu već znamo da Tesla obično ima problema s ispunjavanjem postavljenih rokova. Stoga u sljedeća tri-četiri mjeseca moramo paziti na mogući pad cijene dionice i to s trenutnih 280 dolara na 220 dolara, kao prosječne cijene u zadnjih 12 mjeseca, prije no što je počela snažnije rasti u prosincu 2016. godine", kaže Garnry i zaključuje da je to puno realnija cijena dionice jer se budućnost tvrtke nije toliko promijenila da bi dionica u protekla dva i pol mjeseca toliko narasla.