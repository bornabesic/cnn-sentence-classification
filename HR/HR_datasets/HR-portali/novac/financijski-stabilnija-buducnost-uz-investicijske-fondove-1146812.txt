Davne 1774. godine nizozemski trgovac Adriaan van Ketwich okupio je puno malih investitora u udruženje koje je zajedničkim sredstvima stvorilo snagu. Ta snaga mogla je ulagati u velike projekte, za koje je bio potreban veći kapital, u različite zemlje, različite papire... Na taj način, ta snaga je mogla ostvarivati veću zaradu uz preuzimane manjeg rizika kroz diverzificirana ulaganja. Njihov moto bio je: Eendragt Maakt Magt – Jedinstvo stvara snagu. Tako je te davne 1774.godine nastao prvi investicijski fond. Nakon više od 240 godina, ne samo da ideja o udruženju malih u veliku snagu opstaje, nego ona raste i razvija se. Danas imamo puno različitih platformi poslovanja koje počivaju upravo na toj zamisli: udruženje turističkih djelatnika, taxi vozača i slično, koje zajednički nastupaju na tržištu pod jednim imenom. Investicijski fondovi danas predstavljaju najvažnije pokretače financijskih tržišta. Njihova popularnost raste zajedno s razvojem proizvoda i usluga koje nude. Na tržištu trenutno postoji na tisuće različitih investicijskih fondova, koji pokušavaju zadovoljiti svaki tip ulagatelja. U daljnjem tekstu osvrnut ćemo se na one najosnovnije: otvorene investicijske fondove, koji su namijenjeni svima, u koje možete uložiti kad želite (svaki dan, samo jednom, svaki put kad imate višak...), koliko želite (brojni fondovi dozvoljavaju ulaganje već od 100,00 kn) te isto tako povući svoj ulog bez ikakvog vremenskog ograničenja. Ako ste ulagatelj koji ima višak sredstava koja ne može plasirati na duži rok, jer ne znate kad će vam ta sredstva zatrebati, za vas je idealan novčani fond. Novčani fondovi služe za održavanje sigurnosti i likvidnosti uloga. Njihova namjena nije da vam osiguraju veliku zaradu, već da imate sredstva do kojih brzo i jednostavno, bez dodatnih troškova, možete doći. Zamjena su za novac koji čuvate na tekućem računu, uz naglasak da se u novčanom fondu može ostvariti veći prinos od kamate na sredstva po viđenju. Obveznički fondovi, kao što im i naziv govori, ulažu većinom u obveznice. Namijenjeni su za ulagatelje koji žele štedjeti na rok od godinu dana i duže. Obveznički fondovi svojim ulaganjima nastoje „pobijediti“ inflaciju i kamatu na jednogodišnji depozit. Mješoviti i dionički fondovi namijenjeni su ulagateljima koji žele veću dobit uz spremnost preuzimanja većeg rizika. Mješoviti fondovi ulažu u obveznice i dionice pa su time i manje rizični od dioničkih, koji ulažu većinom u dionice. Stara poslovica kaže: bez rizika nema profita. No, kako se zaštiti od eventualnog gubitka? Ulaganjem na duge staze: što duže, to bolje! Povijest pokazuje da je upravo ovakva vrsta ulaganja na duge staze najisplativija. Većinu nas su naši roditelji, učitelji, naše bake i djedovi učili kako je važno štedjeti. Argument, koji su često koristili u takvim situacijama, bio je da nikad ne znamo što nam budućnost nosi i da u svakom trenutku moramo imati nešto ušteđevine „za crne dane“. Također, u kasnim dvadesetima, najčešće baš na pragu trećeg desetljeća života, većina mladih ljudi dobije poriv da vlastitim životom upravlja planski u želji da ostvare ozbiljnije i dugoročnije ciljeve. Uz potrebu za takvim osamostaljivanjem, obično dolazi i potreba za napretkom u karijeri i usavršavanjem, ali i određenim materijalnim vrijednostima koje mogu povećati kvalitetu života. No, svaka takva života odluka košta, a s većim se izdacima ipak lakše nositi uz financijsko planiranje i pomno osmišljavanje ulaganja od kojih je jedno i ono u investicijske fondove. Razmislite na trenutak jeste li sami dovoljno odgovorni da svaki mjesec „u ladicu“ stavite određeni iznos i da sebi obećate kako ga nećete dirati? Malo tko zapravo jest. Ako pripadate u skupinu kojoj to baš ne polazi za rukom, za vas je najbolje rješenje da trajnim nalogom odvajate svaki mjesec određeni iznos u neki od otvorenih investicijskih fondova, prije nego ga uspijete potrošiti. Otvoreni investicijski fondovi mogu vam pružiti, kao što im i naziv govori, otvoren način štednje, u iznosima i rokovima koje sami birate. Ono što je najvažnije, prilikom odabira fonda u kojem želite štedjeti, jest da si postavite sljedeća pitanja: Koji je cilj moje štednje? Na koji rok želim štedjeti? Koliki rizik mogu prihvatiti? Kad odgovorite na ova pitanja i upoznate se s investicijskim fondovima i njihovim strategijama ulaganja, rizicima i troškovima kroz prospekt i pravila fonda, bit će vam puno jasnije koji fond odabrati. Za one, maloprije spomenute „crne dane“, povijest pokazuje da je najbolje štedjeti kroz dioničke fondove. Za školovanje svog djeteta, također je najisplativija štednja kroz dioničke fondove, …Naravno, za takve scenarije štednje na duge staze, odlična opcija su i mješoviti fondovi, s obzirom da uz dionice, koje bi mogle donijeti najveći prinos, imovinu ulagatelja ulažu i u obveznice, koje mogu osigurati stabilnost ulogu. Ulaganje u investicijske fondove je prošle godine postalo relevantnim supstitutom klasičnoj štednji oročenjem u bankama, ali i novi način promišljanja o financijski stabilnijoj budućnosti. Ukupna vrijednost svih fondova u Hrvatskoj u 2016. godini dosegnula je vrtoglavih 18 milijardi kuna. Kako bismo bolje pojasnili što točno mješoviti i dionički fondovi jesu te kome su namijenjeni, obratili smo se upravo HBP Investu, koji upravlja s HPB Global fondom (mješoviti fond) te HPB Dioničkim fondom. " HPB Global fond namijenjen je ulagateljima koji žele ostvariti veće prinose te žele ulagati na duži vremenski period, a spremni su na sebe preuzeti umjereni rizik u zamjenu za konkurentne prinose. Ulaganjem u dionice fond nastoji ostvariti veće prinose, a ulaganjem u obveznice nastoji se postići sigurnost i umanjiti volatilnost cijene. Preporučeni rok ulaganja je duži od dvije godine. HPB Dionički fond namijenjen je ulagateljima koje žele ostvariti visoke prinose ulažući na duži vremenski rok, imaju veću toleranciju prema riziku i većoj volatilnosti cijene udjela te su spremni na sebe preuzeti rizik kakav nosi ulaganje u dionice i druge rizične financijske instrumente. Preporučeni rok ulaganja je duži od dvije godine.“, poručuju iz HBP Investa. Također pozivaju sve zainteresirane ulagatelje da se sa svim drugim detaljima, vezanim uz poslovanje otvorenih investicijskih fondova pod upravljanjem HPB Investa, upoznaju preko web stranice: www.hpb-invest.hr gdje se mogu naći Prospekti i Pravila fondova, kao i Ključne informacjie za ulagatelje. Navedeni dokumenti objavljeni su na hrvatskom jeziku. Sadržaj omogućio HPB Invest 