U Krapinskim toplicama odbrojavaju do početka velikih turističkih investicija. Radovi na preuređenju hotela Toplice mogli bi početi već u lipnju. Kineski investitori uložit će oko 20 milijuna eura, hotel će zasjati s četiri zvjezdice, a u planu je i dogradnja depadanse, kaže načelnik općine Krapinske Toplice Ernest Svažić. U rujnu bi, pak, investitori iz Rusije s 12 milijuna eura trebali početi gradnju novog hotela, na samom ulazu u kompleks Krapinskih toplica, s 90 soba, wellnessom i kongresnim centrom za 450 sudionika, a i taj bi hotel trebao ponijeti četiri zvjezdice. Dobre vijesti iz Krapinsko-zagorske županije utoliko su bolje što bi upravo smještajni kapaciteti mogli postati ograničavajući faktor za rastući broj turista, a čule su se tijekom najave 2. sajma kontinentalnog turizma Wellcone, koji će se u srijedu održati na Zagrebačkom velesajmu i gdje će ove investicije biti detaljnije predstavljene. Na Sajmu će se, inače, nastupiti pedesetak izlagača, predstavit će se i domaći primjeri dobre prakse, ali i iz Slovenije te BiH. Najavljena je i konferencija o mogućnostima razvoja kontinentalnog turizma, te više panel diskusija. Ulaz je besplatan, a posjetitelji će se, među ostalim, moći počastiti plemenitaškim ili kmetskim pivom.   