Španjolski modni maloprodajni div Inditex, vlasnik popularne marke Zara, objavio je u srijedu da prvu polovinu fiskalne godine zaključio s osam posto većom dobiti zahvaljujući uzletu prodaje odjeće širom svijeta. Iz jedne od najvećih svjetskih modnih tvrtki izvijestili su da im je dobit u šest mjeseci do kraja srpnja dosegnula 1,3 milijarde eura. "Svi brendovi grupe povećali su u tom razdoblju međunarodnu prisutnost, s 83 nove trgovine u 38 zemalja", priopćili su iz Inditexa, dodavši da su se proširili na tri nova tržišta - Arubu, Paragvaj i Nikaragvu. Prihodi su im u prvoj polovini fiskalne godine uvećani 11 posto, na 10,5 milijardi eura. Poslovni rezultati tvrtke, koja ima osam trgovinskih bredova, uključujući Zaru, Massimo Dutti i Bershku, blago su premašili očekivanja analitičara. Sve marke zabilježile su rast prodaje, a prednjačili su Zara i Zara Home, sa skokom prodaje za 13 odnosno 17 posto. Španjolsko maloprodajno carstvo osnovao je 1975. godine Amancio Ortega koji je u međuvremenu postao drugi najbogatiji čovjek na svijetu, nakon Billa Gatesa. Glavni Inditexov konkurent, švedski H & M, redovito se s Inditexom natječe za vodeću poziciju na svijetu.