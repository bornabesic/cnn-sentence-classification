VLADA je danas usvojila Zakon o zaštiti životinja kojim se povećava razina dobrobiti životinja kada je riječ o njihovom posjedovanju i korištenju. Novi zakon propisuje zabranu neodgovarajućih postupanja prema životinjama (bacanje petardi na životinje, držanje stalno vezanih pasa, držanje divljih životinja u ugostiteljskim objektima i sl.), zaštitu kućnih ljubimaca tijekom njihovog uzgoja, držanja, prometa i prodaje, kontrolu razmnožavanja kućnih ljubimaca i evidentiranje vlasnika kućnih ljubimaca namijenjenih prodaji s manje od tri rasplodne ženke iste vrste životinja, radi praćenja prometa i dobrobiti životinja. Osim toga, jedinice lokalne samouprave financiraju osnivanje i rad skloništa. Na području svake mora biti osnovano jedno sklonište za životinje kapaciteta najmanje 50 mjesta. Te životinje u skloništu ostaju do udomljenja, odnosno zabranjuje se usmrćivanje napuštenih životinja. Inspekcijski nadzor zakona provodit će veterinarski odnosno poljoprivredni inspektori Ministarstva poljoprivrede te komunalni redari. Uloga komunalnih redara osnažena je tako da provode kontrolu označavanja pasa (očitavanje mikročipa), u svrhu smanjenja populacije napuštenih pasa. Prijatelji životinja s transparentima dočekali odluku Vlade Aktivisti udruge Prijatelji životinja izglasavanje u Vladi očekivali su ispred zgrade na Markovu trgu. Transparentima su ukazali na pozitivne odredbe novog zakona koje je trebalo podržati. U njihovom priopćenju, povodom izglasavanja zakona o zaštiti životinja, stoji: "Ministar poljoprivrede Tomislav Tolušić izjavio je na sjednici Vlade da danas u Hrvatskoj imamo 21 sklonište za napuštene životinje, a od toga imamo šest no kill skloništa. Naveo je da ovim zakonom sprječavamo ubijanje napuštenih pasa dodajući: "Zapravo će sva skloništa u Hrvatskoj sada biti no kill skloništa, znači nijedno neće usmrćivati pse nakon 60 dana." Rekao je da u svakoj županiji već postoji sklonište, osim u njih tri, iako je to zakonska obaveza već desetak godina, te da očekuje da će stupanjem na snagu ovog zakona i preostale tri županije riješiti svoje probleme s izgradnjom skloništa. Premijer Andrej Plenković pohvalio je Prijedlog Zakona ističući da su ovakva zakonska rješenja izrazito dobra i korisna: "Ovaj put nalazimo odgovarajući zakonski okvir za koji vjerujem da će svi biti zadovoljni". Pozvali političare da se zauzmu za veću zaštitu životinja Luka Oman, predsjednik udruge Prijatelji životinja, poziva političare da se, neovisno o političkim opredjeljenjima, zauzmu za veću zaštitu životinja: "Ističemo da je ovaj zakon interes Republike Hrvatske koja se njime definira kao napredna zemlja u zaštiti životinja, a to je i jedan od elemenata po kojima će buduće generacije ocjenjivati kakvo je bilo naše društvo – napredno ili nazadnjačko. Očekujemo u daljnjoj proceduri i od svih stranaka i saborskih zastupnika da podrže novi Zakon." Ministarstvo poljoprivrede, na čelu s ministrom Tomislavom Tolušićem, pokazuje da uvažava glas javnosti i vrlo glasne zahtjeve za poboljšanjem zaštite životinja. Nakon stupanja na snagu zabrane uzgoja životinja radi krzna, što je u siječnju ove godine i u Hrvatskoj i u inozemstvu dočekano s oduševljenjem, zabrana usmrćivanja napuštenih životinja označit će još jedan povijesni trenutak. Najavljene detaljnije kontrole mikročipiranje pasa Ministar Tolušić najavio je i detaljnije kontrole provedbe obveznog mikročipiranja pasa i sudjelovanje svih lokalnih zajednica u provedbi Zakona koji u svojem prijedlogu sadrži i brojne druge odredbe koje će donijeti poboljšanja, kao i financijsku uštedu. Ključni su preventiva i rad na sprečavanju napuštanja životinja i provođenju programa kastracija te aktivnom oglašavanju i udomljavanju. Sankcije onima koji prekrše zakon Novi Zakon odsad bi sankcionirao i: spolni odnos čovjeka i životinje, bacanje petardi na životinje, držanje stalno vezanih pasa, držanje i korištenje životinja u cirkusima, držanje divljih životinja u ugostiteljskim objektima… To su samo neke od novih pozitivnih odredbi, što pokazuje da je Ministarstvo uvažilo više od 1000 komentara na javnoj raspravi o ovom Prijedlogu Zakona.  Udruga Prijatelji životinja smatra da hrvatsko društvo ne smije prešućivati nasilje prema životinjama, zbog čega je prethodnih godina svojim aktivnim radom i prijedlozima potaknula izmjene zakonskih propisa. Zaštita životinja iznad je stranačkih interesa i poticaj političarima na zalaganje za javno dobro", piše u priopćenju udruge.