Slovenska vlada objavila je da će izvanredni član uprave Mercatora koji će u upravi trgovačkog lanca nadzirati sve njegove poslovne transakcije s matičnim koncernom Agrokor biti Gregor Planteu, dosadašnji direktor rukometnog kluba Celje.   Vlada je predložila Okružnom sudu da kao izvanrednog člana uprave u Mercator imenuje Gregora Planteua, potvrdio je nakon dopisne sjednice vlade ministar za gospodarstvo Zdravko Počivalšek. On je ustvrdio da je prijedlog da se u Mercator kao povjerenik vlade pošalje Planteu prije sjednice usklađen u vladajućoj koaliciji. "Slovenija ima sposobne kadrove i mislim da je ovaj prijedlog stručno utemeljen", kazao je Počivalšek. Nepoznat i neiskusan Time je sugerirao da će vladin povjerenik u Mercatoru ispuniti svoju ulogu uz odgovarajuću potporu drugih stručnjaka. Prijedlogom su, kako navode slovenski mediji,u kuloarima začuđeni jer je premijer Cerar najavljivao da će u Mercator imenovati "iskusnog menadžera". Planteu (42) je u visokim gospodarskim krugovima relativno nepoznato ime, a u javnosti se pojavljuju mišljenja da je relativno neiskusan jer nikad nije vodio veće poduzeće iako ima financijsko obrazovanje. Prema "lexu Mercator" koji je nedavno donio slovenski parlament, na prijedlog vlade koja želi zaštititi "javni interes" u Mercatoru s obzirom na dužničke probleme Agrokora, uloga izvanrednog člana uprave bila bi da spriječi moguće transakcije koje bi se mogle protumačiti kao "financijsko iscrpljivanje" slovenskog trgovačkog lanca od koncerna Agrokor kao vlasnika, bilo izdavanjem jamstava za kredite, preuzimanjem drugih obveza ili otjecanjem likvidnih sredstava prema Agrokoru na druge načine. Mercator u Sloveniji zapošljava 11 tisuća ljudi Oporba je u parlamentu prilikom donošenja zakona izražavala rezerve da će zakon biti djelotvoran te ocijenila da se njime zadire u vlasnička prava pa je glasovala protiv. Vlada je zakon obrazložila teškom situacijom Agrokora koja bi se mogla preliti na Mercator, koji samo u Sloveniji zapošljava skoro 11.000 ljudi i posredno sudjeluje u 10-ak posto BDP-a, a mediji su specijalni zakon popratili neslužbenim informacijama kako je riječ o taktičkom pokušaju da na ravnopravnoj osnovi o razrješenju situacije pregovara izravno s hrvatskom vladom nakon što je ona, u zaštitu koncerna, dobavljača i zaposlenih, donijela lex Agrokor.   