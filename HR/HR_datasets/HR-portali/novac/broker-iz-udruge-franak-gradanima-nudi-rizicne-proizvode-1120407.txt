Gotovo sve brokerske kuće u šest mjeseci poslovale su s gubitkom, osim Credosa koji bilježi 3,3 milijuna kuna dobiti. Ta je brokerska kuća, naime, jedina iz Hrvatske koja nudi trgovanje rizičnim špekulativnim proizvodima, na koje građani sve više nasjedaju i pretežito gube novac, zbog čega HANFA nad njom obavlja nadzor. HANFA je još ljetos upozorila građane da ne nasjedaju na objave o brzim milijunskim zaradama jer su pozivi ogorčenih građana koji su novac izgubili takvim trgovanjem sve češći. Jedna je studija francuskog regulatora pokazala da je od 2009. do 2012. godine 89 posto građana ulažući u takve proizvode izgubilo novac. Iako takvo trgovanje za ovlaštene brokerske kuće nije ilegalno, vlasnici mogu odgovarati u slučaju ako nisu dovoljno dobro educirali i upozorili građane na opasnost od gubitka novca.  Jedan od članova uprave Credosa je Niko Delić, inače član Udruge Franak, pa se naš sugovornik iz brokerskih krugova pita nije li ponuda trgovanja proizvodima u koje građani ulažu zbog mamca o velikim zaradama, a najčešće i novac gube, lošija od ponude kredita u valuti kojoj je vrijednost pala. Delić kaže da se to ne može usporediti. – Postoji velik interes za trgovanje s CFD-ima. Trgovanje s financijskim instrumentima uvijek za sobom povlači određen rizik. Specifičnost CFD-ova je u tome što omogućuju korištenje financijske poluge pri trgovanju, koja je sama po sebi dodatni rizik. Credos svoje klijente informira o rizicima i obavlja procjenu prikladnosti tog financijskog instrumenta za pojedini profil klijenta – kaže Delić. CFD-ovi su financijski instrumenti koji omogućavaju trgovanje određenom vrstom imovine (dionice, valute, zlato...), a da se ne postaje vlasnik te imovine, odnosno riječ je o izvedenicama ili derivatima. Delić dodaje i da je dobit Credosa rezultat visokih prometa. No sumnja se da Credos zarađuje i na visokim provizijama. Takve usluge na našem, ali i drugim tržištima, pretežito nude brokerske kuće s Cipra. Prema pisanjima stranih medija, jedan od glavnih u tom biznisu izraelski je milijarder i vlasnik kladionica Teddy Sagi. >> Direktor HUB-a za Bloomberg: Vlada nema puno vremena za dogovor s bankama 