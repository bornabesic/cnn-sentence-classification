I ove se godine uoči berbe grožđa iz Slovenije diže graja kojom se istarskim vinarima osporava pravo na korištenje imena teran. Slovenski je ministar poljoprivrede Dejan Židan prozvao Hrvatsku da “provjeri prodaje li vino teran domaćih proizvođača”. Po njemu, sve zalihe trebale su u Hrvatskoj biti prodane do 30. lipnja, a mediji prenose da će država zaoštriti retoriku jer je teran brendirala. Tvrde da to nije “političko pitanje”, nego “poštovanje europskih pravila”. Slovenci su svoju sortu refošk na razini EU zaštitili pod imenom teran još dok RH nije ušla u EU, a naši su vinari više puta nakon ulaska u EU 2013. tražili i od bivšeg ministra poljoprivrede Tihomira Jakovine da podigne tužbu pred Europskom komisijom i zaštiti hrvatske vinare. – Želimo privesti kraju ovu temu, kako je to trebalo još prije tri godine, pod cijenu tužbe nećemo odustati od terana – odlučan je predsjednik Vinistre Nikola Benvenuti. I Jasna Čačić, direktorica GIUPP-a, smatra da je Ministarstvo poljoprivrede trebalo Sloveniju tužiti 2013., odmah nakon što su iz trgovina izbacili butelje istarskih terana. – Zakon o vinu usklađen je s kriterijima EU i usvojen 2003., a pravilnik 2004. i još su na snazi. U njih su ugrađeni i zaštita izvornosti vinarske regije Istre i sorta teran te sinonimi refošk i teran Istrian. Komisija je sve to priznala, iznosi Čačić i naglašava da ne postoji nijedan razlog da se teran ne smije pisati na našim buteljama. Dodaje da u nedostatku argumenata Slovenci dižu galamu. U kabinetu ministra Davora Romića i dalje se uzdaju u objektivnu arbitražu EK. Na temu terana u trokutu RH-Slovenija-EU od veljače 2014. do kolovoza 2016. bilo je više od 20 susreta, no iz svih detalja nemoguće je procijeniti kada će i hoće li spor riješiti EK.      >> Slovenski tisak: Kreće nova 'bitka za teran' s Hrvatskom