Zagrebačka banka prodala je 3,34 milijarde kuna loših kredita češkom investicijskom fondu APS Delta kojemu su početkom godine već prodavali teško naplativa potraživanja. Obavijest o tome naveli su na svojoj web stranici, na stranici Zagrebačke burze i Hanfe, kao povlaštenu informaciju za investicijsku javnost, a osim činjenice da su posrijedi plasmani stanovništvu i poslovnim subjektima za čiju su prodaju dobili pozitivno mišljenje HNB-a, nisu precizirali nikakve druge detalje. Na upit o planovima za daljnje čišćenje portfelja također nisu bili raspoloženi otkrivati nove informacije, no na nedavnoj EBRD-ovoj konferenciji UniCreditov je direktor za srednju i istočnu Europu Carlo Vivaldi najavio da će ove godine nastaviti s prodajom NPL-ova (non performing loans), nakon što su ih lani počeli čistiti u većoj mjeri. – Apetit za kupnjom kod investitora je velik i to je dobar znak za zemlju. Cilj nam je pasti ispod deset posto loših kredita u svim zemljama regije i Hrvatskoj – izjavio je tada Vivaldi. Potvrdio je i prognozu da će udio loših kredita u hrvatskom bankarskom sektoru ove godine zbog izloženosti Agrokoru vjerojatno rasti, no već bi se dogodine mogao smanjiti. Zaba je u prvom kvartalu izdvojila 800 milijuna kuna rezervacija za loše kredite i zbog toga završila u gubitku od 167 milijuna kuna. Kupac lošeg portfelja APS Delta u vlasništvu je APS Holdinga koji u Hrvatskoj nema svoju podružnicu, no vjerojatno je prije zaključenja ugovora bio raspisan međunarodni natječaj. Dosad je loš portfelj hrvatskih banaka najviše otkupljivala norveška grupacija B2Holding i hrvatska podružnica EOS Matrixa.