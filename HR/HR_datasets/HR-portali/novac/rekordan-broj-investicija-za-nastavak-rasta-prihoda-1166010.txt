Telekomunikacijska tvrtka Vipnet u prvom tromjesečju ove godine ostvarila je 98,4 milijuna eura prihoda ili 5,9 posto više nego u istom razdoblju prošle godine, dok je EBITDA porasla 9,4 posto na 21,2 milijuna eura, što je pratio i porast investicija od 10,1 posto, na 17 milijuna eura, doznaje se iz Vipneta. Konsolidirani financijski rezultati Vipneta objavljeni su ovog tjedna u sklopu rezultata Telekom Austria Grupe, a iz Vipneta ističu kako su najviše u prvom tromjesečju ove godine ulagali u širenje optičke mreže i mobilne 4G+/LTE mreže, kao i da su zabilježili 13 postotni rast broja korisnika fiksnih komunikacijskih usluga među kućanstvima. Broj kućanstava koja koriste Vipnetove fiksne komunikacijske i TV usluge u prva tri mjeseca ove godine porastao je na 305 tisuća ili za 13 posto u odnosu na isto razdoblje prošle godine, dok je broj fiksnih širokopojasnih linija porastao za 17,7 posto. U TV segmentu, kombinacijom kabelske, IPTV i satelitske televizije, Vipnet je ove godine zabilježio porast broja korisnika od 6,1 posto, uz porast prosječnog prihoda po liniji (ARPL) za 16,6 posto, na 27,2 eura, pri čemu ističu i da su sveukupno u fiksnom segmentu u prvom kvartalu ove godine ostvarili porast prihoda od 28,8 posto. U mobilnom segmentu odnosno mobilnoj mreži ukupan broj korisnika smanjio im se za 0,5 posto, na njih 1,71 milijun, što objašnjavaju smanjenjem ukupnog tržišta u RH. Komentirajući rezultate za prva tri mjeseca ove godine, predsjednik Uprave Vipneta Jiří Dvorjančanský istaknuo je porast investicija i postizanje pozitivnih financijskih rezultata u poslovanju. "Snažnim rastom investicija Vipnet pokazuje predanost izgradnji gigabitnog društva u Hrvatskoj uz ubrzanje širenja optičke mreže i činjenicu da je naša infrastruktura za superbrzi internet dostupna u više od 430 tisuća kućanstava. Značajna ulaganja u mobilnom segmentu usmjerena su u mrežu u obalnom području koja je spremna za rast prometa tijekom turističke sezone. Istovremeno, s postizanjem pozitivnih financijskih rezultata u našem glavnom poslovanju, jačamo i ICT aktivnosti te smo počeli i s integracijom Metroneta", poručio je Dvorjančanský.