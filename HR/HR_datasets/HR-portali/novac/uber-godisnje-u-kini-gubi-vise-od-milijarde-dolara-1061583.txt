Američka tvrtka za prijevoz putnika Uber godišnje u Kini gubi više od milijarde dolara zbog žestoke konkurencije s kojom su suočeni na tom njihovom najvećem međunarodnom tržištu, poručio je izvršni direktor Ubera Travis Kalanick s jednog poslovnog sastanka u Vancouveru. Podatak o gubitcima Ubera u Kini, koji je prenijela kanadska internetska stranica specijalizirana za vijesti s područja tehnologije Betakit, kasnije su za Reuters potvrdili iz kineskog ogranka Ubera. Američka tehnološka plaftorma svoje usluge od 2014. godine nudi u Kini, gdje joj oštru konkurenciju predstavlja tvrtka Didi Kuaidi, najveći pružatelj taksi usluga u Kini. Uberove usluge dostupne su u više od 40 kineskih gradova, a lani su najavili da će kroz 12 mjeseci svoje poslovanje proširiti na 100 kineskih gradova. "Profitabilni smo u Sjedinjenim Državama, no godišnje u Kini gubimo više od milijardu dolara", prenio je kanadski portal izjave izvršnog direktora Ubera. Kina je po njegovim riječima njihovo najveće međunarodno tržište, no Uberov tržišni udjel u sjeni je onog koji drži Didi Kuaidi. Najveći kineski pružatelj usluga prijevoza ima potporu kineskih tehnoloških giganta Tencenta i Alibabe a odnedavno mu je partner Uberov rival Lyft, američka tvrtka za pružanje usluga prijevoza sa sjedištem u San Franciscu. Izvršni direktor Ubera kazao je da su nedavno prikupili oko 200 milijuna dolara kako bi pomogli trvrtki da se lakše nosi s konkurencijom na tržištima u nastajanju, prenosi dalje kanadski portal. Prema podacima toga portala, Uber je dostupan u 380 gradova diljem svijeta.  >> U Londonu 8000 crnih taksija blokiralo središte grada u prosvjedu protiv Ubera  >> Uber je vjesnik ekonomije dijeljenja 