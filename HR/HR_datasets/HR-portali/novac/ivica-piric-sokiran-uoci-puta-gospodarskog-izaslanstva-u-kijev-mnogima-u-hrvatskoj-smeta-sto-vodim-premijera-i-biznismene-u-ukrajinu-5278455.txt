Ivica Pirić, bivši nogometaš Hajduka, Zagreba i Splita, glavni je inicijator i organizator Ukrajinsko-hrvatskog gospodarskog foruma koji će se idući ponedjeljak 21. studenog održati u Kijevu. Na njemu će sudjelovati 80 hrvatskih tvrtki, a delegaciju predvodi premijer Andrej Plenković, a kako Pirića prenosi Tportal, već su pokrenuti  pregovori o dva velika posla koja su „na korak do realizacije, odnosno potpisivanja ugovora“.  'Radi se o velikim strateškim poslovima važnim za Hrvatsku i Ukrajinu. Ako sve bude po planu, otvorit će se od 2000 do 3000 novih radnih mjesta u Hrvatskoj i nekoliko tisuća u Ukrajini', rekao je za Tportal Pirić. Također je rekao kako je, zbog organiziranja prvog ukrajinsko-hrvatskog gospodarskog foruma u Splitu u  svibnju, protiv sebe okrenuo „velik broj ljudi u Hrvatskoj kojima je to zasmetalo“. Tu izjavu nije dalje objasnio niti naveo o kome se sve radi.