U Imunološkom zavodu (IZ) nema već dulje vrijeme proizvodnje jer nema dozvola, ali država radnicima isplaćuje plaće. Za njih 176 osigurane su plaće za ovu godinu, dodatnih oko 32 milijuna kuna morat će se osigurati i sljedeće godine, a uza sve to prije par mjeseci zaposlili su četiri nova radnika! Situacija podsjeća na neslavne primjere domaćih kompanija koje je država zbog dobivanja socijalnog mira umjetno spašavala, no istodobno su te tvrtke ne radeći ništa zapošljavale novi kadar. Bio je takav slučaj, primjerice, u Dalmacijavinu, koji je potom završio u stečaju. Bez odgovora U slučaju Imunološkog zavoda ne treba odmah napasti radnike, jer i država je ta koja je trebala voditi brigu o njemu, no zadnjih 20 godina oglušila se na upozorenja o zastarjeloj tehnologiji, o mogućnosti gubljenja dozvola... Sve do trenutka dok se to nije i dogodilo. No ni tada Milanovićeva Vlada nije bila odlučna, ali ni sadašnja Vlada nema viziju niti zajedničko stajalište što napraviti – pokrenuti stečaj ili naći novo rješenje. Jedan od prvih sastanaka ministra zdravstva Milana Kujundžića bio je s predstavnicima DUUDI-ja na temu Imunološkog zavoda. Dio Vlade bi da se proglasi stečaj nad Imunološkim, a drugi da se napravi nova analiza. Ona bi trebala sadržavati iznos potreban da se proizvodnja pokrene, a neke su procjene već pokazale da je riječ o 30 milijuna eura, što država teško može izdvojiti, te provesti analizu oko saniranja Imunološkog d.d. Naime, ove je godine IZ podijeljen u ustanovu, u kojoj su smješteni radnici, a sve ostalo – oprema i sl. – u d.d. Sanacija bi značila i pokrivanje dugova IZ-a koji iznose oko 83 milijuna kuna. Tako se zasad odustalo od potpune transformacije u javnu ustanovu, za što je i bilo osigurano pet milijuna kuna kojim bi se isplatili preostali mali dioničari. Jer da i dođe do preoblikovanja, bez potrebnog novca za ulaganje i bez dozvola ne dobiva se ništa. Što će nova analiza pokazati, tek treba vidjeti, ali činjenica je da se u tom vremenu dugovi i izdaci za tu tvrtku samo nagomilavaju. Svakako treba vidjeti i ima li smisla ostati na istoj lokaciji ili preseliti proizvodnju. Navodno postoji prostor u Velikog Gorici u kojem bi se mogla osposobiti proizvodnja. U svakom slučaju, analiza će sigurno potrajati nekoliko mjeseci, a radnicima, kojih je dolaskom novih i više, osigurati plaće iz proračuna za sljedeću godinu. Prema dostupnim informacijama, novozaposleni rade na poslovima komercijale, tehničke službe, računovodstva... U Imunološkom zavodu nismo dobili točan odgovor zašto je novo zapošljavanje bilo potrebno. No navodno, premda nema proizvodnje, svi radnici rade – na održavanju i stvaranju uvjeta da se dozvole dobiju. Socijalni mir uoči izbora U vrijeme SDP-ove Vlade bilo je nekoliko intervencija za pomoć IZ-u – 2012. godine s 42 milijuna kuna za restrukturiranje i plaće, 2014. godine s dodatnih 12 milijuna kuna za plaće. Budući da bivša HDZ-ova Vlada nije u kratkom vremenu mogla naći rješenje, ove godine dano je IZ-u 32,5 milijuna kuna, čime su se isplatile plaće, a isti će iznos trebati izdvojiti i u 2017. Problem u IZ-u osviješten je tek prije tri godine, kada je zbog gubitka dozvola zatražen stečaj od tadašnje uprave, koji je Trgovački sud pokrenuo, ali Visoki trgovački sud poništio je odluku. Na noge su se digli radnici, koji su tražili da se rješenje nađe, ali pri tome nisu htjeli ulagača koji bi ih preuzeo. Djelomično su bili i u pravu, jer zbog vrijednosti bilo je potrebno zaštititi sojeve. To je i učinjeno, no i tada su se radnici odupirali ulasku domaćih ulagača – udruge Visia Croatica, koja je okupila građane RH. Milanovićeva je Vlada uoči izbora smirila radnike, odustala od ulagača i odlučila preoblikovati IZ u javnu ustanovu. IZ je 2013. godine izgubio dozvolu za krvne pripravke i bakterijska cjepiva, a potom i za ona virusna. Otad se čeka njihovo vraćanje.   >> Imunološki na prekretnici: Je li stečaj uistinu neizbježan?   >> 20 godina umjetno se spašavaju tvrtke: Do kraja godine Vlada mora riješiti Imunološki, prodati Petrokemiju... 