Foto: Getty SVJEDOČENJE bivšeg direktora CIA-e Johna Brennana posljednja pred Obavještajnim povjerenstvom Kongresa posljednja je u nizu potvrda o kontaktima suradnika američkog predsjednika Donalda Trumpa i ruskih dužnosnika. Kako javlja Washington Post, iako su članovi povjerenstva iz Trumpove Republikanske stranke pokušali iskoristiti svjedočenje kako bi diskreditirali optužbe i same istrage koje paralelno vode Kongres, Senat, FBI i specijalni tužitelj Robert Mueller, izgleda da su nehotično samo otežali svoju i Trumpovu poziciju. Brennan: Vidio sam dovoljno podataka o kontaktima koji opravdavaju pokretanje istrage Naime, na izravno pitanje republikanskog kongresnika Treyja Gowdyja je li prošle godine, u vrijeme dok je još bio direktor CIA-e, vidio dokaze o udruživanju Trumpovog predizbornog stožera s ruskom akcijom uplitanja u izbore, Brennan je odbio potvrditi ili opovrgnuti da takvi dokazi postoje, odgovarajući da "ne zna" odgovor na to pitanje. Umjesto toga, pojasnio je kako njegova agencija, koja se ne bavi kriminalnim istragama već obavještajnim radom, nije nadležna za takvu istragu, te je zbog toga proslijedio sva saznanja o kontaktima između Trumpovih suradnika i ruskih dužnosnika proslijedio FBI-u. Bivši direktor FBI-a Jamesa Comeyja, kojeg je Trump otpustio početkom ovog mjeseca, u ožujku je pred istim povjerenstvom posvjedočio da njegova agencija zaista istražuje "je li došlo do koordinacije između (Trumpove) kampanje i ruskih pokušaja". Međutim, Brennan je nedvosmisleno dao do znanja kako je u ljeto 2016. već bio "uvjeren" da se Rusija upustila u "bezobrazan, višeslojan" i "vrlo agresivan" pokušaj uplitanja u američke izbore te da je vidio dovoljno podataka o "kontaktima i interakcijama" između navedenih aktera da zaključi kako je "postojala dovoljna baza obavještajni podataka koja zahtijeva daljnju istragu" o mogućem udruživanju.   Brennan je objasnio da su svi mogući dokazi o udruživanju "s razlogom povjerljivi", ali je zato istaknuo kako je bio posebno zabrinut otkrivenim kontaktima zbog obrasca "poznatih ruskih pokušaja podmićivanja ili manipuliranja" prikladnih pojedinaca kako bi "radili stvari u njihovu korist". Američki mediji: Trump je vršio pritisak na čak trojicu direktora obavještajnih službi Ovo je otkriće posebno relevantno u kontekstu posljednjeg niza skandala vezanih uz Trumpa i istragu FBI-a. Osim što su američki mediji objavili saznanja o bilješkama Comeyja prema kojima ga je Trump pokušao nagovoriti da odustane od istrage nad njegovim bivšim savjetnikom za nacionalnu sigurnost Mikeom Flynnom, Washington Post je u ponedjeljak objavio još jedno šokantno otkriće: Trump je vršio pritisak i na direktora Nacionalne sigurnosne agencije Michaela Rogersa te direktora Nacionalne obavještajne zajednice Daniela Coatsa da javno opovrgnu da je došlo do ikakvog udruživanja između njegovog tima i Rusije. Obojica dužnosnika odbili su Trumpov zahtjev. Osim toga, New York Time je nedavno izvijestio kako je Trump na sastanku s ruskim ministrom vanjskih poslova Sergejem Lavrovom i veleposlanikom Sergejem Kislijakom sam priznao da je otpustio "luđaka" Comeyja kako bi se oslobodio "velikog pritiska" zbog istrage FBI-a. Kako najnoviji razvoj događaja potvrđuje, pritisak na Trumpa zbog ovih vrlo ozbiljnih optužbi ipak neće popustiti tako brzo.