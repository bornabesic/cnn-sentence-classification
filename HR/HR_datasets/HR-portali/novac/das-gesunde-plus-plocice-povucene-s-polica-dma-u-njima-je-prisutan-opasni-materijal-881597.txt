Foto: dm TRGOVAČKI  lanac dm-drogerie markt objavio je kako je predostrožnosti povukao "DAS gesunde PLUS pločice" s okusom keksa i slatkog vrhnja jer je u pojedinim pakiranjima proizvođač tih pločica našao dijelove četki za čišćenje proizvodnog programa.   Kako se navodi u priopćenju tvrtke dm Hrvatska, dm je iz predostrožnosti povukao proizvod DAS gesunde PLUS pločica s okusom keksa i slatkog vrhnja, u pakiranju od 45 grama, s rokom trajanja kolovoz, rujan, listopad, studeni i prosinac 2016. godine.  "U pojedinim pakiranjima proizvođač Das gesunde PLUS pločica je utvrdio prisutnost dijelova četki za čišćenje proizvodnog pogona", ističu iz dm-a.  Iz tog trgovačkog lanca mole kupce da provjere jesu li kupili spomenuti proizvod te kupce koji su ga kupili mole da ga ne konzumiraju nego ga vrate u najbližu prodavaonicu dm-a, gdje će mu biti osiguran povrat novca.  "dm Hrvatska nije zaprimio prigovore kupaca, a s ciljem da osigura najvišu sigurnost proizvoda i kupaca u svojim prodavaonicama, dm ovim putem izvješćuje javnost o povlačenju i opozivu proizvoda", navodi se u priopćenju.