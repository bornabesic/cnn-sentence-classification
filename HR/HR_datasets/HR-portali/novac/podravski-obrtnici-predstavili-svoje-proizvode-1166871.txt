Prvog dana svibnja u Koprivnici je održan festival poduzetništva, obrta i OPG-a Moja poduzetna Hrvatska i na glavni gradski trg privukao više od tisuću ljudi. Obilježavanje međunarodnog praznika rada započelo je nastupom gradskog orkestra i defileom starinskih bicikala, nakon čega je uslijedila podjela 4500 tisuća porcija tradicionalnog graha za čiju se pripremu pobrinula Podravka. Istovremeno se održavao i tradicionalni sajam cvijeća, a popodnevni i večernji sati rezervirani su za glazbene nastupe. Riječ je zapravo o četverodnevnom programu koji je grad Koprivnica svojim sugrađanima zasluženo poklonio kao priliku da se opuste i u ugodnoj atmosferi provedu vikend. Kako i priliči manifestaciji posvećenoj promociji poduzetništva, na preko dvadeset štandova moglo se razgledati i kupiti proizvode obrtnika s podravskog područja te s njima popričati o načinima izrade. Kao jedan od najzanimljivijih istaknuo se Božidar Jerešić, vlasnik obrta Jerešić iz Varaždina. Četiri godine proizvodi bučino, lješnjakovo i orahovo ulje i različite vrste brašna među kojima se po popularnosti izdvaja heljdino bezglutensko. Uz štand u obliku buče, pažnju je privukla i preša za proizvodnju ulja koju inače nosi na sajmove. Za ovaj se pristup odlučio kako bi na licu mjesta mogao pokazati da se u njegove proizvode ne dodaje ništa osim originalnih sirovina - bez miješanja s drugim vrstama ulja kako bi se dobilo na težini. "Svako ulje ima svoju priču. Kupci u Hrvatskoj nisu uvijek spremni odvojiti veće količine novca za kvalitetan proizvod, a nama malim proizvođačima su se kao vrlo oštra konkurencija nametnule različite robne marke koje po jeftinijim cijenama nude proizvode slabije kvalitete. Upravo zato odlasci na sajmove poput Moje poduzetne Hrvatske omogućavaju da se kupcima pokaže kako se i od čega svako ulje radi te da im se pojasni razlika između hladne i tople preše, kao i novi načini korištenja ulja u pomalo neočekivanim kombinacijama. Ljudi obično ne znaju da bučino odlično paše uz sladoled od vanilije", kaže Jerešić. Koprivničani Krešimir i Domagoj Krznarić prije 17 godina pokrenuli su uzgoj, preradu i distribuciju divljih i mješavina domaćih čajeva koja je s vremenom prerasla u brend Pampa Tea. Njihovi su proizvodi dostupni u ljekarnama i trgovinama zdrave prehrane, a najponosniji su što na tržište plasiraju zdrav i ekološki napitak. Neke od najpopularnijih mješavina su Podravski čaj za jačanje imuniteta, zatim Bronhitko za smirivanje kašlja, bronhitisa i astme, ali i neke egzotične varijante poput Pu-erh crnog čaja, pojasnili su. Uz to u ponudi imaju i čajeve od domaće kamilice, koprive, sljeza, mente, valerijane, gloga, šipka te brojnog drugog bilja korisnog u prevenciji i liječenju oboljenja srca i krvnih žila, žuči i jetre, loše cirkulacije, bolesti bubrega i ostalih poteškoća. Kažu i da su posvećeni istraživanju ljekovitog bilja te da u radu ne koriste nikakve tvari koje bi potencijalno mogle štetiti ljudskom zdravlju. "Rasli smo korak po korak jer u malom i srednjem poduzetništvu nema megalomanskih skokova. Razvijali smo se postepeno te sustavno ulagali u razvoj proizvoda. Prvotno smo bili orijentirani na okolicu, a danas smo prisutni diljem zemlje. Tržište se širi polako, ali sigurno", dodali su Krznarići. Saša i Edith Ružić u Koprivnicu su došli iz Bjelovara. Od 2011. godine bave se proizvodnjom meda i propolisa, distribucijom peludi koja ima višestruke protuupalne koristi po zdravlje te uzgojem lješnjaka. "Prodajemo na kućnom pragu i na različitim sajmovima. Imamo stotinjak košnica, a svaka od njih u dobrim uvjetima može dati do 30-ak kilograma meda. Proizvodnja varira iz godine u godinu, nekad se mogu dogoditi i značajni gubitci. Najveća prijetnja pčelarima je nametnik varoa koja može izazvati ozbiljne štete", pojasnio je Saša Ružić. OPG Pereglin iz Sv. Ivana Zeline 20 se godina bavi proizvodnjom sirupa od bazge i drijenka, džemova od jagode, marelica, dunja, šljiva te distribucijom sadnica i organskog sjemena. „Mraz i vremenske nepogode lako mogu poništiti sav naš trud. Prije nekoliko dana smo noću palili vatru kako bismo ugrijali marelice i time izbjegli gubitke. Nekad je i jedna hladna noć dovoljna za smrzavanje proizvoda, a mi u tom slučaju ostajemo bez sirovina. Distribuiramo od sjemena do gotovog proizvoda i uživamo u svemu što radimo. Poteškoće nam predstavlja certifikacija koja se promijenila od ulaska Hrvatske u Europsku uniju. No, usprkos svemu ne žalimo se. Dva desetljeća provodimo u prirodi, nastojimo sačuvati autohtone sorte voća i povrća i svojim proizvodima uveseljavamo brojne kupce“, dodala je na kraju vlasnica Ivanka Pereglin. 