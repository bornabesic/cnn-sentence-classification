Stručnjaci IBM-a, američkog tehno diva prognozirali su trendove u tehnologijama i inovacije koji će se dogoditi u sljedećih pet godina. Izdvojili su njih pet koji bi trebali uvelike utjecati na naše živote na svim područjima. Kako kažu na svom blogu, već 70 godina vode se devizom – što je veći cilj, veći je utjecaj na društvo. Stvarnost ili fantastika? A IBM, poznato je, ima najveći broj patenata koje godišnje zaštiti, i njihov napredak i izumi doista fasciniraju svijet. Ovoga puta opet su iznijeli pet tehnologija za koje smatraju da imaju potencijal promijeniti način na koji ljudi rade, žive tijekom sljedećih pet godina. Predviđanja su zahtjevan posao, a mnoga IBM predviđanja već su se pokazala kao vrlo precizna u uočavanju i ubrzavanju novih tehnologija i smjerova u kojima se razvijaju. Na filtriranju pet glavnih trendova radilo je 3000 IBM-ovih znanstvenika i stručnjaka iz 12 laboratorija na šest kontinenata. U 2012. IBM je predvidio da će računala ne samo biti u mogućnosti pogledati fotografije već ih i razumjeti. Područje računalnog vida napredovalo je brzo u posljednjih nekoliko godina, do točke u kojoj su IBM-ovi znanstvenici osmislili sustave u računalima koji toliko dobro vide da mogu ispitati slike oštećenja kože i pomoći dermatolozima prepoznati kancerogena stanja. Iste godine, prognozirali su da će računala “čuti” ono što je važno. Značajan napredak napravljen je u stvaranju kognitivnih sustava koji mogu tumačiti i analizirati zvukove stvoriti cjelovitu sliku našeg okruženja. Nedavno su predstavili senzore koji mogu “vidjeti”, “slušati” i “razgovarati” te na taj način pomažu starijim osobama u očuvanju njihova zdravlja. U 2013. godini, IBM znanstvenici prognozirali su da će liječnici rutinski koristiti DNK kako bi osigurali zdravlje ljudi. Sekvenciranje DNA na putu je da postane rutinska procedura, kazuju u IBM-u. New York Genome Centar i IBM pokrenuli su već suradnju za analizu genetskih podataka uz pomoć superračunala Watsona krenuli su u utrku za personaliziranim pristupom u liječenju pacijenata oboljelih od raka mozga. Sve do nanorazine Za ovogodišnji 5 u 5, u IBM-u su nastavili razvijati nove znanstvene instrumente – bilo fizičke uređaje ili napredne softverske alate – osmišljene zato da bi ono što je nevidljivo u našem svijetu postalo vidljivo, iz makroskopske razine do nano. Inovacije u tom području mogu omogućiti poboljšanje uzgoja, energetsku učinkovitost, uočiti onečišćenja prije negoli je kasno i spriječiti prerano kognitivno propadanje. • 1. Mentalno zdravlje uz AI Što govorimo i pišemo, bit će analizirano i korišteno kao indikator našeg mentalnog zdravlja. U tome će pomoći razvijeni softveri tzv. umjetna inteligencija, koji će moći procijeniti rani nastanak bolesti. 2. Vid superheroja Golim okom nije vidljivo čak 99,9 posto elektromagnetskog spektra. Za pet godina vidjet ćemo više uz uređaje koji će nam omogućiti da vidimo kroz predmete i okolinu te izbjegnemo opasnosti. 3. Zemlja na dlanu Algoritmi za strojno učenje i softveri organizirat će sve moguće podatke u tzv. makroskopski pogled. Tada bi znali koliko imamo hrane, vode, energije ili hoće li se asteroidi sudariti. 4. Laboratorij na čipu Nosivi čip bit će toliko razvijen da brzo i redovno mjeri biomarkere i te podatke šalje u bazu podataka, gdje bi, u kombinaciji s ostalim podacima o aktivnosti, davali pravu sliku našeg zdravlja. 5. Senzori za okoliš Otkrivanje zagađenja bit će trenutačno. Zahvaljući raznim novim nanosenzorima koji bi neprekidno skupljali podatke, vidjet ćemo i inače nevidljiva onečišćenja. 