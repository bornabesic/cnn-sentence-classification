Janaf je sklopio novi ugovor s Naftnom industrijom Srbije vrijedan 250 milijuna kuna. Ugovor se odnosi na nove poslove vezane uz angažman skladišnih kapaciteta Terminala Sisak te novih skladišnih kapaciteta Terminala Omišalj u koje je Janaf plasirao velik dio investicija u posljednje dvije godine. Ugovor s tvrtkom koja je u vlasništvu ruskog giganta Gazpromnefta rezultirat će izvanrednim poslovnim prihodima Janafa, odnosno povećanjem dobiti tvrtke i u 2017. godini. Državna tvrtka nedavno je potpisala ugovore o suradnji s novim partnerima Vitolom i Unipetrolom vrijedne 125 milijuna kuna. Novim ugovorom uprava predvođena Draganom Kovačevićem osigurala je ukupno 375 milijuna kuna novih prihoda u tekućoj godini, što je podloga za očekivanje novog rekordnog rezultata Janafa. Iz tvrtke doznajemo da se pregovara i o novim suradnjama, ali ti ugovori još nisu u fazi potpisivanja. Kovačević je Janaf preuzeo 2012. godine nakon što je tvrtka završila financijsku 2011. godinu s prihodima od 444 milijuna kuna i neto dobiti od svega 61 milijun kuna. Novim ugovorima i rastom prihoda zabilježenim u devet mjeseci 2016. godine Janaf bi lako mogao dosegnuti granicu od milijardu kuna ukupnih prihoda te neto dobiti od 250 milijuna kuna. – Načinom kojim smo pristupili vođenju kompanije napravili smo respektabilnu kompaniju u europskom okruženju te ucrtali Janaf kao jednog od značajnijih subjekata na energetskoj karti Europe. Otvorili smo nova tržišta što rezultira povećanjem prihoda a troškove držimo pod kontrolom. Investirali smo u isplative projekte tako da sada uz povećane kapacitete ostvarujemo dodanu vrijednost u cjelokupnom poslovanju – komentirao je predsjednik uprave Janafa dr. Dragan Kovačević. Usluga blendinga nafte, koju nudi i Janaf, bit će sve traženija da bi se mogli optimizirati troškovi poslovanja naftne industrije, a osigurati jednaka kvaliteta goriva za potrošače. Svjetske analize procjenjuju da nedostaje kapaciteta za skladištenje nafte te da se u idućih 15 godina moraju povećati za minimalno 7,8 posto na globalnoj razini. Uz činjenicu da Europa diverzificira nabavu i kanale energenata, Terminal Omišalj ima dobre šanse postati regionalni centar što bi u konačnici značilo i veće prihode Janafa i veću korist državi od tvrtke koja je u posljednjih pet godina samo kroz porez na dobit državi uplatila 154 milijuna kuna. Potencijali su tu, ali za njihovu realizaciju ključno je nastaviti s postojećom poslovnom politikom jer Janaf je trenutno kompanija koja rezultatima pokazuje kako se može kvalitetno upravljati državnom imovinom i njezinim resursima. >> Strani kupci Janafa su zlatna koka