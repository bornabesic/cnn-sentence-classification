Foto: Hina  POVJERENIK hrvatske vlade za Agrokor, Ante Ramljak, u četvrtak će boraviti u Sarajevu gdje će s predstavnicima vlasti Bosne i Hercegovine razgovarati o stanju u posrnulom koncernu i planovima za njegov preustroj, potvrđeno je Hini.  Ramljak će se u Sarajevu sastati s ministrom vanjske trgovine i ekonomskih odnosa BiH, Mirkom Šarovićem.  Riječ je o sastanku koji je najavljen tijekom Ramljakova boravka u BiH 27. travnja, kada je i dogovoreno da on ponovo dođe u Sarajevo kada bude spreman plan za konsolidiranje stanja u Agrokoru i predstavi ga bosanskohercegovačkim dužnosnicima i gospodarstvenicima. Treba stabilizirati stanje Ramljak je tada stanje u Agrokoru opisao kao "alarmantno", najavivši kako će poduzeti sve mjere da se poslovanje stabilizira, a kriza ne prelije na druge zemlje regije.  Agrokorove tvrtke-kćeri u BiH zapošljavaju više od pet tisuća radnika, a najviše ih je u podružnici Konzuma koja je u toj zemlji registrirana kao samostalni pravni subjekt.   Tvrtke iz BiH koje su Konzumovi dobavljači iskazale su interes za nastavak suradnje, no žele jamstva za redovite isplate dospjelih obveza, kao i za izmirenje dosadašnjih dugova.  Procjene su kako Konzum dobavljačima iz Federacije BiH duguje oko 66,5 milijuna eura, a onima iz Republike Srpske oko 2,8 milijuna eura.