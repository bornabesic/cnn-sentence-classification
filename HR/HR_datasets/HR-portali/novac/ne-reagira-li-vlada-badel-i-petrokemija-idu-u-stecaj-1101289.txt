Vladin Ured za zakonodavstvo dao je mišljenje može li se ili ne nastaviti prodaja tvrtki za koje je proces privatizacije počeo prije nego što smo dobili tehničku Vladu, no mišljenje nije konkretno, što je bilo očekivano, jer izgleda da u ovom trenutku nitko ne želi preuzimati na sebe odgovornost. No u isto vrijeme na čekanju je prodaja Imperiala, Sunčanog Hvara, Badela i Petrokemije. Idući tjedan odluka? Mišljenje Ureda raspravit će u utorak uži kabinet Vlade, a u srijedu bi se trebala održati sjednica Upravnog vijeća Centra za restrukturiranje i prodaju, gdje se očekuje odobrenje prodaje 50 posto udjela u Imperialu Valamar Rivijeri i AZ mirovinskom društvu te 30 posto udjela u Sunčanom Hvaru većinskom vlasniku Prime Tourist Resortu. Badelu je, nakon Nove Ljubljanske banke, u petak stiglo rješenje gdje je i Erste banka, odnosno fond kojem su oni prodali svoja potraživanja, proveo ovrhu nad Badelovom imovinom na Borongaju u Zagrebu, gdje je vinarija. Čeka se da Povjerenstvo za prodaju Badela sazove sjednicu i donese konačnu odluku. No, izgleda da se Ministarstvu gospodarstva s tom odlukom ne žuri, bez obzira na to što je Badel već tri godine u predstečajnoj nagodbi i što bi mu mogao uslijediti stečaj. U isto je vrijeme resorni tehnički ministar Tomislav Panenić u Litvi. U užem su izboru za Badel slovački St. Nicolaus i domaća Meteor grupa, no, prema neslužbeno iznesenim mišljenjima, prednost se daje Meteor grupi. – Ponuda Meteor grupe za dokapitalizaciju društva ukupne vrijednosti veće od 26 milijuna eura omogućava brzo razduživanje, okončanje predstečajne nagodbe i skidanje založnih prava s ključne imovine te osigurava svježi kapital u gotovini za investicije u proizvodnju, marketing i prodaju. Naša ponuda uključuje i podršku ključnih kupaca i distributera za domaće i izvozna tržišta – kažu u Meteor grupi. Uskoro ostaje bez plina? S priopćenjem se jučer oglasio i St. Nicolaus. “Sukladno traženju Badela 1862, podnijeli smo izmijenjenu ponudu za Badel 1862, u financijskom smislu znatno je bolja kako za Badel tako i za državu”, pišu, među ostalim, u priopćenju. Petrokemija je za slamku spasa od HBOR-a tražila 200 milijuna kuna. Bez tog novca upitna je budućnost, dok se Panenić ne želi očitovati na ponude PPD-a i Ine koji su pokazali interes za kutinsku tvrtku. Vrlo je moguće da PPD zbog dugova obustavi opskrbu plinom Petrokemiji i da već u kolovozu ona bude spremna na stečaj.       >> 'Badel bi s nama kroz akvizicije  u RH i regiji opet bio tržišni lider' 