Čije je obiteljsko poljoprivredno gospodarstvo (OPG) najbolje u Hrvatskoj i tko je ove godine zavrijedio Agrooskar, bit će poznato u petak na svečanoj dodjeli nagrada na ergeli u Đakovu. Stručni žiri projekta Zlata vrijedan – izbor za najbolji OPG, koji su prije tri godine pokrenuli Večernji list i Ministarstvo poljoprivrede, jučer je između 21 nominiranog odabrao tri najbolja gospodarstva. Žiri je odlučio i o najboljoj mladoj nadi u poljoprivredi, nagradi za koju se natjecalo troje mladih poljoprivrednika. A čitatelji Večernjeg lista telefonskim su glasovanjem odabrali svog favorita. Najboljem OPG-u u Đakovu bit će uručena nagrada od 30.000 kuna, drugoplasirani će dobiti 20.000 kuna, a treći će dobiti 10.000 kuna, kao i najbolja mlada nada. Najbolji OPG po izboru čitatelja Večernjeg lista osvaja godišnju pretplatu na Večernjak. Snimka svečane dodjele nagrada bit će u 17.40 sati u nedjelju na Prvom programu HRT-a. U završnicu izbora ušli su po jedan OPG iz svake županije i Grada Zagreba te tri mlade nade. O finalistima i pobjednicima odlučivao je žiri čiji je predsjednik zamjenik glavnog urednika Večernjeg lista Stjepan Blažević, a članovi su pomoćnica glavnog urednika Večernjaka Mirjana Žižić, glavni urednik portala agrobiz.hr Miroslav Kuskunović, pomoćnik ministra poljoprivrede dr. sc. Mario Njavro, ravnatelj Savjetodavne službe Hrvoje Horvat, predsjednik Hrvatske poljoprivredne komore Matija Brlošić, predsjednik Udruge mladih poljoprivrednika Jan Marinac, lanjski pobjednik izbora Goran Jančo te urednik emisije Plodovi zemlje Vlatko Grgurić. >> EK prepolovio potpore za viškove jabuka i mandarina iz Hrvatske