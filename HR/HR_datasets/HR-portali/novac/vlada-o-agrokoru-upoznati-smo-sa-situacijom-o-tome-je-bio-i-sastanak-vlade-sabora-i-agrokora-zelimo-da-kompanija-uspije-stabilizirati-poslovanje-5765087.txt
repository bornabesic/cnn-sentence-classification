Nakon što su se u utorak pojavile informacije o navodnom sastanku u Vladi početkom ožujka o situaciji u koncernu Agrokor, Banski dvori su izdali priopćenje u kojem potvrđuju da je do sastanka došlo i ističu kako Vlada prati situaciju u Agrokoru zbog njegove važnosti za hrvatsko gospodarstvo. - Upoznati smo sa snižavanjem kreditnog rejtinga Agrokora i u više smo navrata naglasili odgovornost vlasnika i uprave za sveukupno poslovanje kompanije. U tom kontekstu održan je i sastanak predstavnika Vlade, Hrvatskog sabora i Agrokora, navodi se u priopćenju. - Partneri u Vladi (HDZ i MOST) prepoznaju značaj Agrokora za hrvatsko gospodarstvo, njegove brojne dobavljače, partnere i zaposlenike. Informirani smo da tvrtka poduzima napore i razmatra različite opcije za stabilizaciju svog poslovanja. Želimo da u tome uspiju i pratit ćemo situaciju pozorno i dalje, zaključuje Vlada u priopćenju. Ministar financija Zdravko Marić u intervjuu za RTL Televiziju neizravno je također potvrdio da je došlo do sastanka. - Pa ja neću negirati, naravno, rekao je Marić ne želeći ulaziti u detalje sastanka. Rekao je i da dobar dio onoga što se s tog sastanka pojavilo u medijima ne stoji. - Agrokor je velika kompanija, naša najveća privatna kompanija, ima svoje domaće i međunarodne kreditore i dobar dio kompanija iz njihovog sustava su javne kompanije. Mislim da s izjavama i objavama treba uvijek biti poprilično oprezan, kako i s Agrokorom i predstavnicima Agrokora, tako i s drugim firmama. Mi iz Vlade se po potrebi nalazimo, analiziramo, diskutiramo različite trendove, tako da van toga ne bih ništa rekao. Ono što je važno, mi kao Vlada smo već nekoliko puta jasno indicirali, dakle pratimo razvoj događanja i sigurno da očekujemo da će Agrokor kao privatna kompanija ponuditi nekakva rješenja za ovu situaciju, izjavio je ministar financija. Na pitanje novinarke je li situacija s Agrokorom uistinu tako ozbiljna i nudi li vlasnik i sa svoje strane neka rješenja, Zdravko Marić je odgovoroio da, 'koliko mi znamo, sigurno da se radi vrlo aktivno na toj cijeloj problematici, dakle kako s jedne strane iz perspektive ukupnog duga i zaduženosti, tako i iz perspektive aktualnih trendova u smislu obveza, i najveći naglasak jest stavljen upravo prema segmentu dobavljača'. Nakon što je početkom siječnja snizio rejting Agrokoru s B2 na B3, a vjerojatnost bankrota s B1-PD na B3-PD zadržavši stabilne izglede, Moody's je u veljači izglede za taj rejting snizio na negativne.  Moody's trenutno procjenjuje da će Agrokorov bruto dug krajem 2017. dosegnuti šest puta veću vrijednost od EBITDA, a krajem 2018. godine 6,8 puta, uključujući PIK-ove. Te procjene temelje se na pretpostavci da će Agrokor zaustaviti eroziju svoje EBITDA, koja je u prvih devet mjeseci 2016. godine pala 9,6 posto, na 3,02 milijarde kuna (400 milijuna eura).  Nakon Moody'sa je i kreditna agencija Standard & Poor's snizila kreditni rejting Agrokora. S&P je snizio Agrokorov rejting na B-, i to s negativnim prognozama. "Smanjeni rejting održava naš pogled da je Agrokorova kapitalna struktura negativno pogođena rastućim rizikom refinanciranja povezanim s nadolazećim otplatama duga u 2018. godini", objasnili su u S&P-u. U toj agenciji ističu da je grupa i dalje visoko zadužena (prilagođeni dug čak šest puta veći od EBITDA) s nižim od procijenjenih EBITDA maržama za 2016/2017. i to zbog slabe izvedbe maloprodajnog segmenta u Sloveniji. Trenutno je i pristup tržištima kapitala vrlo nesiguran', ističu analitičari S&P-a u obrazloženju korekcije rejtinga.