Foto: Arhiva DAMIR SABOL vodi dvije tvrtke: Microblink (bivši PhotoPay), koji razvija b2b rješenja utemeljena na tehnologiji strojnog vida, ponajprije za financijsku, ali i druge industrije, i PhotoMath, tvrtku koja razvija istoimenu hit-aplikaciju za učenje s dosadašnjih 30 milijuna preuzimanja i 4,5 milijuna korisnika u svijetu. Sjedište PhotoMatha je u SAD-u, a Microblinka u Zagrebu (ima i podružnicu u Londonu), ali svi su zaposleni zasad u Hrvatskoj. "Radimo novi matematički ekspertni sustav koji rješava zadatke slično kako bi ih rješavali ljudi, a ne stroj. Imamo ekipu studenata s PMF-a koja proizvodi sadržaj i ekipu s FER-a koja taj sadržaj programira i puni sustav znanjem. Novost je da će se uz rješenje zadatka dobiti i bolje objašnjenje, a blizu smo i rješenja za čitanje rukom napisanih zadataka. Razvijamo tehnologiju strojnog učenja ili deep learninga, što je apsolutni hit u svijetu i svi IT giganti poput Googlea, Microsofta i Facebooka sada su fokusirani na to područje. Otvaraju se neočekivane mogućnosti", kaže Sabol u razgovoru za Lider. Prednost je što je PhotoMath u Hrvatskoj Sabol kaže da je prednost PhotoMatha što se sve radi iz Hrvatske jer postoji mogućnost globalne distribucije. Niža je i cijena rada, ali je važnije da kod nas postoje vrhunski programeri jer u Hrvatskoj nema toliko atraktivnih tvrtki koje se bave takvim tipom istraživanja i razvoja poput PhotoMatha. "Razrađujemo model monetizacije. U novoj verziji aplikacije naplaćivat ćemo pretplatu na dio koji se odnosi na objašnjenje zadatka. Vjerojatno će biti riječ o nekoliko dolara na mjesec. Možda smo mogli drugačije taktički odigrati od početka, ali ne mislim da smo pogriješili s besplatnom aplikacijom. Jednostavno nismo znali da ćemo dobiti takvu vidljivost. Kada se pogleda to tržište, mnogo je više aplikacija koje se ne plaćaju, a osnovni poslovni model je in-app kupnja. Primjerice, kod mobilnih igara samo 1,9 posto korisnika plaća sadržaj, a 50 posto prihoda, koji se mjeri u milijardama dolara, dolazi od 0,19 posto korisnika. Ekonomija se jednostavno promijenila. Sada imamo plan za monetizaciju, ali ne znamo kuda će nas točno odvesti", objasnio je Damir Sabol zašto je do sada njegova aplikacija za učenje bila besplatna.