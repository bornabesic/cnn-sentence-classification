U Trilju su jučer otvoreni radovi na izgradnji komunalne infrastrukture po projektu Proizvodna zona Čaporice - Centar agropoduzetništva 3 Lj" financiranog iz bespovratnih sredstava Europskog fonda za regionalni razvoj u iznosu od 17 milijuna kuna, a predstavljen je i 8. Međunarodni sajam inovacija u poljoprivredi, prehrambenoj industriji i poljoprivrednoj mehanizaciji Agro Arca koji će se od 8. do 10. svibnja u Trilju održati prvi puta. Radove na osnovnoj komunalnoj infrastrukturi zone Čaporice otvorili su gradonačelnik Trilja Ivan Šipić i župan Splitsko-dalmatinske županije Zlatko Ževrnja. Zona je namijenjena prvenstveno poljoprivredno-prehrambenoj industriji i značajna je za Splitsko-dalmatinsku županiju. Ondje već radi 300 ljudi, a budućom Centralom agropoduzetništva u Trilju namjera je iskoristiti potencijale kraja i gospodarstvenike usmjeriti agrobiznisu. Projekt je bio jedan od 260 prijava na natječaju. "S Centrom agropoduzetništva prošli smo kao jedini od 55 gradova i općina iz Splitsko-dalmatinske županije što nam potvrđuje da smo na pravom putu“, rekao je gradonačelnik Šipić. Na međunarodnom sajmu inovacija u poljoprivredi, prehrambenoj industriji i poljoprivrednoj mehanizaciji Agro Arca koji će se od 8. do 10. svibnja prvi puta održati u Trilju predstavlja se 200-ak izlagača iz Hrvatske i desetak zemalja svijeta od Irana do Poljske na 3000 kvadratnih metara izložbenog prostora. Među izlagačima su uspješna obiteljska poljoprivredna gospodarstva poput Eko Severa iz Ivanić Grada, udruženja poljoprivrednih proizvođača poput Hrvatske udruge mladih poljoprivrednika te inovativni gospodarstvenici poput tvrtke PIP iz Pisarovine.Organizatori su Udruga inovatora Hrvatske i grad Trilj, a suorganizator Splitsko-dalmatinska županija. „Agro Arca želi okupiti najbolje iz industrije i proizvođače koji su uspješni zahvaljujući inovacijama u proizvodnji i organizaciji rada, a sajmom se želi i potaknuti stanovništvo na bavljenje ovom gospodarskom granom“ rekla je voditeljica projekta Agro Arce Silvana Svilar iz Udruge inovatora Hrvatske istaknuvši i primjer uspješne sirane Puđa koja u Čaporicama proizvodi sireve od kravljeg, kozjeg i ovčjeg mlijeka i već 20 posto proizvodnje izvozi u zemlje Europske unije, Njemačku, Austriju, Švicarsku i Švedsku, a u pregovorima su i za izvoz u Englesku, Italiju i Novi Zeland. Sirana je u poduzetničkoj zoni otvorena u srpnju 2013., danas ima 15 zaposlenih, do kraja godine namjerava zaposliti još petero ljudi, a broj kooperanta raste im iz mjeseca u mjesec budući da vlastita sredstva ulažu u njih i obnovu stada. Sajmu Agro Arca priključilo se i 40-ak gradova i općina iz Hrvatske i BiH od Bjelovara, Virovitice, Ivanić Grada, Karlovca, Trogira, Knina, Sinja, Kaštela do Klisa, Livna, Posušja i Mostara. S njima su jučer župan Ževrnja i gradonačelnik Šipić potpisali ugovore o partnerstvu. >> Pčelari očajni, u košnicama meda gotovo ni za lijek