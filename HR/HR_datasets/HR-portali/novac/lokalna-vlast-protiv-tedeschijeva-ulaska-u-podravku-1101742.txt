Pokušaj stvaranja krize upravljanja u Podravki ide u smjeru isporučivanja koprivničke prehrambene kompanije u ruke jednog hrvatskog korporacijskog sustava, kazao je jučer v.d. koprivničkog gradonačelnika Mišel Jakšić (SDP). On je na prošlotjednoj glavnoj dioničarskoj skupštini, uzevši riječ kao mali dioničar, ustvrdio da će to dovesti do preseljenja sjedište kompanije iz Koprivnice. – Na to ne možemo pristati. Ako se u obzir uzme racionalna analiza poslovanja Podravke, koja bilježi rast prihoda i dobiti, onda bi se moglo ustvrditi da bi Podravka uskoro mogla preuzeti kompanije ili dijelove kompanija koje su sada zainteresirane za nju. Što se sjedišta tiče, Podravka je i kroz vrijeme krize pokazala da sasvim dobro posluje iz Koprivnice – pojasnio je Jakšić svoj istup. Dometnuo je kako je za interes "jedne hrvatske korporacije" doznao iz medijskih, političkih i poslovnih krugova, ali nije želio izrijekom kazati o kome se radi, pa ni potvrditi ili opovrgnuti da je mislio na  Atlantic Grupu Emila Tedeschija, koji je u nedavnom televizijskom istupu dao do znanja da je ponovno, kao i prije sedam godina, zainteresiran za vlasnički ulazak u koprivničku kompaniju. – Podravka nije napravila dosta toga što je mogla napraviti. Mogla je biti kompanija s prometom od 20 milijardi i više. Podravka može bitno bolje i mislim da bi u sinergiji s Atlantic Grupom postizala bitno bolje stope rasta – kazao je Tedeschi koncem lipnja. Jakšićev istup odmah na skupštini kritizirao je bivši istaknuti član HDZ-a Zdravko Dimač, ocijenivši ga neprimjereno predizbornim, a u nedjelju ga je u istome tonu u priopćenju komentirao koprivnički HDZ. – Skupštinu jednog trgovačkog društva iskoristio je kao platformu predizborne kampanje za nadolazeće kako parlamentarne, tako i lokalne izbore. Žalosno je što on politiku otpuštanja radnika, zatvaranja proizvodnih pogona pekare i klaonice, najavljenu prodaju pogona proizvodnje pića smatra ispravnom poslovnom strategijom – piše u tome priopćenju. Kriza upravljanja na koju se referirao v.d. koprivničkog gradonačelnika odnosi se na skupštinski zahtjev DUUDI-ja da se troje SDP-ovih članova te jedan nezavisni NO-a zamijene HDZ-u i Mostu bliskim ljudima. Taj prijedlog nije prošao, kao niti prijedlog aktualnog NO-a i uprave da se produlji mandat dvoje članova NO-a, pa odsad to tijelo ima sedam umjesto devet članova. >> Zvonimir Mršić i dalje vodi Podravku, u prvom polugodištu kompaniji rasli prihodi i dobit – Atlantic Grupa i Podravka predmet su novinskih napisa već dugi niz godina i nije tajna da je Atlantic još 2009. godine iskazao jasan interes o kupnji državnog udjela u Podravci koji, kao što je poznato, nije dobio pozitivan odgovor tadašnjih političkih struktura. Logika okrupnjavanja srodnih poslovnih subjekata je jasna, ali je to pitanje za dioničare svake od kompanija.  Kako je poznato državni udjel u Podravci još uvijek nije ponuđen na prodaju, a Atlantic Grupa trenutno nema nikakve aktivnosti po tom pitanju. Kada bi ih imala, prvo bi o tome obavijestila Zagrebačku burzu kako to nalažu burzovna pravila. Cijenimo Podravku, njezine zaposlenike, Upravu, Nadzorni odbor te dioničare i ne možemo komentirati spekulacije i scenarije iznesene u glasinama – kazao je za Večernji list potpredsjednik Atlantic Grupe za korporativne aktivnosti Neven Vranković. 