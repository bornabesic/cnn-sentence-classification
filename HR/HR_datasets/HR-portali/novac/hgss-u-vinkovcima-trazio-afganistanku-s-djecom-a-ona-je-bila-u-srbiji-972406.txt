Foto: 123rf  DRŽAVLJANKA Afganistana s četvero djece, za kojom je u utorak pokrenuta potraga u šumama između Otoka i Komletinaca, na vinkovačkom području, pronađena je u prihvatilištu za migrante Principovcu u Srbiji, potvrdila je vukovarsko-srijemska policija.  Županijski centar 112 u Vukovaru izvijestio je kako je u utorak na traženje vukovarsko-srijemske Policijske uprave za državljankom Afganistana s četvero djece pokrenuta akcija traganja i spašavanja u šumskom predjelu između Otoka i Komletinaca. Akcija je pokrenuta na temelju informacije iz Odjela za međunarodnu zaštitu UNHCR-a Hrvatske po kojoj je u šumi državljanka Afganistana s četvero djece koji su nezakonito ušli u Republiku Hrvatsku prije nekoliko dana. U akciju potrage bili su uključeni i pripadnici HGSS-a iz Vinkovaca. Afganistanka nije izašla iz Srbije  Iz Županijskoga centra 112 u Vukovaru također su izvijestili kako je akcija potrage prekinuta u utorak poslijepodne.   Po riječima glasnogovornika vukovarsko-srijemske policijske uprave Domagoja Džigumovića, dodatnim provjerama utvrđeno je kako je državljanka Afganistana u prihvatilištu za migrante Principovcu u Srbiji te kako nije niti pokušavala prijeći granicu s Hrvatskom.