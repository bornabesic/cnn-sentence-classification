ZNANSTVENICI privatnog laboratorija Genos, kao dio velikog međunarodnog istraživačkog konzorcija, sudjelovali su u iznimno značajnom istraživanju pod nazivom "Connecting genetic risk to disease endpoints through the human blood plasma proteome" objavljenom u prestižnom znanstvenom časopisu "Nature Communications", priopćili su iz genosa. Međunarodni tim znanstvenika vodio je prof. Karsten Suchre s Weill Cornell Medicine u Qataru. Brojne dosadašnje studije otkrile su vezu genetičkih promjena s razvojem različitih kompleksnih bolesti, no vrlo se malo znalo o molekularnim mehanizmima koji povezuju promjene u genomu s razvojem bolesti. Rezultati navedenog istraživanja predstavljaju važan iskorak u tom smjeru, a u istraživanje je po prvi puta uključena i analiza velikog broja proteina u plazmi. Privatni laboratorij Genos je u konzorcij pozvan na temelju svog iskustva i znanja na području analize glikana, u čemu je vodeći istraživački laboratorij u svijetu. Za potrebe istraživanja, Genosovi znanstvenici pod vodstvom prof.dr.sc. Gordana Lauca proveli su analizu glikozilacije proteina, te su na taj način pridonijeli boljem razumijevanju kompleksne mreže interakcija koja je podloga za razvoj bolesti. Lauc: Ponosan sam na naše sudjelovanje "Iznimno sam ponosan na naše sudjelovanje u ovom velikom rezultatu, posebice jer smo time još jednom potvrdili značaj analize glikozilacije proteina za razumijevanje bioloških procesa i razvoja bolesti. Kao jedno od vodećih mjesta za analizu glikozilacije u svijetu, Genos je uključen u više ovakvih velikih projekata i očekujemo da će ovakvih rezultata u budućnosti biti sve više i više", izjavio je prof.dr.sc. Gordan Lauc. Studija je otkrila mnoge, do sada nepoznate veze između genskih varijacija i niza bolesti, uključujući Alzheimerovu bolest, bolesti srca, autoimune bolesti i raka. Tim istraživača je analizirao genetičke podatke više od 1.300 osoba iz Europe, Azije i Bliskog istoka i identificirao preko 450 genskih varijanti, od kojih su mnoge uključene u pojavu ozbiljnih bolesti. Otkrivanje tajne složenih biokemijskih procesa - poznatih kao "pathways" – osigurava podlogu za razvoj nove generacije terapija lijekovima i učinkovitijih dijagnostičkih alata za niz složenih bolesti. Genosovi znanstvenici objavili su velik broj zapaženih radova na području glikobiologije publiciranih u vodećim svjetskim znanstvenim časopisima. Glikani su potencijalni biomarkeri za čitav niz bolesti i stanja te pomažu u stratifikaciji pacijenata s ciljem razvoja personalizirane medicine.