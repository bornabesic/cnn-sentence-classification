Nakon Zračne luke u Dubrovniku, prvog konkretnog projekta u tzv. Junckerovu planu u Hrvatskoj, novih 150 milijuna kuna za jamstva koja će omogućiti povoljnije kreditiranje hrvatskih poduzetnika osigurano je iz programa InnovFin uz potporu Europskog fonda za strateška ulaganja, okosnice Plana ulaganja za Europu (Junckerova plana). Ugovor o garanciji preko koje će se novac plasirati inovativnim malim i srednjim poduzećima, ali i velikim jer je ograničenje postavljeno na 500 zaposlenika, potpisali su jučer zamjenik izvršnog direktora Europskog investicijskog fonda Roger Havenith i predsjednik uprave Hrvatske banke za obnovu i razvitak Dušan Tomašević. – S ovom garancijom, koja ne ulazi u potpore, kamata na HBOR-ove kredite od dva posto spustit će se na 1,5 posto i Hrvatska ulazi u područje relativno povoljnog zaduživanja za poduzetnike – istaknuo je Tomislav Tolušić, ministar regionalnog razvoja i fondova EU. HBOR-ove kamate od dva, tri i pet posto spuštat će se za 0,472 ili 0,572 postotna boda, ovisno o veličini kreditirane tvrtke. Darko Horvat, ministar poduzetništva i obrta, najavio je da još tri programa priprema i HAMAG BICRO, u završnoj su fazi i njegovo će ministarstvo za oko dva tjedna za njih otvoriti natječaje za sredstva iz strukturnih fondova EU čime će ukupna vrijednost otvorenih natječaja, zajedno s onima iz netom potpisanog ugovora, dosegnuti 1,5 milijarde kuna. – Prvoklasne EIF-ove garancije od 50 posto iznosa kredita i rušenje kamata jedan su od koraka koji moraju osjetiti hrvatski poduzetnici. Cilj je osigurati im pristup izvorima financiranja po istim uvjetima i kamatama kao što ih imaju poduzetnici u okruženju u EU – poručio je ministar Horvat. Jamstva će se početi izdavati od rujna i nastaviti sljedeće dvije godine. >> Kina prva izvan EU koja financira Junckerov plan investicija u Europi >> Junckerov plan prilika je za hrvatsko gospodarstvo 