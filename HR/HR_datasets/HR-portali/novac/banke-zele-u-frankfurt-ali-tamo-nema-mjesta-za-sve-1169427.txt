Financijski sektor namjeravao se iz Londona preseliti u Frankfurt kao odgovor na Brexit, međutim u tome bi ih mogao spriječiti vrlo prozaičan razlog – nedostatak kvalitetnih nekretnina. Stopa neiznajmljenih poslovnih prostora u tom njemačkom gradu relativno je visoka, s 9 posto neuseljenih ureda, ali u financijskom središtu grada malo je modernih i kvalitetnih zgrada koje već nisu našle najmoprimca. Dodatno je situaciju zakomplicirala i njemačka središnja banka Bundesbank koja je potvrdila da je potpisala ugovor o najmu za dodatnih 7000 četvornih metara na ekskluzivnoj adresi, točnije u tornju Trianon, koji je ujedno i jedna od najvećih nekretnina u frankfurtskom financijskom centru. Nekoliko velikih međunarodnih banaka traži uredske prostore u Frankfurtu, ali traže ogromne prostore veće i od 10 tisuća četvornih metara, a to je u Frankfurtu gotovo nemoguće pronaći. Frankfurt je najpoželjnija europska destinacija za velike financijske ustanove, ali gradovi poput Dublina i Pariza nastoje se nametnuti kao konkurencija. Ipak, u prilog Frankfurtu ide činjenica da je najjeftiniji grad za život i poslovanje među financijskim centrima u Europi pa, unatoč ponudama iz drugih zemalja, Goldman Sachs i Citigroup u njemu namjeravaju ustrojiti centar za Europu. U prilog tome ide i informacija da godišnja cijena najma stana za zaposlenike iznosi nešto manje od 33.000 eura, što je za 65 posto manje nego u Londonu. Trenutačno je u Frankfurtu samo šest zgrada s više od 10 tisuća četvornih metara prostora slobodno, ali Nijemci su se pripremili na veću potražnju pa na tržište iduće godine dolazi još nekoliko objekata ukupne površine 60 tisuća četvornih metara površine. Banke su već najavile da će iz Londona preseliti ukupno 9000 radnih mjesta u iduće dvije godine. Inače, londonski City zapošljava više od 700.000 zaposlenika samo u financijskom sektoru pa ih najavljeni odljev neće previše pogoditi, ali sugerira trend koji u Londonu pomno prate. 