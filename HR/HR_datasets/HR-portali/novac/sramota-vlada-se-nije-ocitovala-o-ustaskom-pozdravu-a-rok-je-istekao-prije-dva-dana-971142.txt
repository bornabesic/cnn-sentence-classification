Foto: Hina U SRIJEDU je istekao rok do kojeg se Vlada trebala očitovati o SDP-ovoj interpelaciji (zahtjevu za objašnjenjem op.a.) o njezinom radu zbog "nečinjenja Vlade u vezi s učestalom zlouporabom ustaškog pozdrava Za dom spremni". Vlada se o tome nije očitovala niti jučer na svojoj sjednici. Time je prekršen članak poslovnika kojim je Vlada bila obavezna dostaviti predsjedniku Sabora izvješće o mišljenjima i stajalištima najkasnije u roku od 15 dana. Autor interpelacije od 2. svibnja je saborski zastupnik SDP-a Peđa Grbin. "Gospodin Plenković zadnjih nekoliko dana učestalo govori kako ga ne impresioniraju profesori Ustavnog prava ni oporba, a sad ga ne impresionira ni saborski Poslovnik", rekao je Grbin i dodao da bi je donošenje odluke i očitovanje o 'Za dom spremni' dovela u sukob s "jedva skupljenom" većinom zastupnika u Saboru. Plenković se pokazuje kao teški oportunist "Gospodin Plenković se opetovano pokazuje kao teški oportunist koji će učiniti baš sve da se održi na vlasti što je dulje moguće pa makar i da se država sramoti", kazao je Grbin. Podsjeća na spomen-obilježje poginulim pripadnicima HOS-a u Jasenovcu, na kojem piše 'Za dom spremni', a koje je bilo razlog podjela oko komemoracije žrtvama iz Drugog svjetskog rata i razlog "niza spački iz inozemstva", dodaje SDP-ov saborski zastupnik Peđa Grbin. Taj događaj je i bio povod iniciranju interpelacije. Apel da se nešto poduzme Tvrdi kako mu je nebitno hoće li spomen-obilježje koje vrijeđa žrtve Jasenovca i ustaškog režima biti maknuto prije ili poslije izbora, no apelira na premijera Andreja Plenkovića da nešto poduzme. "Kako bi reagirala Angela Merkel kada bi u Dachau osvanula ploča s natpisom 'Arbeit macht frei' ('Rad oslobađa')?" pita se Grbin, i podsjeća na odlaske premijera u Njemačku i suradnju sa strankama CDU i CSU.  Iako se Vlada nije očitovala o SDP-ovoj interpelaciji, ona se, prema Poslovniku Sabora, uvrštava u njegov dnevni red.