Foto: Hina, Index MEDIJI vas besramno lažu, u Slavoniji se najbolje živi.   Rekli su to sami Slavonci, njih desetke tisuća i to vrlo jasno i nedvosmisleno u nedjelju kad su, po tko zna koji put, bespogovorno izabrali HDZ u svim županijama i u većini općina. I to većinom u prvom krugu. Referendumski.   Stara sportska floskula kaže da se momčad koja pobjeđuje ne mijenja. A Slavonci u većini svojih županija, općina i gradova nisu željeli promjenu. Dakle, očito im je i više nego dobro jer drugog objašnjenja za to nema. Da je HDZ nogometna momčad, ako se Slavonce pita, bio bi Barcelona.  Kako onda objasniti prazna sela i pune autobuse, visoku nezaposlenost i niske plaće onim sretnicima koji uopće mogu nešto raditi, kako objasniti mladi život koji stane u 25 kilograma kufera za Irsku? Ne znamo, ali izgleda da to većinu ljudi u Slavoniji ne zabrinjava previše. Njima je dobro.  U Požeško- slavonskoj županiji HDZ je osvojio 54 posto, u Brodsko- posavskoj 53 posto, u Vukovarsko- srijemskoj 47 posto. Tu se u drugom krugu HDZ bori protiv Tomislava Panenića koji je na 25 posto. Dakle, vjerojatno će i najistočniju županiju zaplaviti HDZ. Situacija je tek nešto drugačija u Osječko- baranjskoj županiji, tu HDZ ima "samo" 39 posto. A to su samo četiri slavonske županije.   Kad se spustite na još niže razine, na desetke besmislenih siromašnih općina situacija je još jasnija. Da ne kažemo gora. HDZ dominira svugdje, često već u prvom krugu sa 60 posto i više glasova, nitko tu nema pretjerane šanse. Tek tu i tamo njihovu dominaciju prekine neko, onako kao iznimka, da nastavimo s floskulama i narodnim mudrostima, koja potvrđuje pravilo. Inati se Slavoniji, inati se zdravoj pameti  Ne kažemo, oslobodi bože, da bi SDP, HNS, Most ili netko treći bio bolji. Dapače, na isto se to više manje svede, uvjerili smo se to stotinu puta. Ali je nevjerojatno da stanovnici najsiromašnije, najzapuštenije i najsjebanije hrvatske pokrajine uvijek biraju isto. Pa ni iz zajebancije da promjene, malo onako, iz čuvenog slavonskog inata. Ma kakvi, daj nam HDZ, dobro nam je.   Tisuće stranica tekstova i članaka su posljednjih godinu dvije ispisani, stotinu reportaža o suzama na kolodvorima i pred autobusima koji zauvijek odovoze jedino ono što vrijedi u Hrvatskoj - mlade, tisuće komentara kako je sve teže i teže živjeti u sve praznijim selima i pustijim gradovima. Zbog čega? Da bi se opet izabrali isti ljudi kao zadnjih 25 godina.  Ajte ljudi nemojte nas više zajebavati, vama je očito dobro.  Inati se Slavonijo, inati se zdravoj pameti. Odlično ti ide.   Uživajte u blagostanju i učite engleski i njemački. Ako želite da vas unuci razumiju.