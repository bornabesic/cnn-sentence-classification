Osiguran je novac za plaće za ožujak koje nije dobilo 69 radnika "Zvečeva", potvrdila je ta tvrtka za Hinu u ponedjeljak popodne. Po podacima sindikalnikh podružnica PPDI-ja i Nezavisnog sindikata, 282 radnika "Zvečeva" od jutros su u solidarnom štrajku jer je zbog nepoznatih razloga jedna trećina njih ostala bez plaće za ožujak. "Novac za plaće je osiguran, međutim tvrtka je u blokadi i plaće će biti isplaćene preko Fine te isplata ovisi o njezinoj dinamici. Vjerujemo kako će se to dogoditi tijekom sutrašnjeg dana", potvrdila je za Hinu Marijana Antunović, voditeljica marketinških komunikacija i promocije u "Zvečevu". Po podacima uprave "Zvečeva" račun tvrtke je u blokadi 40 dana zbog trenutačnih problema u poslovanju, a uprava intezivno radi na financijskoj konsolidaciji. Sindikalne središnjice danas su istaknule kako su na štrajk bile prisiljene jer radnici nisu dobili plaće i nisu imali informacije o trenutačnom stanju u "Zvečevu".