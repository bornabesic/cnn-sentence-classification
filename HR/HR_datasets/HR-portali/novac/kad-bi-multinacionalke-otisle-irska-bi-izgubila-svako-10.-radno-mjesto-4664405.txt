Irska je vlada odlučila da će se ipak žaliti na odluku Europske komisije, koja je ovih dana “presudila” da američki tehnološki div Apple u irsku državnu blagajnu mora uplatiti do 13 milijardi eura, i to zbog, kako su procijenili u Bruxellesu, nelegalnih državnih potpora koje mu je u proteklom razdoblju odobrila vlada u Dublinu. Odluku da pokažu zube Bruxellesu irske su vlasti donijele na jučer održanoj sjednici vlade. Irska se time svrstala uz Apple. Ne čudi stoga što je i Tim Cook, izvršni direktor Applea, zadovoljan odlukom irskih vlasti. No, stav da se suprotstavi Bruxellesu irski je kabinet teško iznjedrio. Već i situacija u kojoj je sredinom tjedna, kada je stigla “presuda” Bruxellesa, Dublin najprije najavio, a potom za kraj tjedna i odgodio donošenje odluke, govori dovoljno o rascjepu u kojem se Irska našla. Po mnogima, na kocki je bio i opstanak manjinske irske vlade demokršćanskog Fine Gaela. U slučaju s Appleom irske su se vlasti doslovno našle između čekića i nakovnja. S jedne strane, 13 milijardi eura, koliko bi Apple trebao uplatiti u irski proračun, iznos je koji Irska svake godine u proračunu izdvaja za zdravstvenu skrb svojih građana. Ako se tih 13 milijardi eura stavi u odnos s cjelokupnom socijalom, koja je u irskom proračunu godišnje teška nešto manje od 20 milijardi eura, proizlazi da bi se iznosom koji bi Apple trebao uplatiti u irsku blagajnu moglo pokriti čak dvije trećine cjelokupne socijale u zemlji tijekom jedne godine. Taj bi novac Irskoj  dobro došao, s obzirom na to da je 2015. zaključila s  deficitom većim od 4,9 milijardi eura i javnim dugom od 201,3 milijarde ili 93,8 posto BDP-a. No, na kocki je ugled Irske kao ulagačke destinacije. Nemali broj Iraca, naime, strahuje da bi posljedica tako drastičnog oporezivanja  proizvođača iPhonea za posljedicu mogla imati i povlačenje multinacionalki. Rezultat toga bio bi rast nezaposlenosti u toj zemlji, u kojoj je stopa nezaposlenosti u srpnju bila 8,3 posto, što je tek neznatno manje od prosjeka EU. Procjene govore da bi povlačenje multinacionalki iz Irske za posljedicu imalo gubitak svakog 10. radnog mjesta u irskoj ekonomiji. Dio analitičara ide još i dalje, pa ocjenjuje da se vlasti u Dublinu nalaze u procijepu između “birokratizirane Europe i korporativne Amerike”. S tom su se dilemom suočili i Britanci, kada su na referendumu izglasali Brexit. No, kako sada stvari stoje, nema straha da bi se i Irci mogli povesti za tim primjerom. - Ovakvi sporovi se događaju, ali ne vjerujem da će imati utjecaja na EU, koja je još dovoljno čvrsta. Sumnjam da bi itko u EU poslije svega napravio nešto poput Brexita - kaže Mladen Staničić, profesor na Visokoj školi za međunarodne odnose i diplomaciju. No, irsko iskustvo s Appleom moglo bi, upozorava Željko Lovrinčević iz Ekonomskog instituta Zagreb, biti test za projekt stvaranja fiskalne unije u EU. - U EU se, očito, ide prema ujednačavanju i standardiziranju oporezivanja dohotka od kapitala. Dosad je određeni oblik standardizacije postojao samo kod poreza na potrošnju, poput PDV-a ili trošarina - kaže Lovrinčević te nastavlja: - EU nastoji zatvoriti rupe u poreznim sustavima, a sve se češće upozorava i na nelojalnu poreznu konkurenciju među članicama. Stoga se nastoje postaviti minimalne stope za pojedine poreze i standardizirati porezne osnovice. Problem je što se kao benchmark uzimaju stope najrazvijenijih, poput Njemačke i Francuske, koje su visoke. Manje članice, među kojima su i one nove, u nižim poreznim stopama vide šansu za jačanje konkurentnosti.