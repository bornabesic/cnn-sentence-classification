Agrokorova kriza trese i susjedne države u kojima je Todorićevo divovsko poduzeće preuzelo velike dijelove gospodarstava, piše Deutsche Welle.  – Ne smijemo dopustiti da ''naš'' Mercator propadne – izjavio je slovenski premijer Miro Cerar ovog utorka nakon sastanka s novim predsjednikom uprave Mercatora, Tomislavom Čizmićem i direktorima podružnica slovenskog trgovačkog lanca u Srbiji i Bosni i Hercegovini. Analitičare brine i moguća namjera ponovnog preuzimanja Mercatora od države. Zabrinutost slovenskih političara i njihova potreba da se pokaže da nešto u vezi s krizom rade razumljiva je: Mercator je najveći poslodavac u Sloveniji, u njemu radi 10.000 ljudi, a tome treba pridodati i kooperante. Zabrinjavaju ih i navodi o prelijevanju novca iz Mercatora u Agrokor, što je Cerar prokomentirao rekavši da o tome zasad nema nikakvih dokaza, no očekuje da će stvari provjeriti i nadzorni odbor Mercatora koji se sastaje u petak. Taj Nadzorni odbor, kao i Upravu Mercatora, međutim, imenovao je Ivica Todorić, a u njemu sjede njegov sin Ante Todorić, Damir Kuštrak te bivši šef Hrvatskog telekoma Ivica Mudrinić koji se jedno kratko vrijeme spominjao i kao mogući privremeni upravitelj Agrokora. Slovenski list Finance navodi kako sastanak NO-a u petak ima jedan cilj: provjeriti je li bilo prelijevanja novca. Slovenski zakon o trgovačkim društvima strogo ograničava mogućnost prelijevanja novca iz tvrtki kćeri u matične kompanije, a Nadzorni odbor odgovara za moguće nepravilnosti. Novinarka Petra Sovdat za Deutsche Welle kaže da Mercator ima samostalni reprogram svojih kredita do 2020. godine, tako da je „njegov“ tijek novca uglavnom odvojen od tijeka novca Agrokora. Mercator mora prvo plaćati vjerovnicima, dobavljačima i bankama, a tek onda dolazi na red Agrokor, kaže Sovdat, koja je u članku u Financama ipak upozorila da ima bezbroj drugih načina da se iz tvrtke izvuče novac. >> Konzum opet pun, fondovi sa zapada ulagat će u Agrokor >> Pročitajte što je Ante Ramljak poručio zaposlenicima Agrokora 