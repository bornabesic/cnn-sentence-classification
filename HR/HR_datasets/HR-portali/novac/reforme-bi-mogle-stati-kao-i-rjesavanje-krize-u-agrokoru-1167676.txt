 Pred nama je moguće – već viđeno – razdoblje bezvlašća. Isti slučaj vidjeli smo krajem 2015. i početkom 2016. godine. Tada je unatoč postojanju tehničke Vlade gospodarstvo doživjelo oporavak. Poduzetnici su tada komentirali da najbolje posluju jer ih država ne ometa u poslu. Takvo što potvrđuje i vlasnik Orbica Branko Roglić koji posluje na stranim tržištima, ali upozorava da je svaka nestabilnost loša. Oni čiji su poslovi ovisili o državnim institucijama imali su i projekte na čekanju. – Poduzetnici žele stabilnost i jasnu viziju. Promjene koje je Vlada najavila išle su u dobrom smjeru, sada bi sve moglo stati, a u ljeto će se ionako sva birokracija odseliti na Jadran. Bili smo na putu gospodarskog oporavka, a politička nesigurnost sve to može usporiti – kaže poduzetnik Saša Cvetojević. Iz razgovora s HDZ-ovim ministrima dalo se iščitati da je prekid s Mostom nastupio upravo zato da bi nesmetano provodili reforme, jer je Most bio prepreka. No bez Vlade sve bi reforme mogle stati, a trenutačno je možda najbitnija rješavanje situacije u Agrokoru. Tamo je upravo politika preuzela rješavanje problema, a vremena nema puno, upozoravaju poduzetnici, a posebno su ogorčeni oni koji rade s koncernom. Rast ekonomije koji smo vidjeli prije godinu dana u vrijeme tehničke Vlade bio je rezultat posloženih kockica, koje se već sada polako ruše. Lani smo na tržištu imali niske kamate, cijena energenata bila je niska, a i zbog terorizma turistička sezona išla nam je u prilog. Usto, krize u Agrokoru nije bilo. Ove godine na tim se područjima situacija već polako mijenja. Što znači da mjesta opuštanju nema, da je potrebno iskoristiti još kratko povoljno vrijeme za reforme i da bez toga ni postojanje Vlade – stabilne ili nestabilne – nema velikog smisla. – Kratkoročno ne smeta politička nestabilnost pa bez Vlade možemo i do jeseni. A bolje i to nego da imamo Vladu koja ne želi provoditi reforme – kaže ekonomski analitičar Velimir Šonje. Trenutačno imamo pad deficita i javnog duga, što ne znači da se možemo opustiti, no imali smo to i prije deset godina, ali i tada smo preskočili reforme pa je nastupila velika kriza.      