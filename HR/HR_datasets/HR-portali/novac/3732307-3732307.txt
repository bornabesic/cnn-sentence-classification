ZAGREB - Ministar poduzetništva i obrta Darko Horvat u ponedjeljak je ponovno ustvrdio da do arbitraže između Ine i mađarskog Mola nije trebalo ni doći, zapitavši tko će platiti troškove ako kojim slučajem hrvatska strana izgubi arbitražu.  "Svoje sam stajalište oko arbitražnih postupaka već nekoliko puta rekao. Smatram da do arbitražnih postupaka uopće nije trebalo ni doći. Oni su za Hrvatsku vrlo skupi, a postavljam pitanja svima nama: što ako arbitražne postupke izgubimo? Koji su izvori financiranja onoga što će naš strateški partner gubitkom tih arbitražnih postupaka potraživati od hrvatske Vlade? Hoće li nakon toga netko preuzeti odgovornost ili biti sankcioniran zbog svih onih kazni koje ćemo temeljem odluka arbitražnih postupaka morati plaćat?  Dakle, to je moje pitanje i hrvatskoj javnosti i medijima i svima nama koji danas radimo ovaj odgovorni posao u Vladi Republike Hrvatske", izjavio je Horvat na konferenciji za novinare u povodu predstavljanja poziva za projektne prijave za inovacije novoosnovanih poduzeća vrijednog 22,8 milijuna kuna. Odgovarajući na upit novinara kako misli da će se rasplesti situacija u kojoj je HDZ postavio uvjete za suradnju, a Most objavio da neće pristati na njih, Horvat je rekao da nitko nikome ne postavlja uvjete. "U ovom trenutku nitko nikome ne postavlja uvjete, imamo različite stavove. Danas će se dogoditi jedna koordinacija, koja će u nekoliko sljedećih dana donijeti zajednički stav. U ovome trenutku ne pretendiram nikakva rješenja. Samo molim, i kao ministar zahtijevam, da paralelno s arbitražnim postupcima uđemo u sustav pregovora s kolegama iz mađarskog Mola, dakle sa svojim strateškim partnerom,  jer ako ćemo čekati rezultat arbitražnog postupka 3, 5,7 ili 15 godina, paralelno s tim arbitražnim postupcima INA treba živjeti, investirati i u konačnici postati ono što je temeljnim ugovorom trebala biti  - regionalni igrač. Ne začahurena unutar hrvatskih granica, nego biti dionik tržišta ne samo u Hrvatskoj već i u zemljama regije. To su dvije paralelne stvari koje bi se trebale paralelno događati", istaknuo je ministar. Na traženje novinara, pojasnio je  da je upravo u tijeku sastanak s kolegama vezan uz povjerenstvo koje odlučuje o rekonstrukciji uprava strateških trgovačkih društava, dodavši da ne zna kakav će na kraju biti  ishod tog sastanka.  To povjerenstvo je imenovala hrvatska Vlada, a predsjedava mu prvi potpredsjednik Vlade Tomislav Karamarko, dodao je.  Kako je istaknuo, u ovome trenutku po ministarstvima nije imenovano još 10 ili 12 pomoćnika. "S obzirom na razgovore i dogovore i unutar Domoljubne koalicije i unutar Domoljubne koalicije sa kolegama iz Mosta, u idućih 14 dana imat ćemo kompletiranu Vladu, a u nekoliko sljedećih dana početak rekonstrukcije i kompletiranje ljudi koji će voditi javna poduzeća", najavio je Horvat. Na novinarski upit vidi li mogućnost prijevremenih izvora ne uspostavi li se komunikacija između Mosta i Domoljubne koalicije, Horvat je kazao: "U ovom trenutku nitko u Vladi ne razmišlja o prijevremenim izborima".