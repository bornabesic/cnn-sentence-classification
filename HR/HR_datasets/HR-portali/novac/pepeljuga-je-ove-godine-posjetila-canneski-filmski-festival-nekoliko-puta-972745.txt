Foto: Getty  CRVENIM tepihom ovogodišnjeg Filmskog festivala u Cannesu već je prošetalo nekoliko "princeza". Prošle godine na istom događaju jedino se Blake Lively odlučila na takvo izdanje i očarala sve prisutne u svojoj haljini iz bajke.  Godinu dana nakon nje, čini se kao da je Pepeljuga tema festivala jer se iz dana u dan sve više slavnih dama odlučuje na bajkovite haljine. Posljednja među njima bila je Victoria's Secret anđelica Elsa Hosk. Manekenka se na crvenom tepihu pojavila u sjajnoj svijetloplavoj haljini s golim ramenima i širokom, raskošnom suknjom te svojim izgledom prizvala princezu iz bajke, samo što je njena "dobra vila" bila dizajnerica Alberta Ferretti.   Dojmu je doprinijela i frizura te raskošne naušnice i bijele Louboutinke, a Elsa je zaista izgledala čarobno, od glave do pete. Ipak, manekenka se nije uspjela istaknuti kao Blake prošle godine, jer su prije nje istim crvenim tepihom prošetala i brojne druge "Pepeljuge". Možda i najuvjerljivija među njima bila je prekrasna indijska glumica Aishwarya Rai u haljini dizajnera Michaela Cincoa.   Isti dizajner obukao je i "izraelsku Paris Hilton", Hofit Golan, i to u jako sličnu haljinu, također u "Pepeljuga" stilu, a ona je outfit upotpunila i cipelicama iz bajke.  U malo manje dramatičnom bajkovitom izdanju pojavila se i glumica Diane Kruger koja se u Disneyevu princezu pretvorila u slojevitoj Dior haljini.  A jedna "Pepeljuga" imala je i svog "princa". Kantautor Jermaine Jackson i njegova djevojka Maday Velazquez zajedno su izgledali baš kao par iz bajke.