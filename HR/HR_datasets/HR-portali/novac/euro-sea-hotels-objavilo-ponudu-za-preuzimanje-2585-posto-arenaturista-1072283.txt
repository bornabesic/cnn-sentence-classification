Euro Sea Hotels N.V., društvo-kćer tvrtke PPHE Hotel Group Limited, objavilo je ponudu za preuzimanje Arenaturista na Zagrebačkoj burzi. Obveza za objavom Ponude za preuzimanje nastala je nakon što je Euro Sea Hotels objavio posredno stjecanje 74,15% dionica Arenaturista, početkom ovoga mjeseca. Predmet Ponude za preuzimanje je preostalih 564.237 dionica Arenaturista koje čine 25,85% temeljnog kapitala Arenaturista. Euro Sea Hotels nudi 325,73 kn za svaku dionicu, što predstavlja prosječnu cijenu dionica Arenaturista ostvarenu na Zagrebačkoj burzi tijekom zadnja tri mjeseca prije nastanka obveze objavljivanja ponude za preuzimanje. Ponuda za preuzimanje će biti otvorena 28 dana počevši od 30. ožujka. PPHE Hotel Group Limited namjerava omogućiti Arenaturistu samostalno upravljanje s postojećim izvršnim menadžmentom te nastavak suradnje sa zaposlenicima Arenaturista. Nakon okončanja ponude za preuzimanje, cilj PPHE Hotel Group Limited je da se Arenaturist razvije u vodeću hotelsku kompaniju u Srednjoj, Istočnoj i Jugoistočnoj Europi s poslovnim modelom koji uključuje vlasništvo i upravljanje nad vlastitim smještajnim kapacitetima te upravljanje hotelskim kapacitetima u vlasništvu drugih, pod franšizom brenda Park Plaza. PPHE Hotel Group Limited namjerava Arenaturistu priključiti hotele i hotelske operacije u vlasništvu Grupe u Hrvatskoj te one koje Grupa posjeduje u Njemačkoj i Mađarskoj. Arenaturistu će biti osigurana licencija za korištenje brenda Park Plaza u Hrvatskoj, Njemačkoj te drugim zemljama u Srednjoj, Istočnoj i Jugoistočnoj Europi. To će omogućiti akvizicije i razvoj novih hotela te sklapanje novih ugovora o upravljanju s hotelima u navedenim regijama koji nisu dio Grupe. Nakon završetka ovih procesa, PPHE Hotel Group Limited dionice Arenaturista namjerava uvrstiti na Službeno tržište Zagrebačke burze. PPHE Hotel Group Limited od 2008. godine ima manjinski udio (20%) u društvu WH/DMREF Bora B.V., društvu koje posredno posjeduje 74,15% dionica Arenaturista. Prvog ožujka 2016. godine, PPHE Hotel Group Limited je objavila kako je sklopila je Ugovor o kupnji kojim je preuzela 80% vlasništva, koje do tada nije posjedovala, nad tim društvom, čime je posredno stekla 74,15% dionica Arenaturista. Jedan od uvjeta Ugovora o kupnji je da dioničari Arenaturista na Glavnoj skupštini Arenaturista zakazanoj za 13. travanj 2016., odobre izbor četiri nova člana Upravnog odbora Arenaturista predloženih od PPHE Group Limited. >> Hrvatska bi trebala privatizirati zdravstvo i obrazovanje 