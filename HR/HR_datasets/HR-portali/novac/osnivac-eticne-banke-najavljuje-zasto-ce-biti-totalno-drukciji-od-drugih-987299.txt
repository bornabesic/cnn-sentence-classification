Teško da su ikad u povijesti banke bile omražene kao u ovom trenutku. Osnivanje još jedne nove teško da bi itko pozdravio da se već godinu dana ne kotrlja vijest o tome da bi koncept etičnog bankarstva, sa zakašnjenjem od 15-ak godina, konačno mogao pustiti korijenje i kod nas. Trenutak u kojem će Zadruga za etično financiranje (ZEF), kao osnivač i jedini dioničar ebanke, od HNB-a zatražiti i službeno odobrenje za rad vrlo je blizu, a pokretač projekta i upravitelj zadruge Goran Jeras vjeruje da ćemo etičnu banku imati već u drugoj polovici godine, s obzirom na to da procedura HNB-a traje oko pola godine. Sa 34-godišnjim fizičarom kojega je konzultantski rad za komercijalne banke u Nizozemskoj uvjerio da upravo tako u životu ne želi raditi i da realnu ekonomiju financijske institucije mogu podupirati na puno konstruktivniji način, razgovarali smo prvi put prije gotovo godinu dana, dok je projekt još bio u povojima. Otad je, sa svojim osmeročlanim timom i još četvero-petero volontera, postavio čvrste temelje predradnjama kojima će banku, „totalno drukčiju od drugih", staviti u zakonske okvire. – U međuvremenu je naš projekt postao puno kvalitetniji; proširili smo ga na niz usluga i postavili infrastrukturu na način da broj članova može jako rasti, a da to ne usporava donošenje odluka. Odlučivanje na skupštini zadruge ustrojili smo po delegatskom sistemu: svaku od osam regija i 11 gospodarskih sekcija zastupat će po jedan predstavnik i zamjenik koji će nakon elektroničkog glasanja svojih članova predavati izlist glasova. Time se zadržava demokratičnost i princip – jedan član, jedan glas – objašnjava Jeras. >>Kako će funkcionirati takva banka pročitajte u nedjeljnom izdanju Večernjeg lista >>Palili svijeće pred bankama zbog švicarskog franka 