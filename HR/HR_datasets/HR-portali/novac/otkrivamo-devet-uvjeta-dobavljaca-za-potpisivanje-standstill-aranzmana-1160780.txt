Dobavljači Agrokora na navečer održanom sastanku usuglasili su se da pristaju na standstill aranžman, ali kako doznajemo, prije potpisa traže devet uvjeta koji bi se trebali ispuniti. Pa tako u roku od 15 dana od datuma potpisa traže plaćanje 25 posto svih potraživanja kako bi se osigurala likvidnost, zatim da se preostali dio duga podmiruje mjesečno u iznosu od 10 posto od ukupnog duga, a nekim proizvođačima 15 posto. Nadalje, traže jamstvo da će sve obveze Agrokora koji se odnose na izdane mjenice ili druge instrumente po kojima su dobavljači regresni dužnici, a koji dospijevaju nakon potpisanog aranžmana biti podmireni ili će ih banke otkupiti i pretvoriti u direktne kreditne linije BEZ DOBAVLJAČA KAO JAMCA. Naime, upravo tu je i nastao najveći problem, nakon što su prošli tjedan banke i faktoring društva počele od dobavljača potraživat novac na temelju regresnih mjenica, jer od Agrokora se nisu te financijske institucije mogle naplatiti. Regresne mjenice Pa nadalje traže jamstvo da će se sve mjenice koje članice Agrokor koncerna nisu iskupile ili to neće učiniti do potpisa aranžmana, to učiniti u roku od pet dana od potpisivanja aranžmana. Zatim, traže da im se u vremenu trajanja aranžmana sva roba plati u dogovorenim rokovima, traže i da ih se obavijesti o isteku aranžmana mjesec dana prije, kao i mogućem produljenju trajanja. A dogovorili su da će u vremenu trajanja aranžmana isporučivat robu, traže da i Vlada zamrzne svoja potraživanja, te da svi potpisnici preuzmu povlačenja zadužnica ili drugih instrumenata poslanih na naplatu. Dogovor je i da se ključnim dobavljačim omogući izbor povjerenika koji će nadzirati provedbu izmirivanja obveza prema dobavljačima. I dok je još jučer ujutro bilo jasno da dobavljači nisu složni treba li prihvatiti standstill aranžman ili čekati na donošenje Vladinog zakona o izvanrednoj upravi tzv. Lex Todorić, a neki su čak najavljivali da bi kombinaciju aranžmana i zakona, što je nemoguće, do navečer složili su se aranžman obećava sigurniju budućnost. Interesi su naravno različiti, kako među dionicima procesa, tako i među dobavljačima. No u zajedničkom dogovoru dotaknuli su se i problema mjenica. Oko 20 tvrtki radilo je s Agrokorom preko regresnih mjenica, no veći je problem bio onima koji su radili malo složenije aranžmane s Agrokorom, kroz kojeg su ga na temelju mjenica kreditirali po dobrim kamatama. Navodno je riječ o nekoliko milijardi kuna koji se u bilancama Agrokora ne vide, a neki financijski stručnjaci ih ne mogu niti naći u izvješćima tih kompanija-dobavljača. Navodno se od duga dobavljačima od 16,2 milijardi kuna, čak trećina iznosa odnosi na potraživanja po mjenicama. Od zahtjeva da Vlada odblokira Agrokorove kompanije na temelju poreznog duga, neće biti ništa, jer im je premijer Andrej Plenković poručio da to nije moguće. – U trenutku kada neka druga društva i drugi vjerovnici krenu u naplatu, tada oni koji rade u Poreznoj upravi nemaju mogućnost biti arbitri. Oni moraju štititi interese proračuna i moraju postupati po zakonu – objasnio je Plenković na jučer održanoj konferenciji za novinstvo. Još krajem prošloga tjedna neki su se dobavljači nadali da će vladin zakon o izvanrednoj upravi omogućiti deblokadu, no takvog zakona koji bi to omogućio nema. Zbog nesigurnosti vezana za naplatu potraživanja jučer se je pojavila i vijest da bankari neće ubrizgati svježi novac, kada se aranžman potpiše. No i to je malo vjerojatno, jer pri svakom procesu restrukturiranja daje se i novac. No jasno je da strah postoji, jer nova uprava neće provoditi poslovno, nego financijsko restrukturiranje. A ono isto neće biti lako. Korak bliže – U sljedećih nekoliko dana razgovarat ćemo sa svim akterima i pokušati pomoći svima. A spremni smo preuzeti i odgovornost koja bi podrazumijevala kvalitetno restrukturiranje kompanije – rekao je Plenković na konferenciji za novinstvo, a Josip Budimir iz Francka da su izrazili potrebu da i banke i dobavljači i Vlada zajednički djeluju radi pronalaska rješenja. No upravo je to zajedničko rješenje, zbog različitih interesa, odnosno zaštite svojih prava, još upitno, ali u svakom slučaju bliže nego što je to još bilo za vikend. Podsjetimo se, banke - najveći vjerovnici Agrokora potpisale su u nedjelju navečer s Agrokorom standstill aranžman, a sada se to očekuje i od ostalih. >> Stručnjak koji će voditi Agrokor: Tko je Antonio Alvarez III. >> Dramatičan apel Poljoprivredne komore: Ako vam je stalo do naše domovine i zaustavljanja odlaska ljudi sa sela ovo morate učiniti 