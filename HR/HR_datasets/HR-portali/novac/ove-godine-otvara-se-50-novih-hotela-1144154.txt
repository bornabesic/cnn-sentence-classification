Glavni argument protiv višeg PDV-a ugostiteljstvu turističkoj je industriji bilo da će zaustaviti investicije. To se, barem u 2017. neće dogoditi. Turističke kompanije, pokazala je anketa Ministarstva turizma, tijekom ove godine planiraju investirati najmanje 511 milijuna eura, čak 135 milijuna više nego lani, a županije, gradovi i općine oko 300 milijuna eura. Ukupne se investicije u turizmu, privatnog i javnog sektora ove godine tako penju na 800 mil. eura. Najveći najviše i ulažu Ovogodišnji investicijski ciklus hrvatskom će turizmu tako donijeti mnogo novih, uređenih šetnica, plaža, biciklističkih staza... i pedesetak novih ili potpuno rekonstruiranih hotela najviše kategorije. Luksuz se traži, hoteli visoke kategorije u prosjeku su 20% dulje puni od onih s nižom kategorijom. U Ministarstvu turizma napominju kako bi investicija moglo biti i više nego pokazuje anketa. – Porast investicija iz godine u godinu govori o tome da je Hrvatska atraktivna zemlja i za turističke dolaske i za ulaganja. Izgradnja je usmjerena ponajviše na hotelske kapacitete više i srednje kategorije te na obogaćivanje doživljajne ponude u kampovima. U ovoj anketi nisu obrađene i strateške investicije kao ni hoteli koji su prijavljeni na neki od javnih poziva raspisanih za financiranje iz EU. Definitivno možemo biti zadovoljni tempom investiranja u turistički sektor, a rješavanjem pitanja turističkog zemljišta osigurat ćemo i novi investicijski zamah u kampovima i u dodatne atrakcije i sadržaje – ocjenjuje ministar turizma Gari Cappelli. Očekivano, veličinom investicija prednjače najveći poput Valamara, Maistre ili Dogus grupe. Gradi se i preuređuje duž obale. Zadarski Falkensteiner, primjerice, ulaže u hotele Punat 15 milijuna eura, a u Borik dodatnih 8 milijuna eura. Pulski Arenaturist priprema ulaganja u vrijednosti koji premašuje 12 milijuna eura. Biogradska Ilirija u dizanje kvalitete svojih objekata planira uložiti oko 4 milijuna eura. Najavljeno je i više investicija u Dubrovniku, gdje se planira proširenje kapaciteta i novi sadržaji u hotelu More, a ulaže se i u hotel u Importanne Resortu te hotele Plat i dubrovački Excelsior. Jadran Crikvenica planira rekonstrukciju hotela Esplanade i dizanje kategorije na četiri zvjezdice, adaptaciju stare zgrade hotela Slaven na tri zvjezdice, brendiranje hotela Katarina u lječilišni te nastavak uređenja hotela Omorika. Najavljen je i veliki investicijski zamah na splitskom području. U Splitu se gradi veliki poslovno-turistički kompleks, Bačvice će dobiti novi boutique hotel, u Makarskoj niče resort vrijedan 30 mil. eura, jedan hotel se gradi i u Solinu, kao i u Kaštelima, na mjestu nekadašnjeg odmarališta Hrvatskih željeznica. U Milni se rekonstruira postojeći hotel Milna na četiri zvjezdice. Podgorski Medora širi sadržaje i proširuje kapacitete. Sve više ambicija i na kopnu Mjesto Duće dobit će vrhunski hotel s 97 soba, a Bluesun u Tučepima gradi Hotel Jadran na mjestu starog objekta. Investicije najavljuju i u Sunčanom Hvaru, Karisma hoteli, Hoteli Medena, Hotel Berulia, u Brelima... Hotelsko-turistička poduzeća Orebić i Korčula najavljuju, pak, investicije od 10 mil. eura. Ne spava se ni na kontinentu, koji iskazuje sve više turističkih ambicija. U Velikoj Gorici u planu je adaptacija hotela Royal Airport te izgradnja hotela Garden Hill. U Pakracu se planira otvorenje obnovljenog hotela Pakrac, te rekonstrukcija i revitalizacija povijesnih građevina Kursalon, Wandelbahn, a najavljena je i obnova perivoja u Lipiku. U Termama Sveti Martin renovirat će apartmansko naselje Regina. U Krapinskim Toplicama spremni su na izgradnju novog hotela s četiri zvjezdice te za rekonstrukciju Hotela Villa Magdalena. Terme Stubaki obnavljaju hotel Matija Gubec, a počinje i izgradnja novog hotelijersko-turističkog centra. U Termama Jezerčica izgradit će dodatnih 66 soba i novi vanjski bazen. U Hotelu SE-MI u Velikom Trgovišću planiraju izgraditi depadansu hotela s 30 soba, wellnessom, salom za sastanke te Zagorski podrum, kao i bazen i konferencijsku salu. >> Hrvatska među najnagrađivanijim zemljama prema ocjenama putnika Adris grupa je u turistički dio biznisa dosad uložila više od 3 mlrd. kuna, a u sljedećem trogodišnjem razdoblju investirat će još 1,6 mlrd. kuna. Cilj je da više od 90% smještajnih kapaciteta Maistre dobije 4 i 5 zvjezdica. Aktualnom investicijom od 600 mil. kuna u rovinjski Hotel Park, koji će se kao jedna od najvećih investicija u domaćem turizmu otvoriti 2018., otvorit će se i stotinjak novih radnih mjesta. Na projektu su angažirani vrhunski domaći i svjetski arhitekti i dizajneri. Valamar Riviera u svoje će objekte u 2017. uložiti čak 873 mil. kuna, što je najveći investicijski ciklus dosad. Najviše, oko 565 mil. kuna, ulaže se u izgradnju dva luksuzna ljetovališta u Rapcu s četiri zvjezdice – Family Life Bellevue Resorta i Valamar Girandella Resorta. Otvorenje je predviđeno za svibanj ove godine. Ova je Valamarova investicija stvorila potražnju za 350 novih radnih mjesta za koje su natječaji u tijeku od konca prošle godine. Najveći projekt Dogus grupe u Hrvatskoj u 2017. je izgradnja hotela Hyatt Regency Zadar Maraska, prvog hotela s pet zvjezdica u centru Zadra. Uz hotel, Dogus će graditi 115 luksuznih rezidencija te komercijalni dio s ekskluzivnim trgovinama, restoranima i kafićima. Otvorenje je planirano u proljeće 2019., a ukupan iznos ulaganja oko 750 mil. kuna. U Šibeniku je unutar D-Resorta planirana izgradnja plažnog objekta s bazenom, sunčalištem i ugostiteljskim dijelom. Očekuje se da će plažni objekt biti spreman za ovogodišnju turističku sezonu. Vrijednost ulaganja je oko 325 mil. kuna. 