„Radost života“ nova je internetska stranica UNIQA osiguranja za podršku svima koji žele, znaju i mogu učiniti svijet boljim mjestom. Na stranicu se mogu prijaviti projekti za dobrobit i poboljšanje kvalitete života u zajednici, osobito djece i mladih koji trebaju financijsku podršku. Novu internetsku stranicu koja predstavlja iskorak u društveno odgovornom poslovanju UNIQA osiguranja predstavila je danas na tradicionalnom druženju s novinarima predsjednica Uprave UNIQA osiguranja Saša Krbavac. Stratešku opredijeljenost pomaganju najosjetljivijim skupinama u društvu UNIQA je već pokazala pomažući različite humanitarne inicijative te projekte koji promiču važnost obrazovanja, kulture i sporta. Pokretanjem internetske stranice „Radost života“ (radostzivota.uniqa.hr) omogućeno je da se sada na jednom mjestu mogu prijaviti projekti u sljedećim kategorijama: humanitarno djelovanje, kultura, obrazovanje, znanost i sport te zaštita okoliša i održivost. Najkvalitetnijima će se dodijeliti financijska potpora. „Društveno odgovorno poslovanje dio je našeg identiteta te naših vrijednosti koje promičemo i koje živimo. Novom internetskom stranicom „Radost života“ želimo biti još transparetniji i još pristupačniji onima kojima je pomoć potrebna“, istaknula je predsjednica Uprave Saša Krbavac. Društveno odgovorno poslovanje integrirano je u sve poslovne procese UNIQA osiguranja. Uz odgovornost za odnos s više od 350 tisuća klijenata i više od 700 zaposlenika, UNIQA je, prije svega, prijatelj zajednice u kojoj posluje i time se ponosi.  