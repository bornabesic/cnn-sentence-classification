Irska će, kako je objavljeno u utorak, po nalogu Europske komisije od Applea morati naplatiti 13 milijardi eura (plus kamate) poreznog duga. No, otvara se mogućnost da i druge članice EU naplate dio poreza od Applea ukoliko misle da sada imaju za to temelja, a ako se na to odluče, smanjit će se iznos koji otpada na Irsku. Evo o čemu se tu radi, prema priopćenju objavljenom na stranicama Europske komisije. Temeljita istraga koju je u lipnju 2014. godine pokrenula Europska komisija zaključila je da su dva irska porezna akta skrojena za Apple „značajno i umjetno snizila porez koji je ta kompanija plaćala u Irskoj od 1991. godine“. Takav posebni tretman za jednu kompaniju je zapravo kršenje EU pravila o državnim potporama i stoga je nezakonit jer je Apple dobio značajnu prednost pred drugim kompanijama. Važan je i sljedeći zaključak Europske komisije: „Zapravo, porezni tretman koji je Irska dala Appleu omogućio je toj kompaniji da izbjegne poreze na skoro svu dobit koju je generirao prodajom proizvoda na jedinstvenom europskom tržištu. To je posljedica odluke Applea da svu prodaju bilježi u Irskoj umjesto u zemljama gdje su proizvodi prodavani“. Napominje se kako takav način prijave prihoda od prodaje nije u djelokrugu europskog  tijela koje nadzire državne potpore, koje je provelo ovu istragu, te se stoga članicama EU poručuje: ukoliko će neke od njih tražiti da im Apple plati porez na dobit prema njihovim nacionalnim poreznim pravilima, to će smanjiti iznos koji mora prikupiti Irska.  Tumači se da bi se članice na to mogle odlučiti zahvaljujući informacijama koje je otkrila Komisija, ako smatraju da su Appleov „komercijalni rizik, prodaja i druge aktivnosti trebale biti prijavljene pod njihovom jurisdikcijom“. Porezni dug nastao u Irskoj bi se mogao smanjiti i, objavila je Komisija, ukoliko američke vlasti zatraže od Applea da dvije irske  kompanije uplate dodatne iznose za financiranje istraživanja i razvoja američkom Apple Inc. (što inače rade prema njihovom inetrnom ugovoru). Nezakonita državna potpora Appleu koja doseže čak 13 milijardi eura plus kamate pritom je, kažu, samo dio neplaćenog poreza. Komisija, naime, može tražiti povrat potpora samo za 10-godišnje razdoblje prije prvog svog zahtjeva za poreznim informacijama, što je zatražila 2013. godine.  Ukratko, porezni dug je daleko, daleko veći. Radi se o tome da su Apple Sales International i Apple Operations Europe, obje registriranie u Irskoj, godinama imale oporezivu dobit koja nije odgovarala ekonomskoj realnosti. Stvar je funkcionirala ovako: Skoro sav profit od prodaje koji su prijavile te dvije kompanije je interno bio pripisivan njihovim tzv. glavnim uredima, koji su postojali samo na papiru i nisu mogli generirati profit. Prema posebnim odredbama irskog poreznog propisa (koje danas više nisu na snazi, ukinute su prošle godine), Apple uopće nije plaćao porez na dobit pripisanu tim 'glavnim uredima'. Zapravo, samo je Apple Sales International plaćao porez, a i on je k tome pao s 1% u 2003. na 0,005% u 2014. godini, objašnjava Komisija. Detalji aranžmana Apple Sales International posluje tako da kupuje Appleove proizvode od proizvođača opreme u svijetu i prodaje ih u Europi (kao i na Bliskom istoku, Africi i Indiji). Apple je pak tako postavio svoje prodajne operacije u Europi da su kupci prema ugovoru kupovali proizvode od Apple Sales International u Irskoj, a ne tamo gdje se fizički prodavalo. Tako je Apple bilježio svu prodaju i dobit od nje izravno u Irskoj. Irci su pak omogućili da se veći dio te dobiti alocira 'glavnom uredu' unutar Apple Sales International, a on nije bio registriran ni u jednoj zemlji i nije imao niti zaposlenika; njegova se aktivnost svodila na povremene sastanke uprave. Samo manji dio dobiti bio je tako podložan porezu u Irskoj. Primjerice, 2011. godine Apple Sales International imao dobit od 22 milijarde dolara ili oko 16 milijardi eura, ali samo je 50 milijuna eura bilo smatrano oporezivim u Irskoj. Dakle, 15,95 milijardi eura dobiti bilo je bez poreza. „Kao rezultat, Apple Sales International je platio manje od 10 milijuna dolara korporativnog poreza u Irskoj u 2011. godini, što je efektivna stopa od 0,05% na njegovu godišnju dobit“, objavila je Komisija. Kasnijih je godina prijavljena dobit rasla ali onaj njen dio koji je smatran oporezivim u Irskoj nije. Tako je efektivna porezna stopa spala na samo 0,005% u 2014. godini.  Uplate za R&D Apple Sales International i Apple Operations Europe, kompanije sa sjedištem u Irskoj i u potpunom vlasništvu Apple Inc iz SAD-a, imaju pravo prodavati i proizvoditi Appleove proizvode izvan Sjeverne i Južne Amerike po tzv. sporazumu o dijeljenu troškova s Apple Inc. Po sporazumu, te dvije irske kompanije su imale obvezu svake godine uplatiti američkom Appleu određeni iznos na ime troškova istraživanja i razvoja koji se obavljao u SAD-u za njihove potrebe. Te su uplate u 2011. godini dosegle čak 2 milijarde dolara, a značajno su smanjene 2014. godine. Većinu je plaćao Apple Sales International, a u pitanju je skoro polovica svih troškova istraživanja Apple grupe u SAD-u za razvoj intelektualnih prava u svijetu. Naravno, za iznos tih troškova je u Irskoj svake godine smanjivana dobit Apple Sales International i Apple Operations Europe.  U Europskoj komisiju ističu kako odluka koju su donijeli nije kazna već stvar principa kako bi se ispravile nepravilnosti do kojih je došlo na tržištu. Irska sada treba objema kompanijama pripisati dobit od prodaje koji je ranije bio alociran na 'glavni ured' Apple Sales International i Apple Operations Europe, te primijeniti „normalni korporativni porez Irske na realocirane dobiti“. Irska ima mogućnost žalbe na odluku Europske komisije, ali po europskim propisima ipak mora vratiti potpore koje je kroz posebne porezne povlastice dala Appleu. Iznos može, doduše, staviti na poseban račun gdje će čekati do okončanja procedure.