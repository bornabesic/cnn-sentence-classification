Mađarska plinska i naftna kompanija MOL ostvarila je prošle godine na razini grupe čistu CCS EBITDA dobit od 2,15 milijardi dolara, premašivši time prvotni plan ostvarenja dobiti od 2 milijarde dolara. Kako je kompanija izvijestila u utorak, neto dobit bila je 941 milijun dolara. CCS EBITDA dosegnula je 2,15 milijardi dolara, što je niže nego u 2015. kada je iznosila 2,5 milijardi dolara. Sektor istraživanja i proizvodnje pokazao se izuzetno otporan na pogoršano vanjsko okruženje, kaže se u priopćenju. Dodatni pad cijena nafte na londonskom tržištu od 17 posto te smanjenje ostvarenih cijena plina za 23 posto nadomješteni su povećanjem proizvodnje i troškovne discipline. Zbog toga je EBITDA (dobit prije kamata, oporezivanja i amortizacije) ostala gotovo nepromijenjena na razini od 675 milijuna dolara, a poslovanjem je generirano više od 250 milijuna dolara slobodnog toka novca. Proizvodnja MOL-a porasla je lani za 6 posto, na 112 tisuća barela ekvivalentne nafte dnevno, uz dodatni doprinos kopnenih polja u regiji SIE, gdje je proizvodnja bila na najvišoj razini od 2012., te u Pakistanu, Velikoj Britaniji i na polju Baitugan u Rusiji. Po riječima predsjednika uprave i izvršnog direktora MOL-a Zsolta Hernadija, 2016. je bila godina velikih postignuća i važnih prekretnica. "Označila je početak velikog transformacijskog putovanja nakon što smo odobrili našu novu dugoročnu strategiju, MOL Grupa 2030. Također smo ostvariti naše ciljeve i generirali snažan tijek slobodnog novca na temelju našeg otpornog, integriranog poslovnog modela", istaknuo je Hernadi. U 2017. godini MOL planira ostvariti EBITDA-u od najmanje 2 milijarde dolara, a to će, kako navode, biti više nego dovoljno za pokrivanje organskih kapitalnih troškova, dividendi za dioničare te za financiranje transformacijskih projekata. >> Ina je ostvarila pozitivan neto rezultat prvi put nakon 2012. godine >> I nakon dva mjeseca nema pomaka u otkupu dionica MOL-a u Ini