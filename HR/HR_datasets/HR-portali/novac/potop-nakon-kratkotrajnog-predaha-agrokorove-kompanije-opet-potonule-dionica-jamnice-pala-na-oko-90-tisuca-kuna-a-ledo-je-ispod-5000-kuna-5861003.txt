Dionice kompanija iz koncerna Agrokor bili su glavni „krivci“ za jučerašnji potop na Zagrebačkoj burzi. Indeks Crobex klizao je tijekom cijelog dana, da bi oko 16 sati završio na 1981 boda, što je pad od 2,63 posto. Najviše je pao, indeks koji sadrži dionice iz sektora proizvodnje i prerade hrane CROBEXnutris za 7,8 posto, dakle, onih upravo onih koje je najveća hrvatska privatna kompanija povukla dolje za sobom. Dionica Jamnice potonula je za nevjerojatnih 10 posto na 90.298 kuna. Ulagači su prodavali i dionice Leda, koji je pao za 13,8 posto na 4936 kuna. Te su dvije korporacije imale i najveći promet, odnosno dionica Jamnice imala promet od 2,6 milijuna kuna, a Ledovim se najviše trgovalo, i to čak 17,7 milijuna kuna. Vupikova dionica našla se u slobodnom padu od 17,2 posto, kao i dionica Belja, koja je pala za 8,9 posto. Isto tako, investitori nisu bili oduševljeni dionicom Zvijezde, čiju su cijenu srušili za 6,7 posto na 2954 kuna. Jedina svijetla „točka“ kompanija koncerna bila je dionica Tiska, koja je skočila za 7,7 posto na 140 kuna.   Cijena obveznica Agrokora na Berlinskoj burzi ponovno su imale mješovitu reakciju ulagača. Cijena obveznica Agrokora s dospijećem 2020., koje imaju ugovorenu kamatu od 9,125 posto, porasla je neznatnih pola posto na 33 posto. S druge strane, cijena obveznica najveće hrvatske privatne kompanije s dogovorenom kamatom od 8,875 posto srozala se na 31,7 posto. Treća obveznica Agrokora kojom se trguje na toj burzi, a s dospijećem 2019. i kamatom od 9,875 posto, nije zabilježila promjenu cijene. Od dobavljača Agrokora, cijena dionice Podravke pala je 2,16 posto na 368,34 kune. Dionica Kraša porasla je na 472,00 kune, a Dukatova je zabilježila skok od 2,82 posto na 437 kuna. Dean Žugčić