Hrvatska elektroprivreda u petak je potpisala ugovor o opskrbi energije Slovenskih železnica za iduće tri godine, ukupne vrijednosti 26,5 milijuna eura. Novim ugovorom HEP je osvojio ukupno 12,5 posto slovenskog tržišta. Ekspanzija na tržište Slovenije traje godinama, a rezultirala je nizom ugovora među kojima je i onaj o opskrbi glavnog grada Ljubljane vrijedan 12 milijuna eura. Osim s Ljubljanom, HEP ima ugovore i s Lukom Koper, MOL-om Slovenije, kazalištem u Ljubljani i Mariboru, NLB bankom, aBankom i drugima. – Riječ je o najvećem poslovnom uspjehu HEP-a na slovenskom tržištu. U idućim godinama očekujemo daljnji razvoj našeg poslovanja i ostvarenje još značajnijeg udjela kako na slovenskom tržištu tako i na drugim, susjednim tržištima – izjavio je predsjednik uprave HEP-a Perica Jukić. Uz veliki ugovor HEP je primio i vijest o povećanju kreditnog rejtinga na koji se odlučila bonitetna kuća Standard & Poor’s. HEP sad ima ocjenu BB umjesto BB- čime se kreditni rejting ove javne tvrtke izjednačio s rejtingom Hrvatske. Temeljni razlog povećanja rejtinga, kažu u S&P-u, osnažena je likvidnost i vrlo snažni kreditni parametri HEP-a, zbog čega je ocjena likvidnosti, prema pojmovima koje koristi Standard & Poor’s, poboljšana. S&P u svom izvješću naglašava da bi, sukladno sadašnjoj ocjeni, a u slučaju promjene izgleda ocjene kreditnog rejtinga za Republiku Hrvatsku s negativnog na stabilni, unaprijedili izglede ocjene na stabilnu i za HEP. – Drago nam je da je HEP prepoznat kao stabilna kompanija sa strateškim planom ulaganja te mogućnostima rasta i širenja poslovanja u vremenima koja su vrlo izazovna za energetski sektor u cijeloj Europi – izjavio je Tomislav Rosandić, član uprave HEP-a. Standard & Poor’s kao pozitivnu okolnost ističe da HEP posjeduje značajne hidro i nuklearne izvore električne energije. Premda HEP-ova dividenda predstavlja važan izvor državnog prihoda, navode analitičari S&P-a, Vlada je u prošlosti pružila podršku HEP-u time što nije inzistirala na isplati dividende u okolnostima koje su bile nepovoljne za poslovanje tvrtke, što dokazuje podršku Vlade.   >>Kad je vani -15, mi u kotlovima grijemo vodu na plus 130 °C 