KAKO je Indexu potvrđeno, u blokadi je i Todorićev Agrokor!  Index je od Fininog servisa dobio potvrdu da je od 15 sati blokiran i Konzum.  Prema podacima s Fininog servisa danas u 12:55  u blokadi je i Agrokor d.d. , a osim njega blokirane račune imaju i Belje te PIK Vinkovci, Ledo, Jamnica i Tisak. Svi osim Konzuma! Belje ima oko 1300 zaposlenih i godišnje prihod od 1,6 milijardi kuna, te je jedna od većih firmi iz sustava Agrokora. Pik Vinkovci imaju prihode od oko pola milijarde kuna i 500  zaposlenih, dok krovna kompanija Agrokor ima oko dvije milijarde kuna prihoda i 226 radnika.  Jamnica, Tisak i Ledo koje su danas završile u blokadi, ranije su se spominjale kao neki od kandidata za eventualnu prodaju.  Ledo, Tisak i Jamnica zapleli se u mrežu Todorićevih dugova Radi se o kompanijama koje imaju zadovoljavajuće poslovne rezultate, ali su se očito zapelle u mrežu Todorićevih dugova i završile s blokiranim računima.  U prvih devet mjeseci prošle godine Jamnica je imala prihode od oko 2,3 milijarde kuna i neto dobit od 306 milijuna kuna. Agrokor u Jamnici ima 76,83 posto dionica.  U Tisku, lancu kioska Agrokor ima tek nešto više od 50 posto vlasništva. No u vlasničkoj strukturi Tiska nalazi se TDR, ali i njihov vlasnik British American Tobacco. Agrokor je TDR-u u kolovozu prošle godine prodao 16 posto udjela u Tisku. British American Tobacco, kroz svoju tvrtku BAT Investments posjeduje 25,86 posto dionica. Tisak je prvih devet mjeseci prošle godine završio s minusom od oko 10 milijuna kuna uz prihode od 2,2 milijarde.  Ledo je prvih devet mjeseci prošle godine imao prihode od gotovo dvije milijarde kuna, a dobit oko 310 milijuna kuna.  Agrokor u Ledu ima udio od 49 posto, a ostali značajniji dioničari su mirovinski fondovi.  Prva kompanija koja je najavila da će krenuti u naplatu svojih potraživanja prema Agrokoru bio je Orbico. To je prije dva dana u razgovoru za Index izjavio njen vlasnik Branko Roglić.  Iz Agrokora su mu rekli da "više ne upravljaju plaćanjima" te je nakon toga odlučio pokrenuti naplatu.  Napomenuo je da njegova tvrtka ima oko 12 milijuna kuna potraživanja prema Agrokoru, te da su im prestali dostavljati robu oko Božića.