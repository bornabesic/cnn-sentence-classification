Bob Little, globalni stručnjak za poslovno e-učenje na području Europe i Azije, jedan je od glavnih govornika 4. konferencije Znanje u fokusu, 24. studenoga u Zagrebu u organizaciji Podravke, o učenju i inovacijama za digitalno doba. Koliko je danas važno e-učenje? Najnoviji podaci iz studije o korporativnom e-učenju u EU i Kini govore da je na tržištu u EU ono poraslo za 28 posto od 2010. do 2013. Procjenjuje se da sada vrijedi 3,26 milijardi eura godišnje. Na tržištu u Hrvatskoj vrijedi manje od 10,7 milijuna eura. Pravi značaj korporativnog e-učenja je sposobnost da pruži podršku gdje god je osoba spojena na internet i kad god joj je potreban pristup učenju kako bi poboljšala radnu učinkovitost. Želimo li razvijati gospodarstvo znanja u kojem konkurentna prednost počiva na znanju i vještinama radne snage, i tvrtke se moraju razviti. Što se u e-učenju promijenilo u pet godina? I aplikacije i videomaterijali postali su uobičajeni način kako u svijetu koriste e-učenje. Koriste se za isporuku materijala za e-učenje na tablete ili pametne telefone i nagovještaj su mobilnog učenja (m-learning). Videomaterijali rješavaju pitanja vezana uz učenje i dobivanje gradiva. Kako e-učenje pomaže u razvoju poslovanja? Popularni pogled na e-učenje kaže da je ono dobro za poslovanje jer je jeftinije i lako dostupno. Osim toga, pruža dosljednu poruku, dostupno je 24 sata dnevno. Ono može učiniti proces učenja učinkovitijim te pomaže tvrtkama u održavanju znanja i vještine radne snage, a u postindustrijskom, visokokonkurentnom svijetu radnici su ti koji održavaju poslovnu konkurentnu prednost. Kako u različitim zemljama i kulturama razmišljaju o inovacijama? Sve nacije kažu da je inovacija dobra stvar, no u praksi ne potiče i ne podržava inovacije svatko. Jedan od razloga je što smatraju da zbog inovacija neće biti u povlaštenom položaju u smislu prestiža ili prihoda. Iskustvo iz svijeta govori mi da ne postoje bitne razlike između zemalja i kultura. Jedina je razlika u metodama koje koriste menadžeri da bi blokirali učenje i primjenu naučenog. >> Učenje jezika putem interneta 