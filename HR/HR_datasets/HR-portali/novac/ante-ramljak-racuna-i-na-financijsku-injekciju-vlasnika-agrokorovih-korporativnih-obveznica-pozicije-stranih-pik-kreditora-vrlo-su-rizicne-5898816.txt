Ulagači koji bi mogli, kako saznajemo iz izvora bliskih izvanrednoj upravi u Agrokoru, ubaciti dodatna novčana sredstava za likvidnost u posrnuli koncern su investitori u njegove korporativne obveznice i oni će biti predstavljeni u privremenom vjerovničkom vijeću. Izdavatelji PIK (payment-in-kind) kredita Agrokoru neće imati predstavnika u tom vijeću, potvrđeno nam je, niti se od njih očekuje financijska injekcija. Bitno je razlučiti ulagače u Agrokorov PIK kredit iz 2014. godine, kojim je financirana kupnja Mercatora, i investitore u tri Agrokorove korporativne obveznice, koje su uvrštene na Berlinskoj burzi. Kako doznajemo, izvanredni povjerenik Ante Ramljak se s 'PIK-ovcima' još nije čuo, nego se s njima, kako je i sam pojasnio na press konferenciji u utorak poslijepodne, tek planira sastati. PIK kreditori su konzorcij banaka i investitora iz 50-ak zemalja - iz Kanade, SAD-a, EU-a i Azije. Neki od njih, kako saznajemo, su također uložili i u korporativne obveznice Agrokora. PIK kredit je krajem prošle godine prema Moody'su imao nominalnu vrijednost 536 milijuna eura, izdan je na četiri godine te dospijeva u lipnju 2018. godine, a tim se financijskim instrumentom trguje u Londonu i cijena mu je u međuvremenu drastično pala. Danas je gotovo bezvrijedan s cijenom od 4,1 posto nominale, odnosno oko 22 milijuna eura. Kako se čini, investitori u PIK kredit  su među najvećim gubitnicima cijele ove krize u Agrokoru. Uostalom, u pitanju i jest rizični instrument kojeg tvrtke uzimaju obično kada nemaju drugog izbora financirati se na tržištu. Radi o tzv. mezaninskom financiranju gdje dužnik posuđuje novac na temelju imovine, a otplata se vrši na kraju ugovorenog razdoblja. Ako ne dođe do podmirenja obveza prema vjerovnicima, oni mogu brzo ući u vlasničku strukturu preuzimanjem starih ili novih izdanjem novih dionica. No, pitanje je što će im, u slučaju Agrokora, ostati za preuzimanje nakon restrukturiranja koncerna. PIK kredit nije uzeo Agrokor d.d. nego kompanija Adria Group Holding iz Nizozemske, koja je i vlasnik Agrokora, a Ivica Todorić je pak vlasnik Adria Group Holdinga. Ti su PIK-ovi osigurani garancijama Ivice Todorića koji je založio svoje dionice Agrokora.  - Prilikom kupovine Mercatora, Agrokor d.d. nije želio dodatno opteretiti koncern s dodatnim zaduženjem jer bi to u tom trenutku drastično povećalo zaduženost Agrokora. Tako su otvorili novu firmu u Nizozemskoj i prebacili vlasništvo na Adria Group Holding i nju zadužili, a Agrokor nije dodatno zadužen – objasnio nam je tu financijsku konstrukciju Danko Sučević, savjetnik za krizni menadžment u tvrtki Infokorp. Potraživanja PIK kredita su, dakle, vezana uz Adria Group Holding i kada ne bi bila vraćena ulagačima iduće godine, došlo bi do promjene u vlasničkoj strukturi, pa Ivica Todorić više ne bi bio vlasnik nego  'PIK-ovci'.  - Ako se u međuvremenu promijeni ta vlasnička struktura, PIK investitori će ostati kratkih rukava – dodao je Sučević. U konačnici, kako će se cijela situacija oko Agrokora završiti bit će poznato nakon što se obavi proces restrukturiranja Agrokora pod vodstvom novog šefa koncerna Ante Ramljaka. Kako nam kaže izvor blizak Ramljaku, među njegovim prvim koracima je osiguranje likvidnost poduzeća, da bi se kasnije rješavali operativni problemi, a tek će se na samom kraju tog cijelog procesa vidjeti tko će biti vlasnik Agrokora, Ivica Todorić ili netko drugi.  Kako je aktiviran „lex Agrokor“ Ivica Todorić je ostao bez upravljačke pozicije u koncernu, ali je i dalje vlasnik. No, kako nam je neslužbeno potvrđeno, sasvim je sigurno da će nakon što se završi proces restrukturiranja doći i do promjene u vlasničkoj strukturi samog Agrokora, što je nedavno i rekla ministrica gospodarstva i potpredsjednica Vlade Martina Dalić, a vjerojatno će doći i do dokapitalizacije poduzeća.