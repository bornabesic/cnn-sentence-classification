Članice HT Grupe i COMBIS, uspješno su realizirali kompleksan regionalni ICT projekt u Allianz Grupi. Primjena ovakvog naprednog ICT rješenja omogućuje ostvarenje prednosti i konkurentnosti na globalnom tržištu.  ​Članice HT Grupe - Hrvatski Telekom i COMBIS - zajedno su uspješno realizirale kompleksan regionalni ICT projekt u Allianz Grupi. HT i COMBIS postali su pružatelji centralne Cisco UC (Unified Communications) platforme putem koje komunicira više od 15.000 zaposlenika Allianz Grupe na području CEE regije, Turske i Grčke.  Primjena ovog naprednog ICT rješenja omogućuje Allianz Grupi ostvarenje komparativne prednosti te time konkurentnost na globalnom tržištu. Projektom je osiguran širok spektar rješenja, od samog centraliziranog IP telefonskog rješenja, preko nadzora cjelokupnog sustava, do snimanja poziva i centraliziranog IP faks rješenja, a uključeno je i održavanje IP telefona na lokacijama Allianza na području srednje i istočne Europe, Turske i Grčke. Projekt uključuje ugovaranje već postojećih usluga, poput lokalne i regionalne podatkovne i govorne mreže, LAN mreže, uz dodatnu implementaciju centralizirane platforme za Cisco IP telefoniju te centralni sustav za nadzor, prijavu smetnji i drugo.  "Iznimno sam ponosan na sjajan tim stručnjaka Hrvatskog Telekoma i COMBISa koji su zajedničkim snagama ostvarili ovaj vrlo zahtjevan tehnološki projekt. Kvalitetom i brzinom isporuke pozicionirali smo HT Grupu kao centar izvrsnosti za UC rješenja unutar DT Grupe te našem partneru Allianz Grupi donijeli komparativnu prednost na globalnom tržištu. Realizacijom ovog velikog projekta pokazali smo da sinergijskim djelovanjem HT-a, lidera za poslovne korisnike i COMBISa, vodeće ICT kompanije u Hrvatskoj, možemo pružiti vrhunsku uslugu i inovativna tehnološka rješenja našim partnerima", rekao je Saša Kramar, član Uprave i glavni operativni direktor za poslovne korisnike Hrvatskog Telekoma. Tim HT-a i COMBISa je u vrlo kratkom roku uspostavio Cisco UC platformu te do sada migrirao Allianzove lokacije u CEE regiji i Grčkoj.  "Nužnost diferencijacije i kreiranja komparativne prednosti na tržištu gura poslovanje brzim koracima naprijed zbog čega je fokus kompanija na ICT rješenjima koja omogućuju automatizaciju poslovnih procesa, veću produktivnost i kvalitetu usluge. Ovim projektom dokazali smo svoj know how u high tech području koji kompanijama pruža 'vjetar u leđa' za realizaciju tih ciljeva. Istodobno, COMBIS je stekao važnu referencu na međunarodnom tržištu, što je u skladu s našim planovima i ambicijama za značajnijim širenjem baze inozemnih korisnika i realizaciju niza sličnih projekata u nadolazećem razdoblju", komentirao je Hrvoje Išek, predsjednik Uprave COMBISa.    Nakon migracije, zajedno s Allianzom započeo je plan razrade cjelokupne strategije razvoja ostalih Unified Communications (UC) servisa koji se nadovezuju na postojeću platformu i čine jedinstveni UC ekosustav. "Jedan od temelja Allianzove poslovne uspješnosti je i korištenje tehnoloških inovacija za unapređenje svih segmenata poslovanja. Drago nam je što su upravo hrvatske kompanije demonstrirale najvišu razinu kompetencije i sposobnosti da nam pomognu u kreiranju i implementaciji složenog tehnološkog rješenja za integraciju komunikacije unutar Allianz grupe na području CEE, Grčke i Turske. Integrirana komunikacija dodatno će unaprijediti naše poslovanje kroz povećanje stabilnosti i raspoloživosti komunikacijskih usluga čime će se postići veća sigurnost te kvalitetniji nadzor korištenih usluga", izjavio je Slaven Dobrić, član uprave za operacije Allianza.    