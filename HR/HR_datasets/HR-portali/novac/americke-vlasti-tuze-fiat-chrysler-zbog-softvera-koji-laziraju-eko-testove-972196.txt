Foto: www.fcagroup.com AMERIČKE vlasti su objavile da pokreću sudski postupak protiv Fiata Chryslera pod optužbom da je ugradio računalne programe kako bi na tehničkoj kontroli prikrio stvarnu razinu ispuštanja štetnih plinova iz dizelskih vozila, podsjetivši na raniji slučaj njemačkog Volkswagena.  Ti su računalni programi omogućavali dizelskim automobilima s 3-litarskim motorima da zadovolje norme na eko testovima, a premaše ih na cesti, upozorila je savezna Agencija za zaštitu okoliša (EPA) koja traži kaznu za proizvođača i odštetu za kupce tih vozila.  No nije isključeno da će se dvije strane dogovoriti, s obzirom da traju pregovori s tvornicom automobila, ističe EPA.  Američke vlasti sumnjaju da je Fiat Chrysler prekršio zakon o zaštiti okoliša prešućujući postojanje računalnog programa ugrađenog u 104.000 kamioneta Ram 1500 i džipova Grand Cherokee na modelima koji su se proizvodili između 2014. i 2016.  Ta vozila ispuštaju znatnu količinu dušikova oksida koji se smatra odgovornim za mnoge dišne probleme.  Fiatu Chrysleru, napose njegovoj američkoj podružnici FCA US-u prijeti globa u iznosu od 4,6 milijarda dolara.  Njemačka tvornica Volkswagen je 2015. priznala da je u svoje dizelske automobile ugradila softver koji je na eko testovima pokazivao lažnu nižu razinu emisija ispušnih plinova. Tvrtka je u SAD-u prodala oko 600.000 spornih dizelaša i pristala platiti 23 milijarde dolara.