Foto: FAH PREDSJEDATELJ Vijeća ministara Bosne i Hercegovine Denis Zvizdić najavio je danas kako bi ta zemlja odgovore na upitnik Europske komisije mogla dostaviti na hrvatskom jeziku i na taj način riješiti problem koji je nastao s predvođenjem na engleski jezik dokumenta koji će sadržavati više od 25 tisuća stranica.  "Odgovore možemo dostaviti na jednom od službenih jezika EU-a", kazao je Zvizdić novinarima u Sarajevu a na pitanje radi li se upravo o hrvatskom jeziku odgovorio je potvrdno podsjećajući kako je to 24. službeni jezik Unije.  Europska komisija dostavila je vlastima BiH u prosincu 2016. godine upitnik s više od 3200 pitanja a o odgovorima koji stignu iz Sarajeva ovisi hoće li i kada BiH dobiti status kandidata za članstvo u Uniji.  Uz sve probleme oko popunjavanja tog upitnika o čemu treba prikupiti podatke s različitih razina vlasti pojavio se i problem prevođenja na engleski jezik jer u BiH ne postoji prevoditeljska agencija s najmanje 50 zaposlenih što je prema zakonu o javnim nabavkama nužno za prijavu na javni natječaj za prevoditeljske usluge. Stoga su propala već dva takva natječaja pa se razmišljalo i o angažiranju prevoditelja iz Hrvatske a Zvizdić je sada ponudio potpuno novo rješenje pojašnjavajući kako je to i najjednostavnije jer bi u biti značilo kako će odgovore samo trebati lektorirati. Cilj - ranije postavljeni rok  Zvizdić je kazao kako je uvjeren da se uz sve postojeće poteškoće može dosegnuti ranije postavljeni rok po kojemu bi BiH status kandidata za članstvo u EU dobila potkraj ove ili početkom naredne godine.  Bude li probijanja rokova za mjesec ili dva, kako je istaknuo, to ne bi trebalo smatrati problemom jer je prije sadašnje faze put BiH ka Uniji i NATO-u bio blokiran "stotinu mjeseci".  Istaknuo je kako je na neformalnom sastanku predsjednika vlada država zapadnog Balkana s visokom predstavnicom Europske unije za vanjsku politiku i sigurnost Federicom Mogherini koji je u srijedu održan u Bruxellesu ponovo istaknuta jasna potpora Europske komisije procesu integracija cijele regije u sastav Unije.  Najvažnija je poruka sa sastanka da su institucije EU možda više nego ikada ranije fokusirani na prostor zapadnog Balkana, kazao je Zvizdić.  Dodao je kako je u Bruxellesu zaključeno da je nužno pod svaku cijenu sačuvati stabilnost regije a za to Unija, po njegovim riječima, ima "vrlo konkretan plan".  "To bi trebala biti jasna poruka svima koji radikalnom retorikom ili bilo kojim aktivnostima mogu prozročiti sigurnosne probleme da takvi projekti neće naići na potporu europskih institucija", kazao je predsjedatelj Vijeća ministara BiH. O preustroju Agrokora  Komentirajući pitanje preustroja "Agrokora" odnosno plan kojega je ranije tijekom dana predstavio izvanredni povjerenik hrvatske vlade Ante Ramljak, Zvizdić je kazao kako u fokusu Vijeća ministara ostaje pitanje dobavljača i dugova koji prema njima postoje kao i statusa radnika u "Konzumu".  "Interes je da te kompanije nastave poslovati u BiH i nastave izvršavati svoje obveze prema državi i dobavljačima", kazao je Zvizdić pojašnjavajući kako je data načelna potpora Ramljakovu planu da se poslovanje "Konzuma" u BiH zamijeni "Mercatorom" no potankosti tog plana tek treba razmotriti.  Zvizdić tvrdi kako u Vijeću ministara BiH zapravo još nisu imali priliku vidjeti cjeloviti plan kojega je ukratko tijekom boravka u Sarajevu izložio Ramljak.  Stoga Zvizdić očekuje da mu cjeloviti plan bude dostavljen u roku od sedam dana a nakon toga, kako je pojasnio, Vijeće ministara dat će svoje konačno mišljenje.