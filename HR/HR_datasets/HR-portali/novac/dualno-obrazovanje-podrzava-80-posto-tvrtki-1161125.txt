U Zagrebu je dana 4.4.2017.g. održana Međunarodna konferencija pod nazivom „Oblici učenja na radnome mjestu za učenike srednjega strukovnog obrazovanja u RH – analiza stanja, izazovi i preporuke“ u Kongresnom centru Forum. Konferenciju je otvorio potpredsjednik HGK za međunarodne poslove i EU Želimir Kramarić. "Važan je interes Hrvatske u stvaranju obrazovanog društva i radne snage koja može biti nositelj njezina razvoja. Stoga HGK u suradnji s HOK-om te uz potporu austrijske i njemačke gospodarske komore nastoji promicati vrijednosti učenja temeljenog na radu – dualnog obrazovanja, kako bi se ono prepoznalo istovrijednim sa svim drugim oblicima učenja u strukovnom obrazovanju", istaknuo je potpredsjednik HGK za međunarodne poslove i EU Želimir Kramarić. "Austrija pruža potporu Hrvatskoj u njezinim nastojanjima da uvede dualni sustav školovanja učenika u strukovnim zanimanjima, u čemu imamo značajnog iskustva", istaknula je direktorica Austrijskog ureda za vanjsku trgovinu u Hrvatskoj Sonja Holocher-Ertl, dodajući da je sustav dualnog obrazovanja dio školskog sustava u Austriji te 30 posto učenika iz tog sustava postaju menadžeri i stručnjaci. "Tvrtke plaćaju naučnike tijekom školovanja, što im se isplati, a oni stječu znanje i povjerenje te se zapošljavaju u tim kompanijama. Dualni sustav obrazovanja jest partnerstvo koje dijeli ovlasti te potiče želju za zapošljavanjem mladih ljudi. Postoji i jaka veza između tvrtki i lokalnih komora, što omogućava funkcioniranje tog sustava", navela je Holocher-Ertl. "Dualno je obrazovanje uvršteno u Nacionalni program reformi s ciljem jačeg povezivanja obrazovanja i tržišta rada", rekla je rektorica Sveučilišta u Zadru Dijana Vican, ističući da je gospodarstvo i obrazovanje potrebno postaviti u tješnji odnos radi osposobljavanja kadrova prema potrebama brodogradnje, graditeljstva, turizma itd. "Dualni sustav ima svoju specifičnost u radu mentora s učenicima. Učenje na radnome mjestu potiče niz kompetencija", kazala je Vican te istaknula da dualno obrazovanje olakšava razvoj osobne, društvene i gospodarske dobrobiti. "Uz unaprjeđenje kompetencija zaposlenika institucija partnera, razvijanje novih usluga i operativnih sposobnosti u svrhu pomoći MSP-ovima pri uključivanju u izvedbu ovoga projekta, radit će se i na promicanju svijesti o dobrobitima ovakvoga modela učenja, ne samo među MSP-ovima, nego u javnosti općenito", istaknuo je Božo Pavičin, samostalni savjetnik u HGK i voditelj projekta Cap4App. Pomoćnica ravnateljice SEECEL-a Maja Ljubić predstavila je rezultate istraživanja provedenog u prvoj fazi projekta, o stajalištima strukovnih škola i tvrtki za uvođenje dualnog obrazovanja u RH. Anketirano je 119 strukovnih škola te 691 tvrtka u Gradu Zagrebu i ostalim županijama. "I škole i tvrtke iskazuju jasnu potrebu za usavršavanjem mentora. Ispitanici iz škola iskazali su nešto pozitivnije mišljenje o nefinancijskim oblicima potpore te su procijenili kvalitetnom suradnju i komunikaciju s dionicima. I škole i tvrtke iskazale su visoku spremnost (škole 72,3 posto, a tvrtke 79,7 posto) sudjelovanja u programu učenja na radnome mjestu, s tim da je 57 posto tvrtki istaknulo da bi država trebala snositi troškove učeničkih naknada na koje imaju pravo", rekla je Ljubić. O obrazovanju i osposobljavanju iz austrijske perspektive predstavio je Kurt Schmid iz Instituta za razvoj ljudskih potencijala u gospodarstvu. Na konferenciji je zaključeno da u školama očito postoji svijest da bi usmjeravanje i pomoć izvan škole imalo pozitivan utjecaj na razvoj učenja temeljenog na radu. Istodobno, škole vrednuju sadašnju suradnju s malim i srednjim poduzećima, ali prepoznaju potrebu za dodatnom potporom iz komora i drugih relevantnih dionika. Većina malih i srednjih poduzeća koja su sudjelovala u ovom istraživanju već su imali priliku provesti učenje temeljeno na radu u poduzeću i bile su u stanju prepoznati glavne prepreke u organizaciji rada. Glavne prepreke koje navode jesu nedostatak motiviranih učenika i nepostojanje financijskih poticaja za provedbu učenja temeljenog na radu dok je kao glavna korist istaknuta mogućnost izbora najboljih kandidata za zapošljavanje. Ovo je prva konferencija projekta Cap4App – Jačanje kapaciteta Komore i partnera za pomoć malim i srednjim poduzećima za uključivanje u naukovanje, koji se održava u sklopu programa EU Erasmus+, Podrška reformi politika, vrijednog 530.000 eura, započetog u listopadu 2016., a koji se provodi 24 mjeseca. Nositelj je projekta HGK, a partneri su Austrijska gospodarska komora, Sveučilište u Zadru, Obrtnička komora Zagreb, Regionalni centar za razvoj poduzetničkih kompetencija za zemlje jugoistočne Europe i Hrvatski zavod za zapošljavanje.