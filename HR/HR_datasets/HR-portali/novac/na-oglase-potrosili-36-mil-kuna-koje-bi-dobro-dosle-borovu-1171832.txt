Gostujući na Visokoj školi financija i prava Effectus ministar državne imovine Goran Marić ponovio je jučer kako je potrebno staviti mrtvu imovinu što prije u funkciju, napominjući kako je najvrednija ona koja se odnosi na vojarne. No upravo ta imovina ima najveći broj neriješenih imovinskopravnih pitanja. – Nadam se da ćemo kroz dvije godine dio njih staviti u funkciju – rekao je Goran Marić. Među vrednijima je, primjerice, vojarna Šepurine kod Zadra koja je potpuno devastirana. Do kraja ljeta najavio je izmjenu Zakona o turističkom zemljištu, ali i brzo stavljanje u funkciju zemljišta tvornice elektroda i ferolegura (TEF) u Šibeniku. U red treba dovesti i ilegalno useljene stanove u gradovima. U Zagrebu su takva 1404 stana i 240 poslovnih prostora. – Osobe useljene u te stanove ili poslovne prostore nemaju ugovor niti plaćaju – rekao je ministar Marić. Velik su problem i trgovačka društva u kojima država ima udjel, a za koje se godinama nije radio uvid u njihove bilance. Sada se i to proučava, rekao je Marić, kao i svi dodatni troškovi. Tako je, primjerice, u jednom društvu u jednoj godini na oglašavanje otišlo 36 milijuna kuna, novac koji se, primjerice, mogao prebaciti na Borovo.