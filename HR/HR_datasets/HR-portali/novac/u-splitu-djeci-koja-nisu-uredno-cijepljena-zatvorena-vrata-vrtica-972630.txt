Foto: 123rf GRAD Split donio je odluku prema kojoj mališani koji nisu uredno cijepljeni ili nemaju medicinsko opravdanje za izbjegavanje cijepljenja, ne mogu biti upisani u vrtić. Na vratima splitskih vrtića izvješene su obavijesti o tome, piše HRT. Tom odlukom ove godine vrata vrtića ostaju zatvorena za čak 95 mališana. Prvi put u dvadeset godina u splitskim je vrtićima ostalo slobodnih mjesta.  Odluka Grada Splita došla je kao odgovor na lošu procijepljenost u županiji i nedavnoj pojavi zaraze ospica.  Nezadovoljni roditelji zatražili su zaštitu u Udruzi za prava roditelja i dobili odgovor kako se ne radi o diskriminaciji već odluci Grada koja je u skladu sa zakonom. Rješenje mogu potražiti docjepljivanjem djece ili žalbom.