Jose Carreras, Zucchero, Bocellija, Jamie Foxx i Ben Stiller samo su neki od poznatijih putnika koji su koristili usluge zagrebačke zrakoplovne tvrtke Jung Sky upotpunila je flotu s mlažnjakom Cessna 525A CJ2. Prije sedam godina braća Krešimir i Vedran Jung, osnivači kompanije, u floti su imali jedan klipni Cessna Skyhawk za panoramske izlete iznad Hrvatske i poslovni mlažnjak Cessna 525 CJ. No, s vremenom flota je zamijenjena s dvije novije Cessne 525A koje imaju 30 posto veći dolet i 15 posto veću brzinu te mogu primiti veći broj putnika od prijašnjih. Novi mlažnjak leti brzinom od oko 800 km/h, sedam putnika može prevesti i na relacije duže od 2500 km. Iz Jung Skyja kažu da tržište, koje nije samo Hrvatska već i većina zemalja ovog dijela Europe, sve pozitivnije reagira na tzv. generalnu avijaciju, kako se službeno zove ovaj segment zračnoga prijevoza malim mlažnjacima. Referentna lista Jung Skya broji mnoga zanimljiva imena koja zbog diskrecije ovog biznisa ne smiju otkrivati. No, diskreciju, a i poslovanje, dodatno im komplicira situacija na novom zagrebačkom aerodromu “Franjo Tuđman”. Puštanjem u promet novog terminala na MZLZ, pojavili su se izvjesni problemi, pošto je poslovna avijacija ostala kod starog terminala, na potpuno rubnom dijelu novog aerodroma, a gdje se nalazi terminal generalne avijacije (GAT). U ovoj tvrtki ističu da je to jako neprikladno za posade i putnike kada moraju dolaziti ili odlaziti do aviona izvan radnog vremena GAT-a koje je od 7 do 21 sati. – Zbog dislociranosti povremeno se i u radno vrijeme GAT-a mora duže čekati dolazak policijskih službenika za pregled putovnica, što našim klijentima izaziva nepotrebno gubljenje vremena jer cjelokupna filozofija poslovne avijacije bazirana je na tezi da se njenim korisnicima uštedi što više vremena – kažu u Jung Skyju.