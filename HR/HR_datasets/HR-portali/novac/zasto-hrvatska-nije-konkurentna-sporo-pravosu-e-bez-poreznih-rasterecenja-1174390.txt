Udruženje stranih ulagača probat će naći odgovor zašto Hrvatska poput ostalih zemalja srednje Europe nije u tolikoj mjeri atraktivna ulagačima na konferenciji u ponedjeljak gdje će i konzultantska kuća Deloitte iznijeti primjere ostalih zemalja koje su uspjele privući više ulagača posljednjih godina. A što je i još bitnije, koji su usmjerili svoja ulaganja u prije svega prerađivačku industriju, dok kod nas su ulaganja usmjerena najviše u financijski sektor. Sve te zemlje su puno ranije počele kroz porezna rasterećenja privlačiti ulagače, dok smo se mi u tome godinama tražili, što je dodatno omelo ulagače, jer svaki ulagač želi stabilnost u poreznoj politici. Problem je što i država ima velik udjel vlasništva u tvrtkama, a prodaja onoga za što se i planira naći ulagač ide sporo. Dodatni je i problem što velik broj ulagača zbog neriješenih imovinsko pravnih odnosa čekaju godinama da mogu početi investiciju, a neki i odustanu zbog dugog čekanja. Što upućuje i na sporost pravosuđa. A nismo se niti opredijelili koje su nam strateške industrije koje želimo privući. Velik broj zemalja u srednjoj Europi ima ulaganja u auto industriju, primjerice u Češkoj je uložio Hyundai, u Mađarskoj Renault i Continental, u Poljskoj Volkswagen, a koja je i uvela posebne poticaje za autoindustriju, kao i još neke sektore poput prerade hrane, a prema lanjskim podacima otvorila je najveći broj radnih mjesta među zemljama srednje Europe. Ta ulaganja dogodila su se puno ranije, kada su se ulagači premještali sa zapada na istok. No one koje su kasnije ušle u igru, privlače ICT sektor, poput Rumunjske koja je za tu vrstu ulaganja napravila snažne porezne poticaje. Mađarska primjerice ima najniži porez na dobit od svega devet posto, a uvela je i dualno obrazovanje, Slovačka ima jedinstvenu stopu koja se je za tu zemlju pokazala dobrim izborom. Hrvatska ima konkurentan zakon za poticanje ulaganja, no još uvijek nas strani ulagači često zaobilaze. Lani su ona porasla, a imali smo i više ulaganja u proizvodnju.