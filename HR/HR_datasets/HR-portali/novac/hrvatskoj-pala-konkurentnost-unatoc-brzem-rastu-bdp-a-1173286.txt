Hrvatska nazaduje po ocjeni HUP skora koji pomoću 73 pokazatelja mjeri rezultate reformi u dvanaest područja. Rast BDP-a od čak 2,9 posto zabilježen u prošloj godini tako nije pratio rast HUP skora koji je u godinu dana pao s 34 na 33 boda od maksimalnih 100 bodova. Pogoršanje skora zabilježeno je u šest od 12 područja, a najveći je pad registriran u području investicijskih i poslovnih barijera. S druge strane, ocjena poticanja investicija poboljšala se za tri boda, ali i dalje ne dovoljno da ne bi bila u crvenom, odnosno označena kao nekonkurentna u odnosu na deset ekonomija EU 11 s kojima nas HUP skor uspoređuje. Tržište rada najveći problem Znatno je pogoršan inače ne tako loš skor javne administracije. Razlog je pogoršanje pokazatelja neovisnosti i povjerenja u institucije. Pogoršao se i skor opterećenja gospodarstva, jer se fiskalna konsolidacija uglavnom odvijala preko prihodne umjesto preko rashodne strane proračuna. Tržište rada i dalje ima najlošiji i nepromijenjen skor i pokazuje se kao najozbiljniji problem hrvatske ekonomije. Padom broja nezaposlenih ispod razine od 200 tisuća u javnosti se stječe dojam da se tržište rada znatno poboljšalo, ali i dalje je na istoj razini, odnosno ocijenjeno je sa samo 19 bodova od mogućih 100 i po tome smo među najneuspješnijim zemljama Europske unije. Trend kretanja zaposlenosti zaista je promijenjen 2014. godine, kada je broj zaposlenih osoba postupno počeo rasti i u ožujku 2017. godine dosegnuo razinu od 1,452 milijuna osoba, što je na razini iz 2011. godine. Ipak, broj građana koji rade i dalje je za oko 190 tisuća manji u odnosu na vrhunac iz 2008. godine. Među 10 zemalja s kojima se uspoređujemo kroz HUP skor Hrvatska je i dalje najlošija po konkurentnosti. S ocjenom od 33 boda ispred nas su svi: najdalje nam je Estonija koja ima skor od 66 bodova, a korak bismo trebali uhvatiti sa Slovačkom ili Rumunjskom koje imaju skor od 46 odnosno 48 bodova. Procijenjeno je da bi Hrvatska trebala imati godišnji rast BDP-a od 4 posto kako bi podigla konkurentnost gospodarstva, a to je moguće jedino uz provođenje reformi. Hrvatska udruga poslodavaca zato preporučuje da se nastavi rasterećenje gospodarstva s jedne strane, a s druge umanje rashodi države i ubrzaju procedure. Plenković s poslodavcima Danas će, na tradicionalnom Danu poduzetnika, biti predstavljeni i detalji HUP skora iz kojih će biti vidljivo koje točno promjene unutar sustava treba pokrenuti i što koči jači rast investicija i otvaranje radnih mjesta. Uvodno obraćanje održt će premijer Andrej Plenković, a poduzetnicima će glavna tema rasprave biti tržište rada. Poslodavci su zadovoljni promjenama koje je Vlada pokrenula, od porezne reforme do najave rezanja parafiskalnih nameta, a drže i da je za rast BDP-a iznimno bitno zadržavanje političke stabilnosti.