"NE mogu se pouzdati niti u jednu brojku iz zadnjeg financijskog izvješća Agrokora". Ovom razornom izjavom vladin povjerenik Ante Ramljak pokopao je ne samo Ivicu Todorića, nego i ministra financija Zdravka Marića.   Agrokor je, po svemu sudeći, lažirao izvješća. To je već govorio Juri Solovjev iz VTB banke, a sada u točnost podataka sumnja i Ante Ramljak. Za početak će angažirati revizore koji će unatrag nekoliko godina pretresti knjige. Dokaže li se prevara, kazneno će odgovarati uprava i revizori. No i prije formalne istrage, jasno je da ministar Marić više ne može računati na povjerenje.  Ne samo premijera i domaće javnosti. Slomom Agrokora otkrili su se njegovi raznovrsni ustupci koje je radio za Todorića. Državni kredit, izmjene pravilnika i zakona, pogodovanje faktoringu, ukidanje liste dužnika, skrivanje poreznoga duga. Sve što treba.   Za prodaju obveznica nužno je povjerenje  Za prodaju državnih obveznica međunarodnim investitorima nužno je povjerenje. "Je li to onaj koji je prodavao Agrokorove junk obveznice?". Tako bi ministra Marića sljedeći put u Londonu ili Washingtonu mogli dočekati bankari i fond menadžeri.  Todorić je Marića, tadašnjeg državnog tajnika iz Ministarstva financija, zaposlio 2012. upravo zbog iskustva izdavanja obveznica, pa je isti posao obavljao u Agrokoru. Iste je godine izdano 300 milijuna eura obveznica, a dvije godine kasnije 485 milijuna eura PIK obveznica.  Marić je investitorima prodavao smeće  Marić je bio taj koji je uvjeravao investitore da je to dobra kupovina, prezentirajući im financijske podatke Agrokora. Ako su izvješća bila lažna, znači da su i drugi donosili krive poslovne odluke na osnovu istih. I banke, i poslovni partneri, i rejting agencije, i kupci obveznica.  Korporativne i PIK obveznice danas imaju junk status. Prve su izgubile oko 70 posto svoje vrijednosti, a PIK je pao još strašnije, čak 96 posto. Ljudi koji su investirali u njih u ozbiljnim su problemima. Bi li investirali da su imali prave brojke? U poslu u kojem je reputacija sve, nema smisla da državne financije vodi netko tko je stranim investitorima prodavao smeće.