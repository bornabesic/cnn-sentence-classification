Bivši ministar turizma Veljko Ostojić preuzima poziciju predsjednika Uprave tvrtke Agrolaguna d.d., objavio je danas Agrokor. "U skladu s kontinuiranim tržišnim promjenama i u cilju osnaživanja upravljačkih timova, kao i na osnovi analize novih poslovnih zadataka i profila vodećih kadrova u Koncernu, s današnjim danom donesena je odluka o rotaciji upravljačkih kadrova za dio Agrokorovih kompanija", priopćio je Agrokor.   Ostojića će na poziciji predsjednika Uprave Karisma Hotels Adriatic zamijeniti Marinko Benić, dosadašnji član Uprave Karisma Hotels Adriatic. Istodobno, Goran Kramarić, dosadašnji predsjednik Uprave Agrolagune preuzima poziciju predsjednika Uprave Zvijezde d.d. od Gorana Pajnića koji će nastaviti sa svojim radom u Agrokoru na poziciji izvršnog direktora za poljoprivredu s fokusom na poslovanje cjelokupnog regionalnog poljoprivrednog segmenta poslovanja Agrokor koncerna. Veljko Ostojić rođen je 1958. godine u Pazinu. Diplomirao je na Fakultetu za vanjsku trgovinu na Sveučilištu u Zagrebu. Svoju profesionalnu karijeru započeo je na poslovima hotelijerskog konzaltinga, a tijekom bogate karijere obnašao je funkcije zamjenika generalnog direktora SOUR-a „Istra Jadran“, direktora „Istra Adria Marketinga“, člana Upravnog odbora „HTP Rabac“, direktora Turističke zajednice Istarske županije, člana Turističkog vijeća Hrvatske turističke zajednice, potpredsjednika Nadzornog odbora „Croatia Airlines“, predsjednika Nadzornog odbora „Liburnia Riviera Hoteli“, predsjednika Turističke zajednice Istarske županije, direktora „Brijuni Rivijera“ d.o.o., predsjednika Uprave „Riviera Poreč“ d.d., predsjednika Nadzornog odbora Istarske razvojne turističke agencije te člana Gospodarskog savjeta Predsjednika Republike Hrvatske. Obnašao je i dužnost Ministra turizma RH kao i mnoge druge izvršne pozicije u turističkom javnom sektoru.   Marinko Benić rođen je 1970. u Dubrovniku, a nakon dobivene diplome Pomorskog fakulteta, kao i Fakulteta trgovine i turizma, radio je kao savjetnik za sanaciju i privatizaciju banaka, bio je član uprave Vaba Banke Varaždin, Direktor Odjela Financijskog savjetovanja u KPMG Croatia, predsjednik uprave PGM Ragusa, i financijski direktor Coning grupe. Krajem 2012. pomogao je osnivanju Karisma Hotels Adriatica, gdje uskoro postaje i Glavni direktor financija i član Uprave.   Goran Kramarić rođen je 1960. godine u Karlovcu. Završio je poslijediplomski studij Veterinarskog fakulteta u Zagrebu, te uskoro započinje rad u tvrtki Meggle gdje je radio na više managerskih i upravljačkih pozicija u Hrvatskoj, Sloveniji, Srbiji i Bugarskoj. 2004. godine postaje Predsjednik Uprave Meggle Hrvatska d.o.o., a od 2006. i zamjenik glavnog direktora za Istočnu Europu. 2008. godine postaje predsjednik Uprave Agrolagune. Goran Pajnić, rođen je 1973. godine u Našicama te je diplomirao na Ekonomskom fakultetu u Zagrebu smjer financije. U Zagrebačkoj je banci radio kao voditelj sektora kanala distribucije, dok je u Nexe grupi bio na poziciji predsjednika Uprave u tvrtki Našicecement, odakle je i došao u Agrokor. Zaposlenik Agrokora postao je početkom siječnja 2006. godine, a prvi Pajnićev posao u Agrokoru bio je vođenje tvrtke Belje kooperacija. U listopadu 2007. preuzima predsjedanje Upravom Belja i na toj je poziciji ostao do početka kolovoza 2014. godine, nakon čega je promaknut na poziciju izvršnog direktora za poljoprivredu u koncernu Agrokor. Pajnić je i predsjednik Izvršnog odbora Udruge prehrambene industrije i poljoprivrede pri HUP-u. >> Kako su poslovale tvrtke iz koncerna Agrokor izlistane na Zagrebačkoj burzi 