Foto: FAH HRVATSKA predsjednica Kolinda Grabar-Kitarović ocijenila je danas nakon sastanka s kuvajskim državnim poglavarom emirom Sabahom Al-Ahmadom Al-Jaberom Al-Sabahom da postoje veliki potencijali za razvoj gospodarske suradnje između Hrvatske i Kuvajta, osobito na području obrambene industrije.  "Vrlo sam zadovoljna sastankom s emirom. Naglasak je ovog putovanja svakako gospodarstvo ... razmatrali smo niz ugovora koji bi trebali biti sklopljeni da bi se olakšalo poslovanje između Kuvajta i Hrvatske, a razgovarali smo naravno i o konkretnim projektima", rekla je Grabar-Kitarović, koja boravi u dvodnevnom državnom posjetu Kuvajtu, nakon razgovora u palači Bajan u Kuwait Cityju. Projekti u prerađivačkoj industriji, građevinskoj i obrambenoj industriji  "Ti su projekti kako u prehrambenoj i prerađivačkoj industriji ... (postoje) potencijali za hrvatske tvrtke za građevinske radove ovdje u Kuvajtu na infrastrukturi, na željeznicama, izgradnji željezničkih vagona i slično, tako i u području obrambene industrije", rekla je hrvatska predsjednica, koja je u naftom bogati emirat Perzijskog zaljeva doputovala u pratnji manjeg gospodarskog izaslanstva.  "Posebno se to odnosi na zaštitnu opremu kao što su kacige i prsluci, ali isto tako i na naoružanje", rekla je Grabar-Kitarović, spomenuvši hrvatsku tvrtku HS Produkt, koja je "jedna od najjačih svjetskih tvrtki u proizvodnji pištolja i revolvera, ali i drugog vrsta naoružanja", te Đuro Đaković koji se u Kuvajtu natjecao na javnom natječaju za oklopna vozila.  "Nadamo se da ćemo dobiti taj posao jer su u pitanju milijunske vrijednosti", rekla je hrvatska predsjednica, te dodala da se i "Brodotrogir natjecao za izgradnju četiri kemijska broda". Razgovarala o stabilizaciji Bliskoga istoka i jugoistoka Europe  U hrvatskom izaslanstvu su uz predsjednicu Grabar-Kitarović i potpredsjednica vlade i ministrica gospodarstva Martina Dalić, načelnik glavnog stožera general Mirko Šundov i predsjednik Islamske zajednice u RH muftija Aziz Hasanović.  Grabar-Kitarović je kazala da je s kuvajtskim emirom razgovarala i o političkoj i sigurnosnoj suradnji na stabilizaciji kako ovog dijela Bliskoga istoka tako i jugoistoka Europe. Podsjetila je i na činjenicu da je islamska zajednica u Hrvatskoj vrlo bitan dio društva, te dodala da je iznimno važna suradnja muslimana s većinskim hrvatskim narodom i drugim nacionalnostima u Hrvatskoj. "Kao što je u razgovorima muftija Hasanović istaknuo 'Život, a ne suživot'", rekla je Grabar-Kitarović.  U gospodarskom izaslanstvu, čiji je posjet organizirala Hrvatska gospodarska komora nalaze se predstavnici Brodotrogira, Agencije ALAN, Đure Đakovića, Croza i HS Produkta, te Hrvatske turističke zajednice. Otvaranje prvog hrvatskog veleposlanstva u Kuvajtu  Za ponedjeljak je predviđeno svečano otvaranje prvog hrvatskog veleposlanstva u Kuvajtu te susret predsjednice s pripadnicima hrvatske zajednice. Kako se doznaje, Kuvajt planira otvoriti veleposlanstvo u Zagrebu, možda već u drugoj polovici ove godine.  Kuvajt ima oko 4,2 milijuna stanovnika, no stranci predstavljaju gotovo 70 posto stanovnika: riječ je o oko milijun Arapa i gotovo 1,5 milijuna državljana azijskih i afričkih zemalja koji su došli u Kuvajt u potrazi za poslom.  Kuvajt je jedna od najbogatijih zemalja svijeta, a njegovo se bogatstvo temelji na nafti – procjenjuje se da unatoč višedesetljetnoj eksploataciji kuvajtsko podzemlje i podmorje sadrži šeste po veličini zalihe nafte na svijetu. Prihodi od nafte čine oko 50 posto bruto domaćeg proizvoda zemlje.  Kuvajt je ustavna monarhija i smatra se jednom od najstabilnijih arapskih država. Kao utjecajna članica Vijeća za suradnju u Perzijskom zaljevu, te kao zemlja u kojoj živi velika šijitska manjina, posljednjih godina igra važnu ulogu u posredovanju između suparničkih regionalnih sila šijitskog Irana i sunitske Saudijske Arabije.