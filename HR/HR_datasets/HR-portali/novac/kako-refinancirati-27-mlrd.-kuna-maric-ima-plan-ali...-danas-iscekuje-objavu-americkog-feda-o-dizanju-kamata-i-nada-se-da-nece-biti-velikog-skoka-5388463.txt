Ministar financija Zdravko Marić je, gostujući danas u emisiji Hrvatskog radija "A sada Vlada", govorio i o načinu financiranja dugova koji stižu na naplatu u 2017. godini, a radi se o 27 milijardi kuna. Priznao je i da, kao i mnogi ministri financija i učlagači u svijetu, iščekuje današnju objavu američke središnje banke o kamatama te se nada kako neće biti većih skokova. To bi, naime, moglo poremetiti Marićeve planove zaduživanja radi refinanciranja obveza države u idućoj godini, te ujedno naglašava i fragilnost hrvatske pozicije na međunarodnom financijskom tržištu. Što stiže na naplatu Već u drugom mjesecu stiže domaća obveznica na naplatu od 5,5 milijardi kuna, krajem travnja međunarodna od 1,5 milijardi dolara, a onda krajem studenoga  još 4 milijarde, a to su, kako je rekao Marić, "samo ona veća dospijeća". Ministarstvo je napravilo terminski plan zaduživanja koji je fleksibilan jer "u konačnici ne ovisi samo o našim željama i potrebama nego je ovisan i o kretanjima na svjetskim financijskim i domaćem financijskom tržištu". "Očekujemo današnju objavu Feda. Postoje naznake da će SAD krenuti s blagim povećanjem kamatnjaka, a nadamo se da neće doći do nekih većih skokova", kazao je ministar financija i poručio da je i dalje Vladin jasan plan smanjivanje javnog duga te da želi aktivno upravljati javnim dugom, odnosno da nije cilj samo reprogramirati dospjele obveznice, nego ih reprogramirati po povoljnijim uvjetima i u konačnici napraviti nekakvu uštedu na rashodovnoj strani proračuna. O tome hoće li se prvo zaduživati na domaćem ili stranom tržištu, Marić je kazao da će se još vidjeti te ocijenio da su apetiti domaće financijske industrije, koja je u dobrom stanju, "također veliki i to je dobro".  Američki Fed Danas navečer po europskom vremenu će čelnici američke središnje banke, nakon dvodnevne sjednice, objaviti svoje odluke o monetarnoj politici, a potom će predsjednica Feda Janet Yellen održati konferenciju za medije. Očekuje se da će Fed, po prvi puta nakon godinu dana, povećati ključne kamate za četvrtinu postotnog boda, u raspon između 0,50 i 0,75 posto. S obzirom da se takav potez Feda već dulje vrijeme očekuje, analitičari kažu da je to povećanje kamata već ugrađeno u tržište.