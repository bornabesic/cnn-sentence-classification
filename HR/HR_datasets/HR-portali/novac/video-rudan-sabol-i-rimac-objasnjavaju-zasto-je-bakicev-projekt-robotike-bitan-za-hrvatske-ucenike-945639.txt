Foto: Youtube  PRIJE tjedan dana na crowdfunding platformi Indiegogo pokrenuta je kampanja za projekt Nenada Bakića Croatian Makers kojom se želi prikupiti novac za financiranje STEM revolucije u hrvatskim školama. Prvotni cilj kampanje bio je prikupiti 60 tisuća dolara, no iznos će na kraju biti znatno veći jer kampanja traje još 16 dana a dosad je 1477 građana i firmi uplatilo čak 193 tisuće i 312 dolara! "Imamo gotovo 1000 donatora i vrlo smo blizu ostvarenju prethodnog stretch cilja, ali želimo pružiti priliku svim zainteresiranim ustanovama da se uključe u program. Naš novi cilj je prikupiti 200.000$ - jer svako dijete mora imati priliku! To znači preko 1000 škola (možda ćemo morati uključiti i neke srednje) i/ili više micro:bitova po školi! (Sutra raspisujemo poziv za nove škole, osim onih koje već jesu", napisano je na stranici kampanje.  Kampanju još 16 dana možete podržati na ovom linku, a u idućem videu možete pogledati kako su projekt komentirali Igor Rudan, poznati hrvatski znanstvenik, Damir Sabol,  osnivač i direktor tvrtke MicroBlink koja je proizvela najuspješniju hrvatsku aplikaciju PhotoMath, i Mate Rimac, čelnik tvrtke Rimac automobili.   "Pratim taj projekt već dulje vrijeme i ostao sam zapanjen kvalitetom vizije tog projekta. Kompetencije na tzv. STEM polju će postati nužnost, baš kao što je to danas pismenost", komentirao je Rudan.   "Stem revolucija je bitna zato što se svijet promijenio, STEM je zapravo osnova istraživanja i razvoja koje gura svijet naprijed. Vjerujem da će puno djece naći svoje karijere na temelju te edukacije koje dobiju zahvaljujući ovom projektu", kazao je Sabol.  "Mislim da je razvoj društva i tehnologije eksponencijalan. Ono što se dogodilo posljednjih deset godina, neće se  dogoditi idućih deset godina, nego će se taj napredaka komprimirati u puno kraćem vremenu", rekao je Rimac.