Najstarija konferencija o otvorenom softveru – DORS/CLUC – počela je jučer na zagrebačkom FER-u. O tome što treba učiniti da se poveća primjena otvorenog koda u poslovnom okruženju, ali i državnoj te javnoj upravi govorili su Emil Perić iz HGK, Darko Topolko iz Ultime, Željan Rikalo iz Holobita, Stjepan Zlodi iz Styria IT-a, Albert Novak iz CARNET-a i Ivan Guštin iz obrta ELIN & HULK. Glavne prednosti open source rješenja jesu to što se razvijaju i pružaju prave standarde, ali i izbor korisniku u smislu njegova održavanja te promjene i nadogradnje. Hrvatsko gospodarstvo trebalo bi biti prijemčivije za taj dio IT rješenja umjesto uvoza gotovih rješenja svjetskih tvrtki, što bi u konačnici bilo isplativije, a novac bi ostao u državi, argumenti su sudionika rasprave. Open source bio bi primjeren i za škole te je naglašeno da korištenje Microsoftovih tehnologija nije zadano, već postoji izbor.