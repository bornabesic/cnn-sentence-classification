Iako je veliki dio hrvatskih proizvođača stao uz Konzum i isporučivao mu robu i kad je situacija bila krajnje neizvjesna, nakon domaćih dobavljača voća i povrća, i mljekarsku su industriju ogorčili potezi novoga rukovodstva. Vladin povjerenik za Agrokor Ante Ramljak nedavno je za RTL kazao kako se u slučaju potražnje koju domaća proizvodnja ne može zadovoljiti moraju okrenuti vanjskim tržištima te da je domaća roba skupa. No vrijedi li to i u slučaju trajnog mlijeka s 2,8 m.m., koje se reklamira u novom Konzumovu katalogu? Litra mlijeka Natura Mliječne industrije 99 iz Gradačca na policama Konzuma u RH stoji 3,69 kuna, a u Konzumu u BiH 1,39 KM, odnosno 5,13 kuna. Za usporedbu, Vindijino z’bregov u hrvatskom je katalogu 5,39 kuna, a kao i s uvoznim voćem i povrćem – i bosansko se mlijeko, tvrde domaći proizvođači, plaća avansno, dok oni, suočeni s dampinškom konkurencijom, na isplatu čekaju do 60 dana. – Nije pošteno. Našom robom odnosno našim novcem avansno se plaća strana konkurencija, a nas, koji smo zbog starih potraživanja prema Konzumu već izloženi nelikvidnosti, dodatno se diskriminira – kažu u jednoj od vodećih domaćih mljekara. Oni, tvrde, ne mogu konkurirati dampinškoj cijeni od 3,69 kuna kad je otkupna cijena litre mlijeka u nas 2,37 kuna. No unatoč tome, podsjećaju, nijedan veliki otkupljivač, bez obzira na težinu situacije, nije zaustavio otkup s domaćih farmi. A dok se čeka zakon o nepoštenoj trgovačkoj praksi, prodaju takvih i sličnih artikala ispod nabavne cijene s PDV-om, regulira i postojeći Zakon o trgovini koji, ne samo u ovom slučaju, u nas očito nitko ne provodi. Ministarstvo poljoprivrede trenutačno radi novi Pravilnik o mlijeku i mliječnim proizvodima, koji je u javnoj raspravi. Najveća promjena je da će mlijeko koje je, primjerice, dobiveno iz mlijeka u prahu, morati imati oznaku da je rekonstituirano. To, međutim, vrijedi samo za mlijeko proizvedeno u RH, dok uvozna, pa ni ona iz BiH, takvu oznaku neće morati imati. Na pitanje plaća li im Konzum mlijeko avansno, od MI99 nismo dobili odgovor.