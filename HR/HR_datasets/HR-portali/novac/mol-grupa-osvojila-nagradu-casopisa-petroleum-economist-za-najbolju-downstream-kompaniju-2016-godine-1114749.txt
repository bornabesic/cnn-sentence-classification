Dana 15. rujna 2016. dobitnicima ovogodišnjih nagrada časopisa Petroleum Economist uručene su nagrade na svečanosti održanoj Londonu, u Banking Hallu, u prisutnosti predstavnika industrije. Cilj nagrade Petroleum Economist Awards je slaviti ljude, kompanije i projekte koji utjelovljuju ono najbolje u energetici i nagraditi primjere inovativnosti i izvrsnosti. Osim MOL Grupe, među ovogodišnjim dobitnicima je i Eni za kompaniju godine koja se bavi istraživanjem te Repsol za petrokemijsku kompaniju godine. Nagrada za najbolju Downstream kompaniju prepoznaje provedbu jasne poslovne strategije, ostvarenje poslovnih ciljeva, posvećenost razvoju zaposlenika i inovativan pristup rješavanju poslovnih izazova. Ferenc Horváth, izvršni potpredsjednik MOL Grupe za poslove vezane za preradu, izjavio je: “Čast nam je primiti ovako prestižnu nagradu koja prepoznaje uspješnu provedbu naše poslovne strategije i našu operativnu izvrsnost. Downstream MOL Grupe započeo je svoje ambiciozno putovanje 2011. godine snažnim fokusom na poboljšanje interne učinkovitosti te značajnim rastom maloprodaje i petrokemijskog poslovanja. Snažno se oslanjamo i vjerujemo u stručnosti i predanost naših ljudi te smo uvjereni da su upravo ljudi od ključne važnosti za uspjeh bilo koje poslovne strategije. Želio bih iskoristiti priliku i zahvaliti svim našim kolegama za njihov doprinos. Gradit ćemo dalje na ovim temeljima i imamo dobru poziciju za postizanje daljnjeg dugoročnog rasta u vanjskom okruženju koje se mijenja sve brže.“ U 2015. godini Downstream MOL Grupe ostvario je povijesno najbolji rezultat uz čistu CCS EBITDA od 1,65 milijardi dolara i snažno generiranje novčanog tijeka od preko milijardu dolara. Gotovo polovina iznosa EBITDA bila je rezultat kumulativnih učinaka programa za poboljšanje interne učinkovitosti MOL Grupe. Novi Downstream Program (2012.-2014.), koji je za cilj imao poboljšanje EBITDA od 500 milijuna dolara, bio je osmišljen kao prva inicijativa na razini grupe čiji je cilj poboljšanje internih operacija i predstavljanje odgovora na nepovoljno vanjsko okruženje. Program je pokrio sve elemente integriranog lanca vrijednosti od odabira sirove nafte, preko prerade i petrokemijskog poslovanja, do veleprodaje i maloprodaje. Nakon uspješne provedbe programa, u okruženju u kojem je konkurencija sve jača, potražnja stagnira, a kapaciteti su preveliki, MOL Grupa odlučila je reagirati kako bi dodatno osnažila svoju profitabilnost i konkurentnost pokretanjem Novog Downstream Programa 2015.-2017. (NxDSP). Program za cilj ima ostvarenje dodatnog poboljšanja u iznosu od 500 milijuna dolara, čemu će strateški razvojni projekti MOL Grupe u petrokemijskom poslovanju i maloprodaji doprinijeti sa 150 milijuna dolara. Značajna rastuća poboljšanja ostvarena NxDSP-om mogla bi rezultirati jačanjem profitabionosti od 3 dolara po barelu do 2017. godine. Ovog je tjedna MOL Grupa također objavila da je uvrštena u Dow Jones Sustainability World Index, što kompaniju stavlja u top 15% integriranih naftnih i plinskih kompanija na temelju korporativne održivosti. MOL Grupa jedina je tvrtka iz srednjeistočne Europe koja je uvrštena u indeks.