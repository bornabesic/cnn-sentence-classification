Dobit KentBanka u prošloj godini iznosila je 8,1 milijun kuna, što je više nego dvostruko povećanje u odnosu na prethodnu godinu, dok je dobit u prvom kvartalu 2017. bila 1,7 milijuna kuna, pohvalio se jučer predsjednik Uprave KentBanka Ivo Bilić. Pritom je istaknuo kako “ti podaci pokazuju da je KentBank najbrže rastuća banka u Hrvatskoj, s jednom od najnižih stopa loših kredita”. - Značajan porast bilance u 2016. godini najvećim je dijelom proizašao iz povećanja depozita u svim segmentima - fizičkih i pravnih osoba te financijskih institucija - rekao je Bilić. KentBank je, naveo je, ujedno uveo uslugu prikupljanja depozita na njemačkom, austrijskom i nizozemskom tržištu te trenutno ima oko 800 stranih klijenata. Naglasio je da je lani ostvaren rast neto kamatnih prihoda od 25 posto u usporedbi s godinom prije, a neto prihod od provizija i naknada povećana je 46 posto. Prema nerevidiranim podacima, u prvom kvartalu ove godine dobit KentBanka iznosila je 1,7 milijuna kuna, a u prvih pet ovogodišnjih mjeseci 2,8 milijuna kuna. Ipak, u prvom tromjesečju 2017. aktiva je smanjena za pet posto, a krediti za 0,3 posto. S tim u vezi, predsjednik Uprave istaknuo je da KentBank ne želi plasirati novac samo da bi ga plasirao. - Ne želimo plasirati u bescjenje, nećemo prihvatiti damping cijene na kredite, nećemo plasirati novac po nižoj vrijednosti od one koju mu plaćamo. Svaki damping je opasan. To je jedan od razloga smanjenja aktive, odnosno kredita - naglasio je i dodao kako krediti rastu na strani građanstva i u segmentu malih i srednjih tvrtki.