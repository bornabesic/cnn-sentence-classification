Foto: Instagram/YouTube YOUTUBERICE Candace Lowry i Michelle Khare udružile su snage za novi video u kojem žive četiri dana na rigoroznoj dijeti na kojoj su Victoria's Secret manekenke prije njihove velike modne revije, piše DailyMail. Candace na početku videa upozorava da se neće u potpunosti držati dijete Viktorijinih anđelica prije revije te da će dva dana jesti "normalno" (odnosno onako kako manekenke jedu inače), a zatim će dva dana biti na tekućoj dijeti koju upražnjavaju prije revije. Najstrašniji dio strogog režima prehrane veže se uz period od devet dana prije modne revije, a kojeg je Adriana Lima u detalje opisala u intervjuu za Telegraph još 2011. godine. Rekla je da tijekom tog perioda pije samo proteinske napitke i puno vode, a dva dana prije revije smanji i unos vode u organizam jer "ponekad možeš izgubiti i do četiri kilograma samo ako ne unosiš tekućinu". Dvanaest sati prije revije Adriana ne jede i ne pije apsolutno ništa kako bi se "osušila". Prvi dan dijete djevojke su bile na "uobičajenom" režimu prehrane Viktorijinih anđela. Žitarice, bjelanjci, naranča i jogurt bilo je sve što su jele tijekom dana, a navečer su se "počastile" brokulom i kuhanim pilećim prsima. Već drugi dan Michelle je prigovorila da se osjeća strašno umorno, a treći dan osjećala se jako loše. "Ova je dijeta užasna i ne bi je poželjela ni najgorem neprijatelju", rekla je Michelle. Na kraju eksperimenta djevojke su se složile da su dani "normalne" dijete zapravo dobar temelj za zdrav režim prehrane dok su vrijeme na tekućoj dijeti opisale kao "period preživljavanja". Michelle je dodala da nije mogla spavati i da ne bi mogla ovako preživjeti. "Definitivno nije zdrav način gubljenja kilograma i čudno je jer... Ni jedna normalna osoba ne bi prolazila kroz ovo, a ove manekenke bi trebale predstavljati žene koje kupuju robu", zaključila je svoj eksperiment.