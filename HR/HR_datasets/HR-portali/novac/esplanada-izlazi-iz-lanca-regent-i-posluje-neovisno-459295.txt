Zagrebački hotel Esplanade ponovno nosi naziv pod kojim ga pamte generacije Zagrepčana, ali i njegovih gostiju – Esplanade Zagreb hotel. Nakon što je osam godina poslovala pod okriljem brenda svjetski poznatog lanca Regent, hotel Esplanade ponovno je samostalni hotel. – Vjerujemo da je nastupilo vrijeme da nastavimo poslovanje kao neovisan hotel. Esplanade ima svoje ime koje njeguje, riječ je o prestižnom hotelu te, slobodan sam reći, brendu – objašnjava novi smjer poslovanja Ivica Max Krizmanić, generalni direktor hotela. – Uvjeren sam da će hotel postići znatan rast uz izvrstan tim, kojim se ponosim. Otkako je 1925. godine sagrađen, hotel postavlja, ali i održava visoke standarde u pružanju vrhunske usluge gostima. Trudimo se to nastaviti te slijediti bogatu tradiciju Esplanade visokim standardom i personaliziranom uslugom – objašnjava direktor. A da je zainteresiranih lanaca bilo i prije Regenta, nije tajna. Nakon preuređenja 2004. godine, ponuđača da ovaj Zagrepčanima omiljeni hotel s austrijskim štihom uvrste u svoje lanac bilo je puno, a Regent je tada imao najbolju ponudu. No, hotel Esplanade je, čini se, prerastao visoke kriterije lanca Regent pa su se vlasnici hotela, WSF Group, opredijelili za to da hotel zauzme mjesto u kruni hrvatskog hotelijerstva tako da hotel učine neovisnim. Razlog se krije i u tome što je brend Regent od 2004. godine bilježio različite stope rasta, a naposljetku je bio prodan tvrtki Formosa International Hotels s Tajvana. – Ostvareni rast nije bio sukladan smjernicama Esplanade i vlasnika hotela te je stoga donesena odluka o osamostaljenju hotela. U WSF grupi vlada duboko uvjerenje da će kultnom hotelu kao što je hotel Esplanade samostalno poslovanje pružiti brojne nove mogućnosti – ističe g. Daniel Koetser, partner u WSF Group. Hotel s najduljom tradicijom vodstvo želi vratiti, kažu, gradu i građanima, a sadržaja i razloga za posjet neće nedostajati. Oleander terasa, klizalište, tematska događanja koja će pratiti zbivanja u gradu, prestižna vinska okupljanja i vrhunska gastronomska ponuda samo su neki od događaja koje najavljuju iz Esplanade, a mogu se očekivati do kraja godine.