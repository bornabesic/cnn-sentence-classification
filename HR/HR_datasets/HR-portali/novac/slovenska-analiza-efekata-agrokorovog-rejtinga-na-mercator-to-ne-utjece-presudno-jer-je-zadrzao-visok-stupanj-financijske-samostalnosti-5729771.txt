Moguće teškoće s otplatom zajmova zbog oslabljelog kreditnog profila Agrokora i njegova težeg pristupa kreditnim tržištima utječu na Mercator koji je u Agrokorovu vlasništvu, ali ne presudno, jer se slovenski trgovački lanac financira po povoljnijim uvjetima i zadržava znatan dio samostalnosti, piše slovenski portal Siol.net.   Rejting agencija Moody's u veljači je smanjila izglede za rejting Agrokora iz stabilnih u negativne, zadržavši rejting na B3, nakon što je početkom siječnja snizio rejting Agrokoru s B2 na B3, a vjerojatnost bankrota s B1-PD na B3-PD zadržavši stabilne izglede.   Mercator unutar Agrokorove grupacije još uvijek ima visok stupanj samostalnosti u kontroli svojih financijskih tokova i zadužuje se po povoljnijim financijskim uvjetima od drugih dijelova koncerna, iako banke koje kreditiraju Mercator po neslužbenim informacijama planiraju rezervacije za kredite koje su odobrile Mercatoru, piše slovenski portal.   Budući da je zadržao financijsku samostalnost i nakon spajanja sa Agrokorom, Mercatoru se ne može dogoditi ga vlasnici Agrokora financijski iscrpljuju, navodi portal.   U upravi Mercatora otklanjaju sumnje da će možda smanjiti količinu slovenskih proizvoda na svojim policama na račun hrvatskih proizvođača iz sustava Agrokor, te dodaju da su naprotiv omogućili prodor slovenskih proizvoda na hrvatsko tržište, dodaje siol.net.   Isto tako, Mercator je u priopćenju za javnost demantirao da "stiska" dobavljače produžavanjem rokova plaćanja, te naveo da je, otkako ga je preuzeo Agrokor, smanjio rokove plaćanja za 28 dana, a iznos financijskih obveza za 50 milijuna eura.   U Mercatoru nisu željeli komentirati navode portala da bi na jesen u okviru restrukturiranja bez posla moglo ostati oko 200 zaposlenih u korporativnim službama tvrtke u Ljubljani, jer istječe trogodišnji moratorij na otpuštanje koje su prilikom ulaska u Mercator s investitorom dogovorili sindikati.   Mercator za ovu godinu planira 2,4 milijarde eura prihoda i rast od 1,2 posto u osnovnoj trgovačkoj djelatnosti te gotovo 70 milijuna eura investicija, najviše u veliki logistički centar i skladišta u Ljubljani.   Financijske obveze Mercatora krajem prošle godine iznosile su 784 milijuna eura, a u otplatu dospjelih obveza ići će veći dio cash-flowa iako i dalje ostaje aktualna mogućnost monetizacije nekretnina po sistemu sell and lease, kako bi se financijski teret ublažio, navodi Siol.net.