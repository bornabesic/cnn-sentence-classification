Foto: Promo SUDBINA zna biti okrutna, zar ne? Tako blizu, a tako daleko Ako se ikada sretnemo suvremeni je ljubavni roman čija je radnja smještena u razdoblje od 1997. – 2013. godine. Glavni protagonisti su Tess i Gus, adolescenti čija je bezbrižna mladost prekinuta obiteljskim tragedijama. Fabula prati njihov razvoj iz ranjive faze adolescencije u odrasle osobe svjesne krhkosti sreće.   Roman je koncipiran na paralelnim pričama Tess i Gusa čije pripovijedanje u prvom licu plijeni pozornost intimnim tonom i iskrenošću zbog čega se čitatelj vrlo lako identificira s likovima i „ulazi im pod kožu“. Narativni paralelizam obrazac je koji fingira preplitanje Tessine i Gusove sudbine. Cijela ideja romana temelji se na neizbježnosti sudbine, na njezinim meandrima, rukavcima, poigravanjima, prije nego se ostvari ono „što nam je zapisano u zvijezdama“. Tess i Guss prvi se put susreću kao turisti u Firenci, posve nesvjesni jedno drugoga, i otada pa sve do njihova konačnog „prepoznavanja“, oni su neprestano u nekakvom obliku susjedstva, nadohvat ruke, no prsti sudbine pletu mrežu događaja koji ih stalno razdvajaju. Njihovi se putevi ukrštaju poput pletera održavajući na taj način dramsku napetost koja uvlači čitatelja u igru nagađanja i iščekivanja sve do konačnog razrješenja i svojevrsne katarze.   Najbolji ljubavni roman nakon bestselera "Jedan dan" Kate Eberlen velika je ljubiteljica Davida Nichollsa i njegova romana Jedan dan što se dade vrlo lako prepoznati u njezinom stilu, narativnoj strukturi i oblikovanju likova. Može se reći da je njezin prvijenac Ako se ikada sretnemo svojevrsna varijacija na Nichollsovu temu. No usprkos snažnom utjecaju etabliranog sunarodanjaka, Kate Eberlen autorica je koja piše samosvjesno i vješto pri čemu njezino pismo odražava i humanitarni aspekt senzibiliziranja javnosti prema ljudima koji pate od teških bolesti (karcinom) i poremećajima iz autističkog spektra. U svakom slučaju, svatko željan zanimljive i realistične romanse, lišene jeftinih i sladunjavih elemenata, neće pogriješiti s romanom Ako se ikada sretnemo.