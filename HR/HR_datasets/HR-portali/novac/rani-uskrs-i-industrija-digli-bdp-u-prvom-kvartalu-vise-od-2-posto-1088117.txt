Uoči objave procjene rasta hrvatskog BDP-a u prvom kvartalu u utorak, vodeći makroekonomisti izjasnili su se u anketi Hine da je ekonomija rasla od dva do 2,8 posto, što bi bilo ubrzanje u odnosu na 1,9 posto rasta u lanjskom četvrtom kvartalu. Razloga za optimizam je više, od turističke potrošnje koja je došla s ranijim Uskrsom, pa do stabilnog rasta industrijske proizvodnje 14 mjeseci zaredom. Ove je godine industrija u plusu oko 7 posto, što je, u kombinaciji s povećanjem turističkih noćenja za petinu, poguralo kvartalni BDP. Vjeruje se da će u plusu biti i osobna potrošnja, no na njezino kretanje ne utječe samo lagani rast plaća nego i negativna stopa inflacije. Utjecaj robne razmjene na BDP mogao bi biti blago negativan pokaže li se da u sve snažnijem uvozu dominira roba široke potrošnje. Vrijednost godišnjeg robnog izvoza popela se na 11,5 milijardi eura, dok je uvoz lani zastao na 18,5 milijardi eura. Jedno vrijeme izvoz je rastao po dvoznamenkastim stopama, što je popravilo vanjskotrgovinsku bilancu, no nakon što se ispuhao pozitivan utjecaj ulaska u EU na izvoz, u prvom je ovogodišnjem kvartalu rast robnog izvoza usporio na 2,9 posto. Članstvo u EU donijelo je povećanu trgovinu robom inozemnog podrijetla jer su mnogi iskoristili luke i geografski položaj zemlje za reizvoz s trećih tržišta. Dogodilo se tako da je Hrvatska postala izvoznik robe i proizvoda koje uopće nemamo, poput banana ili automobila, koji su prvo uvezeni u zemlju, a kasnije izvezeni na druga tržišta. Hrvatska se tako našla na listi država izvoznica banana (20-ak milijuna kuna), ali i automobila čija je godišnja vrijednost izvoza dosegla zavidnih 830 milijuna kuna. Taj je posao očito unosan i dalje jer je prva dva ovogodišnja mjeseca izvoz motornih vozila skočio za četvrtinu. Za ekonomiste je nepoznanica što se u prvom kvartalu događalo s državnom potrošnjom, odnosno kolike su bile državne investicije, jer su plaće ostale zamrznute. 