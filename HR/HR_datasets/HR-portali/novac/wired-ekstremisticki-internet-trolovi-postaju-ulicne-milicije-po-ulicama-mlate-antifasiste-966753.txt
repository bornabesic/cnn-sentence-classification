Ilustracija: 123rf NOVINARKA portala Wired Emma Grey Ellis u nedavnom članku izvještava o promjeni i utjecaju popularnih internetskih memeova. U nastavku prenosimo dijelove njezinog članka. "Nathan Damigo, osnivač grupe bijelih nacionalista Identity Evropa koji je proveo četiri godine u zatvoru zbog pljačke taksista, ponovno je dobio priliku da se igra rata, i to na prosvjedu u Berkeleyju u Kaliforniji. Damigo je inače dva puta služio u Iraku kao marinac. Konzervativni prosvjed za slobodu govora prerastao je u svađu krajnje desnice i krajnje ljevice, a rulja se iz parka proširila po gradu. Ljudi su bili krvavi od tučnjava, crvenih lica zbog suzavca te su bježali pred tutnjavom helikoptera i zvukom zdrobljenog stakla. Damigo je preuzeo poziciju poručnika koji se brinuo za ozlijeđene, i nije se moglo pretpostaviti da će baš on postati novi internetski meme. Udario je antifašistkinju i prosvjednicu Louise Rosealmu (antifa – anarhistički pokret protiv krajnje desnice), i nakon što se video tog prizora proširio internetom, Damigo je postao narodni junak krajnje desnice. To je samo jedan od primjera drastične polarizacije i napetosti u SAD-u, koje prati i promjena simbologije. Žabac Pepe i poster filma Plaćenici (The Expendables) otvorili su put prikazima stvarnog nasilja, a portal 4chan naziva Damiga "Sokolovim udarcem s Berkeleyja" prema memeu o udarcu lika iz popularne video igrice. To sve liči vojnoj propagandi, a meme ratnici postali su nova milicija". Nova svrha memeova "Memeovi su prije služili kao interne šale u grupama, ali posljednjih nekoliko godina sve se više koriste za definiranje identiteta grupe, umjesto za zabavu. Michele Knobel, koja predaje kolegije o novim medijima na državnom sveučilištu Montclair kaže kako su se pojavili "Bidenbros" memeovi koji slave odnos bivšeg američkog potpredsjednika Joea Bidena i predsjednika Barracka Obame, ali i koji su usmjereni protiv Trumpa. Memeovi krajnje desnice pak, sve više promiču izravno nasilje. Doduše, obje se strane ponašaju na sličan. Crni blok se više usredotočio na sam proces otpora, npr. na udarac prosvjednika šakom u lice bijelog nacionalista, dok se krajnja desnica više usredotočuje na osobu, pa tako nastaju junaci poput Damiga i Kylea Chapmana, "viteza alternativne desnice", koji je pretukao antifašista na prošlom prosvjedu na Berkeleyu. Njegov alterego i meme "Based Stickman" u desničarskim krugovima označava "pravednog" ("based") čovjeka s palicom. Chapman sam sebe smatra časnim i desno orijentiranim, ali ne i agresivnim ("alt-lite"). Smatra se braniteljem patriotizma i slobode govora usmjerenim protiv antifašista, koji su za njega teroristi. Takav stav ocrtava veliki pomak u desničarskom vizualnom jeziku. Adam Klein sa sveučilišta Pace kaže da memeovima krajnja desnica sad promiče vojnu propagandu, a politiku svodi na borbu dobra i zla. Sebe u tom sukobu smatraju pravednim borcima". S interneta u stvarnost "Chapmana taj militarizam ne iznenađuje jer je veliki broj konzervativaca prije radio u policiji ili vojsci. Njima vlada predstavlja prijetnju američkoj slobodi, a memeovi su za njih junački podvizi. Chapmanu ne smeta dijeljenje njegovog memea na internetu, jer se nada da će antifašisti tako manje napadati ljude. Žabac Pepe u prošlosti je unosio nemir na 4chanu, ali ovaj novi val memeova poziva na djelovanje i nasilje. Identity Evropa služi se takvim sredstvima kako bi novačio i skupljao potporu na kampusima. No, ta slava ne pomaže Chapmanu ni Damigu u stvarnome životu, jer je prvi više puta uhićen, a drugome prijeti izbacivanje s kalifornijskog državnog sveučilišta Stanislaus. Problem je u tome što snažna krajnja desnica na internetu njihove postupke pretvara u predmet medija - te ih tako normalizira", zaključuje Grey Ellis u članku.