Premijer Andrej Plenković u petak je izvijestio da je dogovoreno da Prvo plinarsko društvo (PPD) nastavi s opskrbom plina Petrokemiji, nakon što se sastao sa čelnicima tvrtke dobavljača i kutinskog proizvođača umjetnih gnojiva. Premijer je apelirao na sindikate i sve zaposlenike da normalno nastave svoje aktivnosti, što je važno za Kutinu, za Moslavinu i u konačnici za hrvatsku poljoprivredu.  "Vlada RH kao većinski vlasnik Petrokemije angažirat će se na pronalaženju sredstava koja bi omogućila dodatnu likvidnost Petrokemije, a naravno da nas u perspektivi očekuje kvalitetan i ozbiljan proces restrukturiranja, pa i dokapitalizacija kako bi se osigurala dugoročna održivost", istaknuo je Plenković na konferenciji za novinare u Banskim dvorima. Ona je uslijedila nakon što je jutros održan sastanak ključnih zainteresiranih strana. Na konferenciji su, uz premijera, govorili i vlasnik te predsjednik Uprave Prvog plinarskog društva (PPD) Pavao Vujnovac i predsjednik Uprave Petrokemije Đuro Popijač, a nazočio je i ministar državne imovine Goran Marić. PPD je najveći dobavljač plina za Petrokemiju. Vujnovac je kazao kako je PPD, kao i više puta do sada, "opet stao uz bok Petrokemije i djeluju tako da se ne nanese dodatna šteta Petrokemiji i hrvatskom gospodarstvu". Popijač je svim kupcima i klijentima, posebno poljoprivrednicima, poručio da je opskrba mineralnih gnojiva i dalje stabilna i da će biti i u sljedećim danima te da neće ostati bez tog prevažnog repromaterijala. "Sve kupce u regiji i dalje ohrabrujemo da i dalje budu partneri Petrokemiji u još većoj mjeri nego što su to bili do sada", rekao je. Proizvodnja amonijaka bit će nastavljena sutra, izvijestio je. Vujnovac je, na novinarsko pitanje, izvijestio da je dug Petrokemije prema PPD-u iznad 300 milijuna kuna te kaže da je njegova tvrtka Vladi kao vlasniku i Petrokemiji dala u ovom trenutku vremena "kako bi u narednom periodu iznašli rješenje koje će stabilizirati poslovanje Petrokemije, a PPD ne izložiti većim rizicima." Plenković o tome kaže kako je "najvažnije pronaći svojevrsnu premosnicu za osiguranje likvidnosti poslovanja kompanije", a u pogledu dokapitalizacije i plana restrukturiranja Petrokemije te potrebnom iznosu za to, premijer nije htio spekulirati. Slijedi, kaže, temeljita analiza nadležnih ministarstava - državne imovine, gospodarstva i financija. "Kad plan bude dovršen i Vlada ga prihvati, tad ćemo vas upoznati s detaljima te ne bih spekulirao o ukupnom iznosu koji se očekuje za dokapitalizaciju", rekao je. Ministrima je, dodaje, dao nalog da žurno djeluju da se taj plan restrukturiranja napravi. "Ne možemo tu pretjerano oklijevati i s obzirom na sezonu i na oscilacije po mjesecima kako i kada, u kojem trenutku, dolaze glavni prihodi Petrokemije. Taj proces će biti jedan od ključnih kad je riječ o našem angažmanu u idućim tjednima", rekao je. Zbog obustave isporuke plina, u kutinskoj Petrokemiji je u noći s četvrtka na petak obustavljena proizvodnja amonijaka, temeljne sirovine za proizvodnju mineralnih gnojiva, a Stožer za obranu Petrokemije uputio je jutros pismo Vladi zbog bojazni od prestanka proizvodnje i upitne budućnosti i sudbine radnika Petrokemije i grada Kutine.