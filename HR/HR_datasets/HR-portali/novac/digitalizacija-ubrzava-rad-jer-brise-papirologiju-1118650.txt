Digitalizacija poslovanja jedna je od najvećih prilika, ali i izazova s kojim se trenutačno suočavaju kompanije. Pritom, pitanje pristupa postaje jedno od najvažnijih - jer ako digitalizacija nije strateški vođena, kompanije riskiraju stvaranje digitalne anarhije. Svjetski, pa i domaći trendovi digitalizacije pokazuju da su financijske institucije najbolje odgovorile na izazove koje pred njih stavlja digitalizacija industrije i razvoj tehnologija, dok ih u primjeni digitalizacije slijede automobilska, elektronička i IT industrija, kao i mediji i telekomunikacije, dok ugostiteljska, logistička i transportna industrija nešto sporije prihvaćaju nove digitalizacijske tehnologije. Korisnik diktira tempo Tema digitalizacije neraskidivo je povezana s korisnicima. Korisnicima koji žele brzo i kvalitetno digitalno iskustvo. Žele se ulogirati na svoje online račune i vidjeti pravovremene izvještaje potrošnje usluga koje koriste, očekuju vidjeti željene aplikacije na zaslonima mobitela čim novi mobitel izvade iz kutije ili online odobrenje bankovnih kredita u roku od nekoliko minuta. Oni sami vjerojatno ne bi tako rekli, no upravo oni potiču radikalne promjene poslovnih procesa u mnogim industrijama. Ključne riječi novog, digitalnog svijeta tako postaju intuitivno sučelje, konstantna dostupnost, personalizirani pristup, globalna konzistentnost. Kako bi udovoljile ovim visokim očekivanjima korisnika, kompanije moraju ubrzati digitalizaciju svojih poslovnih procesa. Osim toga, trebale bi ići iznad same automatizacije postojećih procesa - one moraju ponovno izmisliti poslovne procese u kojima je puno više fleksibilnosti i automatizacije, manje dokumenata, naravno uz ispunjavanje regulatornih zahtjeva i ostvarivanje visoke razine sigurnosti. Poslovni modeli, organizacijska struktura, vještine i uloge moraju biti redizajnirane kako bi odgovorile na zahtjeve novih procesa. Upravljanje podacima treba biti tako prilagođeno da omogućava kvalitetnije donošenje odluka, praćenje učinka i stvaranje što bolje povezanosti s korisnicima. Uspješna digitalizacija počinje s dizajniranjem svakog procesa za budućnost, bez obzira na trenutna ograničenja koja treba analizirati, ali i izazivati. Iskustvo pokazuje kako mnogi korporativni mitovi zapravo mogu biti vrlo brzo riješeni kroz razgovor s korisnicima i regulatornim tijelima. Osim povećanja prihoda koje kompanija ostvaruje digitalizacijom usmjerenom na korisnika, kao što je primjerice sustav upravljanja prodajnim prilikama koji unaprjeđuje izvještavanje, nadziranje i monitoring aktivnosti same prodaje, digitalizacija može imati pozitivan efekt na snižavanje troškova. Tako digitalizacija ubrzava interne procese smanjenjem papirologije, gašenjem nekih uređaja, ciljanim upravljanjem energijom, a ponekad i optimizacijom ljudskih resursa, odnosno njihovom preraspodjelom. Big Data, biometrijska tehnologija… Svaka industrija ima dobre primjere koji pokazuju različite mogućnosti digitalne transformacije. Digitalizacija stvara vrijedne informacije i omogućuje ostvarivanje detaljnih spoznaja o korisnicima i njihovim navikama te može dati značajan doprinos povećanju produktivnosti. Tako primjena Big Data rješenja omogućuje kompanijama da podatke s kojima raspolažu i upotrijebe. Digitalizacija osnažena primjenom  biometrijskih tehnologija predstavlja svakako budućnost u smislu podizanja sigurnosti i lakoće poslovanja. Digitalizacijom dokumenta koji se ovjeravaju digitalnim vlastoručnim potpisom s biometrijskim značajkama ostvaruju se višestruki pozitivni učinci poput veće operativne učinkovitosti i više razine korisničkog zadovoljstva jer se vrijeme obrade klijenta višestruko smanjuje. U području ušteda za kompanije, zanimljiva su rješenja poput Smartmeteringa koja omogućavaju izuzetnu preciznost u praćenju potrošnje energenata - struje, plina, pare i vode. Implementacijom sustava stvara se integracija podataka te izračuni potrošnje po pojedinim proizvodnim linijama, troškovno planiranje i analiza rada proizvodnje, a uz pomoć brzih mjerenja operateri u energetici kompanije mogu na vrijeme reagirati u slučaju odstupanja. Brzina prilagodbe na nove tehnologije i njihova primjena u poslovnim procesima kompanijama donose konkurentnu prednost i inovaciju koja je, danas, ključna za poslovni uspjeh. Odluka o ulaganju u transformaciju često nije laka, no uz impozantan defile dostupne tehnologije i primjere drugih, posebice inozemnih kompanija, ona je nužna jer će u mnogo pogleda definirati buduće zdravlje poslovne bilance. Na COMBIS konferenciji, koja će se 13. i 14. listopada održati u Umagu i kojoj je Večernji list medijski pokrovitelj bit će riječi o digitalizaciji poslovanja, uz naglasak na promjene koje je i COMBIS sâm učinio. >> Gradovima će digitalno povezivanje dati snagu