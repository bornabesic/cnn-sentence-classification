Statistika izravnih stranih ulaganja (FDI) u prvoj polovici godine, koju je objavio HNB, a analizirali makroekonomisti RBA istraživanja, digla je priličnu prašinu podatkom o 45% nižim investicijama. No, premda su u odnosu na isto razdoblje lani za 430 mil. eura manje, polugodišnja statistika ne obuhvaća Adrisovu prodaju TDR-a BAT-u za 505 mil. eura, što će podići razinu FDI-ja u podacima za prva tri kvartala. Najviše u nekretnine Zrinka Živković Matijević, glavna analitičarka RBA, smatra da na godišnjoj razini, prema dostupnim podacima, neće biti bitnih odstupanja. Lani je u odnosu na ovogodišnjih 498 mil. eura, u prvih šest mjeseci uloženo 928,8 mil. eura. Tek uključujući 1,5 mlrd. eura tzv. kružnih ulaganja koja su usmjerena i u Hrvatsku, i u inozemstvo, iznos se diže na 2,4 mlrd. eura. Najveći dio ulaganja u 2015. odnosi se na vlasničke investicije u nekretnine, u trgovinu na veliko i malo, proizvodnju kemijskih proizvoda te u sektor financijskog posredovanja. Najviše ulagača ima sjedište u Luksemburgu (više od 60%), a nakon njih prednjače investitori iz Njemačke i Nizozemske. Kao prepreke ulaganju navode poslovnu klimu: neučinkovitost javne uprave, nestabilnost politika, posebno poreznih, pristup financiranju, radno zakonodavstvo, korupciju...   >>Strani kapital počeo se vraćati u Hrvatsku >>Bez obzira na bolje prihode, deficit  će ostati na oko 5 posto BDP-a