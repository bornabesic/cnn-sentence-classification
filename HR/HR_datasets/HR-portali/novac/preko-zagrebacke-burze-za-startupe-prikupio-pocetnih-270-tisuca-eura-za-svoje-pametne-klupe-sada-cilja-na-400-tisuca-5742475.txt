Osnivač tvrtke Include, inovator Ivan Mrvoš, u samo deset dana kampanje na Funderbeamu uspio je prijeći početni traženi iznos i prikupiti gotovo 270.000 eura za razvoj svojih pametnih klupa, izvijestili su u četvrtak iz Includea.   To znači da je taj hrvatski startup postao najuspješniji u brzini prikupljanja sredstava na toj platformi za investiranje i trgovanje udjelima startupova.   Da vjeruju u globalni uspjeh hrvatskog startupa pokazalo je već oko 90 investitora iz cijelog svijeta, kaže se u priopćenju. Sljedeći Mrvošev cilj je iznos od 400.000 eura, za što mu preostaje 20 dana kampanje.   "Zadovoljan sam što smo tako rano dostigli naš početni cilj, pogotovo kad uzmemo u obzir da se radi o novom pristupu financiranju. Mnogo ljudi nas podržava od početka, a sada su izlaskom Includea na Funderbeam dobili priliku investirati u nas i osigurati svoj udio u tvrtki. Investirati može svatko, uz početni iznos od 100 eura, a prikupljena sredstva iskoristit ćemo za još brži razvoj poslovanja i proboj na nova tržišta", poručio je Ivan Mrvoš.   Osnovan u rujnu 2016., Funderbeam South-East Europe društvo je sa sjedištem u Zagrebu u kojem Zagrebačka burza ima 20-postotni udio dok je estonski Funderbeam vlasnik ostalih 80 posto. Podupire ga Europska banka za obnovu i razvoj kroz Shareholders Special Fund.