Nova reklama popularnog lanca brze prehrane izazvala je polemike zbog sadržaja za koji neki stručnjaci smatraju da iskorištava dječje osjećaje vezane uz teške gubitke koje su preživjeli. Televizijska reklama prvi put je puštena prošlog tjedna, a u njoj dječak ispituje majku o svom mrtvom ocu. Ona mu je odgovarala kakav je bio njegov otac, a dječak je bio tužan jer je smatrao da nemaju mnogo toga zajedničkog. No, situacija se drastično mijenja kada uđu u McDonald's i dječak uzme riblji burger, javlja Guardian. - To je bilo omiljeno jelo tvog oca - kazala je tada majka i oraspoložila dječaka.  Shelley Gilbert, britanska psihoterapeutica, upozorava kako je primila puno telefonskih poziva zabrinutih roditelja te je kazala kako McDonald's iskorištava gubitak koji je dijete preživjelo te da su na neuspješan način pokušali povezati mlade ljude sa živim roditeljima. Navodi kako će se ova priča odraziti na veliki broj djece budući da jedno od 29 djece ostane bez roditelja ili braće i sestara do dobi od 16 godina.  Rekla je kako su mnogi roditelji prigovarali da su im djeca uzrujana zbog oglasa. Odbor za oglašivačke standarde do ponedjeljak je primio oko 100 pritužbi u kojima roditelji prigovaraju da je ovo neprikladno i neosjetljivo. Glasnogovornica McDonald'sa rekla je kako se kompanija ispričava zbog uznemiravanja koje je ova reklama prouzročila te da to nije 'nipošto bila namjera'. No, potvrdila je i kako će se ova reklama i dalje emitirati. 