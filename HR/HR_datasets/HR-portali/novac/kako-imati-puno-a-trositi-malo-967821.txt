Foto: Instagram, Promo PROČITALI ste naš članak o stjecanju novca i relativno ste zadovoljni ostvarenim rezultatima. Ipak je ljepše živjeti u izobilju nego spajati kraj s krajem. No, pojavio se crv sumnje koji vas je u procesu samoobogaćivanja počeo izjedati: „Iako sada imam puno novca, je li uistinu nužno da ga i potrošim u cijelosti? Ipak je tu utrošena velika količina truda i vremena.“ To znači da ste sada spremni za malo finije podešavanje života. Ne brinite, svjesni smo da proces stjecanja novca u našoj zemlji može trajati vrlo dugo – ako je uopće ostvariv. Neovisno o tome, velika je vjerojatnost da u svom svakodnevnom životu trošite nešto puno vrijednije od novca: svoje vrijeme i energiju. U nastavku vam donosimo nekoliko naslova koji će vas uputiti kako da svoj život vodite na način koji vam donosi najviše, a oduzima vrlo malo – i novca i vremena. Možda je trenutak da shvatite da „biti bogat“ ima najmanje veze s novcem. Ako ne vjerujete nama, sjetite se riječi velikana glazbe Franka Sinatre: „Ako nema sebe, čovjek nema ništa.“  1. Potrošeni – Dr. Frank Lipman  Tijekom dugogodišnje prakse dr. Lipman, priznati stručnjak za integrativnu medicinu, često je svjedočio stanju koje naziva "potrošenošću": pacijenti pate od nesanice, potištenosti, napadaja panike, probavnih tegoba, alergija, umora, bolova u mišićima i zglobovima, češće se razbolijevaju i duže oporavljaju. Nalazi su obično uredni, liječnici tegobe pripisuju starenju, a zapravo se radi o potrošenosti. Uzrok je to što čovjek ne živi u skladu s prirodnim ritmom: hrani se prerađenom hranom, nedovoljno se kreće, izložen je stresu i naporima te premalo i nekvalitetno spava.    2. Čarolija pospremanja koja će vam promijeniti život – Marie Kondo  Veliki, veliki hit japanske autorice Marie Kondo izazvao je pravu revoluciju. Često se o knjizi govori u terminima čišćenja prostora, a zaboravlja istaknuti druge riječi iz naslova: magija koja će vam promijeniti život. Nismo ni svjesni koliko nas predmeti i organizacija našeg doma mogu iscrpljivati i oduzimati nam energiju. U budističkim tradicijama svaki se put osobnog razvoja započinje čišćenjem prostora. Kada to činimo svjesno i s pažnjom, događa se magija – odjednom shvaćamo da je ono što je vani, isto tako i unutra. Uređivanjem prostora, uređujemo svoj život.    3. Moć riječi NE – Claudia i James Altucher  O ovom smo naslovu nedavno pisali, ali ponovno želimo naglasiti njegovu snažnu poruku. Najjednostavnije stvari su najčešće i najmoćnije. Znate li reći „ne“ na ispravan način? Znate li reći „ne“ najnovijem proizvodu, poslovnoj ponudi, šefu, prijatelju ili partneru? Kada to naučite, otvorit će vam se neslućeni vidici i mogućnosti da živite u izobilju – materijalnom i duhovnom. Čuvajte sebe, a ostalo će se posložiti.    4.Umijeće prave sreće – Norman Vincent Peale & Smiley Blanton  Neke od posljedica neumjerenog trošenja osobne energije su osjećaj praznine, nedostatak svrhe, tjeskoba i depresija. Crpeći iz drevnih istina, duhovne mudrosti i otkrića moderne psihologije, Umijeće prave sreće nudi jasan i jednostavan način kako pronaći unutarnji mir, zadovoljstvo i stvarnu osobnu sreću. Ova knjiga nudi cjeloviti pristup temi o kojoj govorimo, a u njoj možete pronaći kako: postići smirenost, opustiti se i obnoviti snagu radosti, ostati zdravi kad ste pod pritiskom, liječiti depresiju i tjeskobu itd.