ZAGREBAČKA banka već niz godina je vodeća banka u Hrvatskoj i kao članica UniCredit Grupe jedna od istaknutijih banaka na području Srednje i Istočne Europe. U novoj kampanji osmišljenoj i produciranoj od strane agencije za tržišno komuniciranje Real grupa, potvrdila je status otvorene i odgovorne banke čiji su prioriteti razumijevanje potreba klijenata, kao i izgradnja odnosa s njima utemeljena na obostranom povjerenju. Ključne vrijednosti po kojima je Zagrebačka banka prepoznatljiva jesu kvaliteta proizvoda i usluga, inovativnost na tehnološkom planu te uspješnost u poslovnim rezultatima. Kampanja "Živim danas" na primjeru sedmero prolaznika koji dovršavaju rečenicu "Žao mi je što nikad nisam…" prati njihovo promišljanje o ostvarivanju neispunjenih želja, ukazujući kako propuštene prilike iz prošlosti mogu zapravo stvoriti planove za budućnost. Ton je kampanje pozitivan, a inspirirana je realnim očekivanjima i željama "običnih" prolaznika koji uviđaju da se uz pozitivan stav i razmišljanje stvari mogu ostvariti onako kako zamisle. U Realovu timu zaduženom za realizaciju kampanje sudjelovali su redatelj i kreativni direktor, Maro Pitarević, account direktor Tino Pattiera te art direktor Matko Jovičin zajedno s direktoricom Marketinga Zagrebačke banke Vanjom Vaniček i Ivom Barbarić, Suzanom Srpak i Vanjom Šarac iz odjela Marketinga Zagrebačke banke. Za fotografiranje kampanje pobrinuo se Tomislav Može. "Svaka kampanja stvara se zajedničkim promišljanjem i nudi cjelovito rješenje što nam je izuzetno bitno. Još jedna kreativna kampanja rezultat je uspješne suradnje pune povjerenja i partnerskog odnosa agencije Real grupa i Zagrebačke banke. Cilj nam je da zanimljive kampanje Zagrebačke banke na tržištu uspostavljaju autentičan, drugačiji i svježiji smjer komuniciranja bankarskih usluga", dodala je direktorica Marketinga Zagrebačke banke, Vanja Vaniček. "U poplavi bizarnih i usiljenih kvazikreativnih kampanja za banke bio nam je pravi užitak napraviti nešto normalno za normalne ljude i predstaviti Zabu kao nekoga tko ih nastoji razumjeti i inspirirati da ŽIVE DANAS", izjavio je kreativni direktor, Maro Pitarević. Internacionalna agencija Real grupa pruža integriranu uslugu tržišnog komuniciranja na sedam različitih tržišta. Jedna od najvećih hrvatskih agencija s više od 70 zaposlenih profesionalaca zadužena je za bogat portfolio od preko 20 klijenata iz raznih industrija. Kontinuirano praćenje tržišta, najboljih svjetskih praksi i implementiranje novih ideja u cjelovita rješenja za klijente omogućile su Real grupi zadržavanje zavidne pozicije na domaćem tržištu, ali i širenje poslovanja na internacionalna tržišta. Zbog sve većeg broja projekata i prilika na stranim tržištima, Real grupa ima otvorene urede i u Portugalu, Litvi, Mađarskoj i Beogradu s tendencijom daljnjeg rasta i širenja.