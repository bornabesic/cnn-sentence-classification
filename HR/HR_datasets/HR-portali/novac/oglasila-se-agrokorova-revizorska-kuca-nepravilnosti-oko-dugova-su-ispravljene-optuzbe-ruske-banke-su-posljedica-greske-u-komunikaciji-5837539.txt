Baker Tilly, jedna od revizorskih kuća koja je revidirala financijskih izvješća Agrokora, kazala je u četvrtak da su tijekom proteklih godina u njihovim revizijama pojedinih članica grupe utvrdili određene nepravilnost koje su iskazale u pojedinačnim izvještajima i su one ispravljene u konsolidacijskih paketima, te da pretpostavljaju da je izjava čelnika VTB banke rezultat greške u komunikaciji između te banke i odjela Strategije Agrokora.    Izvršni direktor ruske banke VTB Jurij Solovjev, naime, u srijedu je izrazio sumnju u Agrokorova financijska izvješća te je izjavio kako su "problemi u kompaniji nastali zbog nepravilnosti u vođenju poslovnih knjiga za što su odgovorni vlasnici i menadžment, i to u dužem vremenskom razdoblju".    U posljednjem javno dostupnom, godišnjem izvješću za 2015. godinu, objavljenom na internetskim stranicama Agrokora, kao društvo koje je obavilo reviziju konsolidiranih financijskih izvješća Agrokora navodi se zagrebačka revizorska kuća Baker Tilly. Na Hinin upit da komentiraju navode Solovjeva, iz te su tvrtke u četvrtak odgovorili kako pretpostavljaju da se radi o grešci u komunikaciju između dviju strana.   "Povodom izjave čelnika ruske VTB banke, gospodina Jurija Solovjeva, da u financijskim izvještajima Agrokora nisu prikazani svi krediti pretpostavljamo da se radi o grešci u komunikaciji između VTB banke i odjela Strategije Agrokora", stoji u odgovoru iz Baker Tillyja.    Na upit jesu li prilikom obavljanja dosadašnjih revizija uočene nepravilnosti, neistinitosti ili nedostatnosti, iz te revizorske tvrtke odgovaraju da su oni jedna od više desetaka revizijskh kuća koje rade s pojedinim članicama koncerna, a da su o svim uočenim nepravilnostima izviještavali te su one ispravljane.     "Zadnja revizija koju smo obavili je za 2015. godinu. Nismo jedini angažirani revizor u Agrokor Grupi. Najveću kompaniju u Grupi, Mercator, revidira Deloitte. Mercator Srbiju i Adriatica Net revidira BDO. Na razini cijele Agrokor Grupe bilo je angažirano svih proteklih godina u prosjeku više od 70 revizora. U 2015. godini sve transakcije u okviru Agrokor Grupe u pogledu otplate kredita, kamata i dobavljača odvijale su se nesmetano uobičajenom dinamikom", kažu iz Baker Tillyja.    "Tijekom proteklih godina u našoj reviziji pojedinačnih članica Grupe gdje smo utvrdili određene nepravilnosti iskazali smo ih u svojim pojedinačnim izvještajima. Te pojedinačne pogreške ispravljene su u konsolidacijskim paketima", navodi se u odgovoru Hini.    Upitani, pak, jesu li na bilo koji način uključeni u aktivnosti oko Agrokora, odgovaraju da su trenutno angažirani na reviziji izvješća za 2016. godinu. Dodaju i da u kvartalnim izvješćima Agrokora nisu iskazani krediti iz matice, odnosno tvrtke registrirane u Nizozemskoj.    "Trenutno smo angažirani na reviziji 2016. godine, koja je još u tijeku. U 2016. godini dogodile su se značajne transakcije uspješnog reprogramiranja kredita sa sindikatom banaka predvođenih Goldman Sachsom, s kojim smo održavali redovitu komunikaciju. Agrokor Grupa je temeljem svojih ugovornih obveza za 2016. godinu prema investitorima dužna dostavljati kvartalna nerevidirana financijska izvješća kao i izvještajne financijske projekcije za prvi kvartal 2017. godine. Moramo naglasiti da u tim kvartalnim izvješćima investitorima, pa tako i VTB banci, nisu uključeni i iskazani krediti iz matice Adria Holding Group B.V., Nizozemska. Naime, 2014. godine dionice pravne osobnosti Agrokora d.d. prenesene su u Amsterdam po procijenjenoj fer vrijednosti kao osnivački kapital Adria Group Holdinga B.V. Investitore smo na to upozorili u našem Izvještaju za 2015. godinu. Kompletan financijski položaj i financijska zaduženost može se sagledati samo na konsolidiranoj bilanci nove matice", ističu iz Baker Tillyja.    Dodaju i da je "za 2016. godinu s namjerom izlaska na IPO, uz nas kao statutarne revizore, angažiran dodatno i Deloitte kao revizor konsolidiranih izvještaja neformalne industrijske grupe (Food Group)".   "Za potrebe izlaska na IPO, Deloitte je pregledao tri godine unatrag poslovanje najvećih industrijskih kompanija u sklopu Agrokor Grupe. Prema našim saznanjima iz međusobne suradnje, Deloitte nema nikakvih ozbiljnijih primjedbi na financijske izvještaje proteklih godina (...) Stoga pretpostavljamo da je izjava direktora VTB banke koncipirana na temelju nekonsolidiranih kvartalnih izvještaja Agrokor Grupe, Zagreb, u kojima nisu iskazani krediti prema bankama u krovnoj matici u Nizozemskoj", kažu iz te revizorske kuće.    "Tijekom proteklih godina u našoj reviziji pojedinačnih članica Grupe, gdje smo utvrdili određene nepravilnosti iskazali smo ih u svojim pojedinačnim Izvještajima. Te pojedinačne pogreške ispravljene su u konsolidacijskim paketima", zaključuju u odgovoru.