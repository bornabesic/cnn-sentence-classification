Uskoro s predavanjima počinje šesta generacija prvog MBA programa iz energetike u Hrvatskoj, ali i u široj regiji - 'Ekonomija energetskog sektora'. Nastava se očekuje početkom veljače. Ekonomski fakultet Sveučilišta u Rijeci još je 2011. godine uočio nedostatak multidisciplinarnih studijskih programa koji su prilagođeni specifičnim potrebama vođenja poslova vezanih uz energetiku. Stoga je u suradnji s Energetskim institutom Hrvoje Požar prije pet godina osmislio i pokrenuo poslijediplomski specijalistički studij Ekonomija energetskog sektora. Iako na hrvatskom tržištu postoji veliki broj različitih obrazovnih programa, ovaj MBA program značajno se razlikuje od postojećih poslijediplomskih studija u Hrvatskoj. Usklađen je s programom sličnih studija u SAD-u i EU te nudi specijalistička znanja iz područja ekonomije energetike. Druga specifičnost i vrijednost studija je njegova multidisciplinarnost, po čemu je prepoznatljiv u hrvatskom visokoškolskom sustavu. U Hrvatskoj ima vrlo mali broj multidisciplinarnih poslijediplomskih programa, a u energetici je ovo jedini. Nudi različite ekonomske i tehničke predmete, a polaznici mogu birati kolegije u skladu sa svojim potrebama i profesionalnim interesima. Uz tri obvezna kolegija (dva ekonomska i jedan tehnički) polaznici biraju i četiri izborna između 12 ponuđenih. Voditeljica studija prof.dr.sc. Nela Vlahinić Lenz pojašnjava da su se za ovakav fleksibilan pristup odlučili jer je dosadašnje iskustvo pokazalo da inženjerima uglavnom nedostaju ekonomska znanja, dok, s druge strane, ekonomisti čiji je posao vezan uz energetiku, tržište energenata i zaštitu okoliša moraju imati znanja o tehničkim procesima kako bi mogli donositi kompetentne poslovne odluke. Dodaje da je specifičnost ovog studija i to što je u izvođenje nastave uključen velik broj predavača i gostiju – stručnjaka iz gospodarstva i relevantnih institucija, što osigurava usmjerenost studija prema konkretnim temama i problemima iz prakse, a time i visoku razinu kvalitete. Glavni partner ovog studija je Energetski institut Hrvoje Požar u čijim se prostorima izvodi nastava, a njihovi stručnjaci nositelji su jednog dijela kolegija. Uz profesore s riječkog Ekonomskog fakulteta, nositelji kolegija, također, dolaze iz najrelevantnijih institucija u energetskom sektoru kao što su Hrvatska energetska regulatorna agencija, Hrvatski operator prijenosnog sustava te Rudarsko- geološko-naftni fakultet u Zagrebu. Na svakom kolegiju gostuju i eminentni stručnjaci iz prakse. - Zaista smo se potrudili osmisliti program koji je postao prepoznatljiv na tržištu te dovesti vrhunske predavače i stručnjake iz gospodarstva. Od početka smo bili fleksibilni i kontinuirano se prilagođavali potrebama korisnika. Ovisno o interesima polaznika svake godine dograđujemo sadržaj, dovodimo nove goste predavače, dodali smo i neke nove kolegije na sugestije naših polaznika. Svjesni smo da moramo biti fleksibilni i svake godine sve bolji kako bismo bili prepoznati kao kvalitetan studij koji nudi vrhunska znanja iz ovog područja – govori Vlahinić Lenz. Kroz prethodnih pet generacija, nastavlja, prošao je veliki broj polaznika iz cijele Hrvatske, ali i Bosne i Hercegovine te Kosova, a s obzirom na značajan interes u zemljama regije, planiraju ponuditi studij i u susjednim zemljama. Do sada je studij upisalo više od stotinu polaznika, a bilo je tu različitih profila, od višeg i srednjeg menadžmenta u energetskim kompanijama i članova uprava, djelatnika u javnim institucijama i jedinicama lokalne samouprave koji rade na poslovima energetske učinkovitosti, do privatnih poduzetnika. Otprilike polovica polaznika su inženjeri, ostali su ekonomisti, pravnici, čak i novinari koji se bave tematikom energetike. Studij je koncipiran tako da se nastava odvija petkom popodne i subotom, a nakon jednog odslušanog kolegija slijedi pauza od dva tjedna. Izvođenje nastave osmišljeno je na način koji potiče interakciju između polaznika i nastavnika, ali i samih polaznika, a značajan dio programa vezuje se uz studentski istraživački rad. Polaznici trebaju izraditi i case-study te završni rad u okviru kojeg rješavaju konkretan projekt vezan uz njihov posao ili uz projekt u pojedinim poduzećima i institucijama s kojima je dogovorena suradnja. Studijski program uključuje i studijski posjet energetskim kompanijama pa su tako polaznici imali prilike posjetiti NE Krško, glavni dispečerski centar u HOPS-u, EL-TO Zagreb, plinsku platformu. - Usudila bih se reći da smo već stvorili i određenu tradiciju, što nam daje razloga za zadovoljstvo. Ipak, mislimo da uvijek može bolje i stoga se trudimo ponuditi uvijek nove i aktualne sadržaje. Fleksibilnost je nužna s obzirom na velike promjene koje su se dogodile posljednjih godina, kako na globalnoj razini kao što su, npr., rast eksploatacije nekonvencionalnih fosilnih izvora energije i pad cijena nafte te na regionalnoj i nacionalnoj razini kroz daljnje otvaranje tržišta električne energije i prirodnog plina. Živimo u vrijeme velikih promjena, a poduzeća i svi ostali akteri suočeni su s izazovima globalizacije i liberalizacije na tržištima energenata. Visoka volatilnost cijene energenata, nedovoljna znanja o novim financijskim instrumentima zahtijevaju nova i suvremena znanja te smo se potrudili da ih ovaj studij ponudi svojim polaznicima – ističe voditeljica Studija.