Foto: FaH  MINISTARSTVO poljoprivrede objavilo je u petak da je zbog salmonele povuklo s tržišta svježe pileće meso, batke i zabatke poljskog proizvođača Cedrob S.A. s rokom valjanosti do 6. svibnja, koje je na tržište stavila tvrtka Pivka export-import d.o.o.  "Ministarstvo poljoprivrede obavještava potrošače da je prilikom provođenja Plana monitoringa hrane životinjskog podrijetla u svježem mesu peradi – pileći batak/zabatak svježi klasa A chilled utvrđena bakterija salmonella enteritidis", stoji u obavijesti objavljenoj na internetskoj stranici Hrvatske agencije za hranu.  Meso proizvedeno u Poljskoj  Uzorak je uzet u objektu isporučitelja proizvoda Pivka export-import d.o.o., a proizvođač spornog proizvoda je poljska tvrtka Cedrob S.A.   "Proizvod, pileći batak/zabatak svježi klasa A chilled, LOT 119/1/269/17, proizveden 29. travnja 2017. godine, s rokom valjanosti do 6. svibnja 2017. godine, više se ne nalazi na tržištu", dodaje se u priopćenju.  Salmoneloza je zarazna bolest uzrokovana bakterijom iz grupe Salmonella spp, a najčešće ju uzrokuje hrana životinjskog porijekla kao što su jaja, mlijeko i meso, ali i biljna hrana zagađena salmonelama.  Kako bi se zaštitilo zdravlje potrošača, prilikom rukovanja s hranom, osobito životinjskog porijekla, treba se pridržavati dobre higijenske prakse, odnosno prije konzumacije hranu, osobito pileće meso, treba dobro termički obraditi primjenom temperature od najmanje 70 °C u vremenu od jedne minute u svim dijelovima mesa, upozorava agencija.