Prije desetak dana u Istanbul se na četiri dana odvažilo dvadesetak turista. Domaćini nikad ljubazniji, gužvi i čekanja za posjet znamenitostima nema, goste se drži kao malo vode na dlanu. Cijena – ni dvije tisuće kuna. Za desetak dana kreće nova turistička grupa. Aranžman još povoljniji. Tri noćenja i let svega 1195 kn. Plus aviopristojbe od 900-tinjak kuna. Ali, Turska svejedno dugo nije bila tako jeftina. Sličica iz Hrvatske, iz agencije koja prije toga skoro godinu dana nije uspjela skupiti grupu za Istanbul, samo je djelić šire priče. Turska se vraća. Dogodine bi poveći komad turističkog kolača opet mogao pripasti toj zemlji, koja je zbog terorizma ove godine ostala bez svakog trećeg gosta. Povratak neće biti lagan, turski turistički radnici računaju da će u 2018. vratiti brojke iz 2015., kad su imali nešto više od 36 milijuna turista, ali već za početak iduće godine najavljuju veliku, globalnu imidž kampanju. U 2017. s velikim turističkim ambicijama ulazi i Grčka. Na nedavnoj burzi turizma u Londonu upravo je Grčka svojim reklamnim panoima bila sveprisutna. Španjolska pak, koja je ove godine profitirala na krizi Turske, Egipta i Tunisa, u višemilijunskom rastu broja gostiju zasigurno neće tron turističke velesile samo tako prepustiti. Što u toj konstelaciji (pre)ostaje hrvatskom turizmu? S londonskom burzom sezona velikih turističkih sajmova praktički je tek počela, ali ako je suditi po planovima i zanimanju britanskih turoperatora i zračnih prijevoznika, nema straha ni za sezonu u nas. Olakotna je okolnost da Hrvatska, s oko 15 milijuna turista godišnje, još uvijek nije u igri velikih brojki, pa do značajnijeg plusa može već i s nekoliko stotina tisuća novih turista. Za ilustraciju, Turska je ove godine izgubila oko milijun Nijemaca, većinu je “preotela” Španjolska, a Hrvatska je sa “samo” sto tisuća turista više iz te zemlje i te kako popravila svoj rezultat. Dogodine se iz Velike Britanije može očekivati između 50.000 i sto tisuća gostiju više. Interes za našu zemlju, potvrđuju britanski turoperatori, dvoznamenkasto je veći nego lani u isto vrijeme. U Atlasu, primjerice, kažu da trenutačno bilježe čak 40 posto bolju prodaju na britanskom tržištu. U Hrvatskoj turističkoj zajednici ističu da će posebnu pažnju obratiti na goste treće životne dobi. – Fokusirani smo na pred i posezonu te na promociju zdravstvenog turizma. Najnovije analize, naime, pokazuju da upravo na tržištu Velike Britanije leži najveći potencijal u tom segmentu – kaže Ratomir Ivičić, direktor Glavnog ureda Hrvatske turističke zajednice. U Londonu se veće zamjerke na hrvatsku turističku ponudu nisu mogle čuti. Britanski partneri jedino ističu da bi dobro došlo više avionskih veza s Hrvatskom i više hotela s četiri zvjezdice. Na cijene, recimo, nema primjedbi unatoč oslabjeloj funti. Hrvatskoj, dakako, snažno u korist ide i što nije u krugu zemalja za koje se uz temu putovanja vežu i sigurnosna pitanja. >> Venecijanci se prosvjedima bore protiv egzodusa stanovnika: Tu nemamo što raditi!