Foto: Hina  FRANCUSKI predsjednik Emmanuel Macron sastao se s ruskim predsjednikom Vladimirom Putinom i obećao otvorene razgovore s ruskim čelnikom nakon izborne kampanje u kojoj je njegov tim optužio ruske medije za upletenost.  Macron koji je predsjedničku dužnost preuzeo prije dva tjedna rekao je da je dijalog s Rusijom ključan za rješavanje niza međunarodnih sporova. On je, međutim, narušen nepovjerenjem jer Pariz i Moskva u sirijskom građanskom ratu podržavaju suprotne strane i imaju suprotstavljena stajališta glede sukoba u Ukrajini.  Macron, po povratku s razgovora s njegovim zapadnim kolegama na summitu NATO-a u Bruxellesu i skupine G7 na Siciliji, ruskog predsjednika ugošćuje u Versaillesu, kraljevskoj plači iz 17. stoljeća u okolici Pariza.  Francuski će predsjednik u baroknoj raskoši palače iskoristiti izložbu o ruskom caru Petru Velikom kako bi pokušao osigurati svježi početak za francusko-ruske odnose. Srdačno rukovanje i zahtjevni razgovori  Francuski čelnik i Putin su se srdačno i poslovno rukovali kada je ruski čelnik izašao iz svoje limuzine a potom su ušli u palači na razgovore.  "Nužno je razgovarati s Rusijom jer postoji više međunarodnih tema koje neće biti riješene bez čvrstog dijaloga s njima", rekao je Macron novinarima na kraju summita G7  u subotu na kojem su se zapadni čelnici dogovorili  razmotriti nove mjere protiv Moskve ako se stanje u Ukrajini ne poboljša. "U svojim ću razgovorima s Rusijom biti zahtjevan", dodao je. Pametan Macronov potez  Diplomatski savjetnik bivšeg francuskog predsjednika Françoisa Hollandea Jacques Audibert napominje da je, kako su se odnosi Rusije i Zapada pogoršali, Putin isključen iz skupine koju je nekada činilo osam država. Sastanak u palači tako brzo nakon summita G7 bio je pametan potez Macrona.  "Putin voli te velike simbolične stvari. Mislim da je to izvanredno politička prilika, a izbor palače je savršen", rekao je televiziji CNews.  Izložba u Versaillesu postavljena je povodom 300. godišnjice posjeta Petra Velikog Francuskoj.