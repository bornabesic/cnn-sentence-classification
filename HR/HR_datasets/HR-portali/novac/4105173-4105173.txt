REDMOND - Posljednji komadići nekada slavne finske Nokije odlaze u rezalište - točnije, Microsoft, koji je 2013. godine kupio Nokijinu diviziju mobilnih telefona, odlučio je otpustiti oko 1850 ljudi, od čega 1350 u Finskoj, čime bi nekadašnji neprikosnoveni mobilni lider efektivno izašao iz biznisa proizvodnje telefona. Microsoft je za Nokijin odjel uređaja i usluga prije tri godine dao 7,1 milijardu dolara, da bi u srpnju prošle godine otpustio 7800 radnika i morao otpisati astronomskih 7,6 milijardi dolara. Jedan dio odjela pametnih telefona prodan je za 350 milijuna dolara, a s ovim najnovijim potezom definitivno se gasi Nokijin odjel proizvodnje hardvera za pametne telefone. Dodatno, Microsoft će morati otpisati dodatnih 950 milijuna dolara, od čega će 200 milijuna otići na otpremnine. Glavni izvršni direktor Microsofta Satya Nadella naveo je da kompanija ostaje u telefonskom biznisu, ali u mnogo manjem opsegu. - Usredotočit ćemo se na polja u kojima imamo komparativne prednosti u odnosu na konkurente: na poslovni segment koji cijeni sigurnost, lakoću rada i naš Continuum (mogućnost da smartphone spajanjem na monitor i tikovnicu postane računalo), kao i na konzumente koji traže te iste značajke, kazao je Nadella. U e-mailu poslanom zaposlenicima, Terry Myerson, izvršni potpredsjednik za Windows i uređaje, poručio je da će tvrtka biti 'fokusiranija' u telefonskom biznisu i da će 'razvijati odlične nove uređaje'. To je dalo dodatno gorivo spekulacijama da će Microsoft proizvesti Windows pametni telefon koji će razviti tim zadužen za izvanredno primljeni hibrid tableta i laptopa Surface. Myerson je najavio i da će otvoriti svoju platvormu iOS i Android developerima. Microsoft već dugo obećava developerima i korisnicima jedinstvenu Windows platformu - Universal Windows Platform (UWP), koja bi se proširila na telefone, tablete, računala, Xbox, HoloLens i sve drugo na čemu bi se mogli vrtjeti Windowsi. A Windows 10 je trebala biti verzija koja će to omogućiti. No, zasad ništa od toga.  Unatoč tome, Microsoft i dalje tvrdi da postoji velika potražnja za njihovom platformom za pametne telefone iz poslovnog svijeta, jer da ih privlače UWP i Continuum. Posebno im se, navodno, sviđa mogućnost da spajanjem miša, tipkovnice i monitora na Windows phone dobiju funkcionalno računalo. No, sa hardverskim odjelom pametnih telefona sada praktički na nuli, ulogu nosača Windows mobilne platforme morat će preći na druge kompanije - ako budu zainteresirane. Lumia 950 i Lumia 950 XL će i dalje biti dostupni, a na tržište bi do kraja godine trebali doći i novi uređaji, poput HP-ova Elite x3.