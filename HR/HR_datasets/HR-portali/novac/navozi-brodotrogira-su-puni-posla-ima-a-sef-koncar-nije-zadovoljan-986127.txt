Dobre vijesti iz Brodotrogira. Sklopili su ugovor za dovršenje gradnje tankera za prijevoz kemijskih i naftnih proizvoda. Vrijednost posla sklopljenog s tvrtkom s britanskih Djevičanskih otoka procijenjena je na oko 20 milijuna američkih dolara, a rok je za izvršenje 12 mjeseci. – Opremanjem i gradnjom dvaju novogradnji za vlastitu pomorsku kompaniju, dovršetkom gradnje smještajne platforme za francusku naftnu kompaniju, kao i opremanjem ovog broda, opremni kapaciteti brodogradilišta potpuno su popunjeni s mogućnostima dodatnog zapošljavanja – ističu iz trogirskog škvera, gdje vlada poprilična gužva. Isplovili su putnički brodovi Athena i Bios Dva, na kojima je remont obavljen. Luksuzni turistički putnički brod Artemis privezan je uz opremnu obalu, gdje se obavljaju završni radovi, tu je i tanker čija se gradnja dovršava, brod Beautiful Star, pa brod Arne.. Posla za oko 1000 radnika, koliko ih je u Brodotrogiru, ima dovoljno. Otkad je trogirski škver kupio Danko Končar, prije i godinu i pol dana, zbrinuto je 400 radnika, a zaposleno 200 novih. Unatoč svemu, poteškoća ima. Usporava ih dinamika izdavanja dozvola za proširenje marine. – Nisam zadovoljan poslovanjem i do sada učinjenim. Ulaže se golemi rad svih zaposlenih, ozbiljni rezultati su stvarnost, ali ipak smo još na početku – kaže Danko Končar. >> Debeljak preuzima Brodosplit 28. veljače, Brodotrogir Končaru >> Luksuzna 'Putinova' jahta vrijedna 240 milijuna kuna u Trogiru