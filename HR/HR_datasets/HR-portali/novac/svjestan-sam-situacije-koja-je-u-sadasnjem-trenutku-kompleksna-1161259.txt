Novi direktor Mercatora Tomislav Čizmić izjavio je u srijedu u Ljubljani da je svjestan kompleksnosti situacije oko koncerna Agrokor, koji je vlasnik najvećeg slovenskog trgovačkog lanca, ali i poručio da će se razvoj Mercatora nastaviti, a obveze ispunjavati. "Svjestan sam situacije koja je u sadašnjem trenutku kompleksna, ali i uvjeren da ćemo dobro raditi i ispunjavati sve preuzete obveze prema našim partnerima te nastaviti s razvojem Mercatora i jačanjem njegove pozicije na tržištu", rekao je Čizmić, koji je izjavu novinarima u Ljubljani dao zajedno s dosadašnjim direktorom Mercatora Tonijem Balažičem, koji je podnio ostavku.  Čizmić je istaknuo da vodeću poziciju u Mercatoru preuzima u zahtjevnoj situaciji, ali i punoj skrbi za kupce, zaposlene i dobavljače te društvene sredine u kojima Mercator posluje. Dosadašnji direktor Mercatora Toni Balažič kazao je da je ponosan na svoj dosadašnji rad u Mercatoru, koji, unatoč zaoštrenim prilikama na tržištu, ostaje solidan platiša koji plaća u dogovorenim rokovima, dobar je poslodavac i podmiruje sve svoje obveze prema državi. Balažič iz Mercatora odlazi bez poslovne krivnje te će mu pripasti otpremnina predviđena ugovorom. Nadzorni odbor Mercatora u srijedu je odlučio da će Balažiča, koji je na čelu tog trgovačkog lanca bio od 2012. godine, na mjestu direktora zamijeniti Tomislav Čizmić. Čizmić je imenovan na mandat od pet godina i mjesto direktora preuzima u četvrtak.  Čizmić je bio dugogodišnji direktor Mercatora u Hrvatskoj te je posljednjih nekoliko godina zajedno s vanjskim međunarodnim konzultantima vodio 100 različitih timova koji su uključivali više od 1000 ljudi te integraciju i realizaciju sinergija na području maloprodaje, istaknuli su iz Agrokora u priopćenju o promjenama na čelu Mercatora.  Istovremeno, Igor Mamuza će i dalje ostati na poziciji člana Uprave Mercatora. >> Standard&Poor's snizio rejting Agrokoru na 'CC' uz negativne izglede. Večeras sastanak Alvareza III. i Plenkovića u Banskim dvorima >> Alvarez uputio poruku zaposlenicima: Spasimo Agrokor zajedno! 