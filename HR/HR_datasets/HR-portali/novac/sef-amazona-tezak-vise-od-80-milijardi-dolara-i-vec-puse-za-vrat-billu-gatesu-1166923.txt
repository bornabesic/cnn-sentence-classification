Skok cijene Amazonove dionice krajem prošlog tjedna donio je dodatnih 3,3 milijardi dolara osnivaču Jeffu Bezosu čime je on prvi put prešao granicu od 80 milijardi dolara, pokazuje Bloombergov indeks milijardera. No, Bezos je time došao na manje od pet milijardi dolara razlike od najbogatijeg čovjeka na svijetu Billa Gatesa. Amazonova dionica poskupjela je u četvrtak gotovo 50 dolara i dosegla cijenu od 918,38 dolara. U petak je cijena ojačala dodatnih 0,7 posto na 924,99 dolara. Razlog rastu cijene dionice objava je boljeg izvješća od očekivanja koje je pokazalo skok prodaje od 23 posto na 35,7 milijardi dolara i zaradu po dionici od 1,48 dolara. K tome, Amazon očekuje i bolju prodaju o ovom tromjesečju. Inače, Jeff Bezos jedan je od milijardera kojem je imovina najviše rasla unutar Bloombergovog indeksa. Od početka njegovog izračunavanja u ožujku 2012. prvi čovjek najvećeg internetskog trgovca bogatiji je za 65,2 milijarde dolara. Samo tijekom ove godine bolji je za 14,2 milijarde dolara i među prvih 10 svjetskih bogataša može mu konkurirati samo Mark Zuckerberg iz Facebooka koji se obogatio za 14,6 milijardi dolara. Za usporedbu, vodećem Billu Gatesu imovina se tijekom ove godine uvećala za 4,8 milijardi dolara.   