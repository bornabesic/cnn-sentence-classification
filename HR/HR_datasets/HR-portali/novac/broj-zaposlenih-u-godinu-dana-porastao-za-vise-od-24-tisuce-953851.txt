BROJ ukupno zaposlenih osoba u siječnju ove godine spustio se na 1,343 milijuna osoba, potvrđujući i šesti mjesec zaredom pad na mjesečnoj razini, ali primjećuju se pozitivni trendovi na godišnjoj razini.  Na nastavak (sezonskog) pogoršanja pokazatelja zaposlenosti na mjesečnoj razini ukazivali su i posljednji podaci Hrvatskog zavoda za mirovinsko osiguranje prema kojima je u siječnju broj osiguranika iznosio 1,433 milijuna što je za 6.786 osoba manje u odnosu na prosinac (mjesečni pad od 0,5%). Premda prisutne metodološke razlike ne dopuštaju valjanu usporedbu podataka iz dvaju navedenih izvora, činjenica je da ukazuju na istovjetne trendove na mjesečnoj razini, navode analitičari RBA. Broj zaposlenih porastao za 24,6 tisuća  Tako je prema podacima Hrvatskog zavoda za mirovinsko osiguranje, u siječnju i šesti mjesec zaredom zabilježen pad broja osiguranika na mjesečnoj razini, no istovremeno je i potvrđen trend rasta zaposlenosti na godišnjoj razini koji je neprekidno prisutan od ožujka 2015. godine. Ukupan broj osiguranika u siječnju ove godine bio je viši za 24.612 u odnosu na isti mjesec lani (godišnji rast od 1,7%).   Mjesečna pogoršanja pokazatelja (ne)zaposlenosti uobičajena su i očekivana pojava u ovom dijelu godine, intenzivirana s odmakom glavne turističke sezone. Karakterističnu sezonalnost u kretanju (ne)zaposlenosti potvrđuju i posljednji podaci HZZ-a o udjelu sezonskih poslova u slobodnim radnim mjestima. Naime, u siječnju je taj udio porastao na gotovo 32% što u odnosu na isti mjesec lani predstavlja blago poboljšanje (od 1,1 postotnih bodova) upućujući na zaključak o nešto boljoj (produženoj) turističkoj postsezoni odnosno pripremi za turističku predsezonu.   "Nakon rekordnih rezultata u turizmu u 2016. godini, očekujemo da će i službeni podaci tijekom narednih mjeseci potvrditi očekivanja o još jednoj uspješnoj (pred)sezoni što bi u konačnici trebalo ublažiti negativne trendove na tržištu rada koji su na mjesečnoj razini vidljivi tijekom zimskih mjeseci", prognoziraju analitičari RBA.