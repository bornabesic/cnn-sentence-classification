Slovenski portal Finance.si prenosi nepotvrđenu informaciju da je slovenska tvrtka koja proizvodi video igre i mobilne aplikacije Outfit7 prodana za milijardu eura. Finance.si je kontaktirao većinske vlasnike tvrtke, supružnike Izu i Sama Logina kako bi pokušao dobiti službenu potvrdu glasina o prodaju, no oni nisu odgovarali na upite. Prema neslužbenim informacijama, kineska tvrtka Zhejiang Jinke Entertainment Culture Co. kupila je Outfit7 za milijardu eura. Supružnici Login u svojem su vlasništvu imali otprilike 60 posto tvrtke te su zbog uspjeha tvrtke Outfit7 nekoliko godina bili na vrhu liste najbogatijih ljudi u Sloveniji. Prodaja tvrtke Outfit7 prvi se puta u medijima spominjala u studenom prošle godine, a Zhejiang Jinke Entertainment Culture Co. je u listopadu najavio da planiraju kupiti Outfit7. Trgovanje dionicama tvrtke Outfit7 suspendirano je u utorak, piše 24ur.com. Najpoznatiji proizvod tvrtke Outfit7 je aplikacija My Talking Tom, u kojoj igrač interaktira s virtualnom mačkom Tomom te ga kao kućnog ljubimca odgaja od mačeta pa sve do odrasle mačke. My Talking Tom je dio je franšize igara i aplikacija Talking Tom and Friends koja broji 14 igara.