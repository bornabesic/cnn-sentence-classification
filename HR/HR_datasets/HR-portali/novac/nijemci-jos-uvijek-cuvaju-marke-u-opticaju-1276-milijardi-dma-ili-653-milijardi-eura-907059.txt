Foto:123rf GRAĐANI Njemačke još uvijek kod kuće drže kovanice i novčanice njemačke marke u vrijednosti od 12,76 milijardi DM ili 6,53 milijardi eura, priopćila je u ponedjeljak Središnja banka Njemačke.  "Mnogi marku zadržavaju zbog nostalgije, ali velik dio novca leži zaboravljen", navodi se u priopćenju.  Nedavno je jedan građanin Luksemburga na tavanu svog preminulog oca pronašao kutiju sa 69 tisuća njemački maraka a sličan slučaj zabilježen je i u njemačkoj pokrajini Hessen gdje je prilikom rušenja jedne kuće u zidu pronađena kutija sa 60 tisuća maraka.  Kako se procjenjuje, jedan dio maraka se nalazi i u inozemstvu bilo u obliku kovanica, koje su turisti sa sobom ponijeli i više nisu razmijenili, ili u obliku zaboravljene ušteđevine.  Najviše je novčanica od 10 maraka u opticaju te kovanica od jednog pfeniga.  Otkako je prije 14 godina uveden euro, godišnje Središnjoj banci građani vraćaju oko 100 milijuna njemačkih maraka.   Njemačka je jedina zemlja koja nije uvela vremensko ograničenje za promjenu stare valute u euro. U Francuskoj i Italiji je rok za promjenu franka tj. lire već prošao. U Španjolskoj građani svoje pezete mogu pretvoriti u euro do 2020.