Mate Rimac ušao je na ovogodišnju listu uspješnih i inovativnih mladih poduzetnika iz Europe poslovnog časopisa Forbes i to u kategoriji industrija. Liste Forbesa nazvane '30 Under 30' ('30 mlađih od 30') odnose se na poduzetnike u ukupno deset kategorija, od industrije i tehnologije do zabave i medija. Kako objašnjavaju autori teksta objavljenog na internetskim stranicama Forbesa, primili su na tisuće online nominacija, potom su ih novinari 'pročešljali' i potom predali stručnom žiriju na konačan odabir. Na listi '30 Under 30' u kategoriji industrija je Mate Rimac, osnivač tvrtke Rimac Automobili iz Svete Nedjelje, opisan kao mladić koji je pokrenuo biznis u svojoj garaži, primio već niz nagrada za tehnologiju koju primjenjuje u proizvodnjii električnih automobila. Kaže se kako mu je cilj  stvoriti automobilsku kompaniju u zemlji u kojoj nikad nije bilo proizvodnje automobila i mali je broj tehnoloških kompanija, odnosno da je Rimčev cilj  razviti tvrtku koja je više 'cool' od Tesle, poznate kompanije koju je osnovao Elon Musk.