Foto: FAH NJEMAČKI neonacist Horst Mahler, poznat po negiranju holokausta, uhićen je danas u Mađarskoj na temelju tjeralice koju je objavilo njemačko pravosuđe, objavila je mađarska policija.  "Horst Mahler (81) kojega traže njemačke vlasti uhićen je u 13,45 u Sopronu", mjestu u blizini austrijske granice, objavljeno je u priopćenju.  Član njemačke neonacističke stranke NPD 2009. je osuđen na kazne od šest i pet godina zatvora za negiranje holokausta i poticanje mržnje.  U travnju se trebao vratiti natrag u zatvor kako bi odslužio ostatak kazne. Međutim, uoči saslušanja javio se video porukom da će zatražiti azil u drugoj državi. Utemeljitelj RAF-a  Mađarske su vlasti zanijekale pisanje medija po kojima je Mahler imao namjeru zatražiti politički azil u Mađarskoj, dodajući da bi bio odbijen čak i da je to bio slučaj.  Nekoliko puta osuđivan, bivši odvjetnik bio je član NPD-a, najradikalnije njemačke ekstremno desne stranke od 2000. do 2003. Povukao se iz članstva jer je smatrao stranku zastarjelom.  Prije angažmana u krajnjoj desnici Mahler je bio jedan od utemeljitelja terorističke organizacije RAF, krajnje lijeve nasilne skupine koja je ratovala s "imperijalističkom" državom 70-ih i 80-ih godina prošloga stoljeća.  Tada je već dobio 10 godina zatvora, koje je odslužio između 1970. i 1980.