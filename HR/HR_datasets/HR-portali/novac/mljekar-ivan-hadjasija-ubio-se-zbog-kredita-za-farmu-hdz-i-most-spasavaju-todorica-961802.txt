PRIJE nepuna dva tjedna, točnije 26. ožujka, Ivan Hađasija, proizvođač mlijeka iz Šimljana kod Bjelovara, počinio je samoubojstvo.  Na taj očajnički potez Hađasija se, prema riječima kolega mljekara, odlučio zbog ogromnih kredita koje nije mogao vraćati, nakon što je izgradio farmu pomoću Operativnog programa stočarstva hrvatske vlade koji je pokrenut 2004. godine.  Policija ovu tragičnu vijest nije objavila. Na upit zašto to nisu učinili, kazali su nam da vijesti o samoubojstvima ne objavljuju. Veliki broj mljekara digli su ruku na sebe ili su se razboljeli  Mladen Šolčić, potpredsjednik Proizvođačke organizacije u sektoru mljekarstva "Mliječni put Hrvatske" iz Bjelovara, za Index je potvrdio da je njegov kolega Ivan Hađasija 26. ožujka počinio samoubojstvo.  "Čak ni policija to nije objavila. Nažalost, ovo nije jedini slučaj. Velik broj mljekara digli su ruku na sebe ili su se razboljeli i potom umrli jer su bili previše zaduženi. Za to krivim državu jer se nismo mi uvukli u dugove nego nas je ona prevarila. Prije nekoliko godina preminuo je i moj najbolji prijatelj Nikola Andrić. Dobio je infarkt zbog teške situacije u kojoj se našao", rekao nam je Šolčić.  Kazao je da ga najviše smeta kad se o mljekarima govori da su se sami uvukli u dugove.  Nitko od njih, tvrdi on, nije svjesno i samovoljno ušao u dugove. "Bio je branitelj, ali to nije unovčio, nego se primio posla"  "Kad je vlada 2004. pokrenula Operativni program stočarstva, tad je masovno potaknula stočare na gradnju farmi. Država je tada uspostavila cijenu otkupa mlijeka za 3,2 kune po litri. Danas je cijena otkupa mlijeka 1,85 kuna po litri. Tim stručnjaka s Agronomskog fakulteta, iz Ministarstva poljoprivrede i mljekari izračunali su da 3 kune košta proizvodnja litre mlijeka.  Hađasija je baš kao i ostali mljekari upao u dugove, u njih nije ušao samovoljno nego sa željom da radi s dvojicom sinova na farmi. Hađasija je bio branitelj, ali nije unovčio braniteljski status nego se primio posla. Htio je spasiti farmu, ali nije mogao i dugovi su ga gušili. Djeca su mu morala otići u Njemačku. Žalosno je, ali dogodilo se to da je digao ruku na sebe", rekao je u razgovoru za Index mljekar Šolčić.  Naveo je kako se otkupna cijena mlijeka od 3,2 kune, koja je 2004. ugovorena, trebala zadržati 12 godina, ali je 2008. sve propalo i cijena mlijeka pala je na 1,6 kuna. "Neka netko objavi koliko je Todorić dobivao poticaja od države"  Dodao je i to kako se naježi kad čuje tvrdnje da su se mljekari zadužili i kaže da ih je u dugove gurala država.  "Policija nije objavila u javnosti to da se čovjek ubio i zašto je to uradio, a o problemima Ivice Todorića već mjesec dana se govori u medijima i traži se od nas da ga spašavamo. Kad smo mi 2012. govorili i upozoravali na sve što će se dogoditi, tada su nas pljuvali. Neka netko objavi podatke koliko je Todorić svih ovih godina dobivao poticaja od države, a on je sada u dugovima i svi ga trebamo spašavati. A ne piše se o tome kad je čovjek počinio samoubojstvo jer ga je država dovela u dugove. Eto koliko ovaj narod vrijedi za državu, i to je žalosno", rekao je Šolčić za Index.   Razgovarali smo i s predsjednikom "Mliječnog puta Hrvatske" Mariom Rengelom iz Virovitice. On nam je također potvrdio navode o nesretnom slučaju Ivana Hađasija. Tvrdi kako su mljekari ogorčeni i u ogromnim financijskom dugovima, pa ih se dosta ubilo ili su se teško razboljeli. "Mjesečno sam u gubitku 30.000 kuna"  I on je, dodaje, jedan od njih. Zbog svih problema u proizvodnji mlijeka i stresa obolio je od dijabetesa.  "Kad sam 2005. izgradio farmu, bilo je 60.000 OPG-ova koji su proizvodili mlijeko. Danas nas ima svega 6000. Jedini razlog zatvaranju farmi je pad cijene mlijeka. Otkupljivači nam po litri mlijeka plaćaju 1,85 kuna, a proizvodna cijena za litru kreće se od 3 do 3,10 kuna.  Ljudi su zbog toga ogorčeni i upali su u novčane dugove. Da biste proizvodili mlijeko, morate imati mehanizaciju koja košta, a na kraju radite s minusom i upadate u dugove. Ja sam svaki mjesec u gubitku oko 30.000 kuna. Nadamo se kako će država napokon pronaći rješenje za spas mljekarstva", rekao nam je Rengel.  Tvrdi kako se ministar poljoprivrede Tomislav Tolušić bori za poljoprivrednike i nada se da će doći do zajedničkog rješenja. Nadu polaže u novi Zakon o sprječavanju nepoštene trgovačke prakse koji je u izradi. Navodi kako takav zakon već postoji u zemljama Europske unije. "U zemljama EU-a otkupna cijena mlijeka je 70 centi po litri"  "Prema tom zakonu, minimalna cijena otkupa mlijeka u zemljama EU-a iznosi 70 centi po litri. Trgovački lanci stoga ne mogu staviti cijenu mlijeka nižu od te. Nedavno je ministar objavio ugovor jednog trgovačkog lanca, u kojem se vidi ta nepoštena trgovačka praksa. Mi smo predložili da minimalna cijena na polici bude jednaka cijeni proizvodnje. Kod nas imamo slučajeve da se litra mlijeka u dućanu prodavala za 2,89 kuna, a nas košta 3 kune samo da je proizvedemo", kaže Rengel.  Tvrdi kako trenutačno hrvatski proizvođači mlijeka ne zadovoljavaju ni 50 posto potreba hrvatskog tržišta. Zbog loše situacije u Hrvatskoj, napomenuo je, nema ni 100.000 krava.  "Imamo manje krava nego Slovenija. Pokušavamo nešto promijeniti da se cijena mlijeka poveća. Mlijeko u trgovinama mora poskupjeti. Nije normalno da litra vode košta 6 ili 7 kuna, dok se litra mlijeka prodaje po 4 kune. To je nerealno.  Todorić zapošljava 60.000 ljudi, a Hrvatska je 2005. imala točno toliko proizvođača mlijeka. Sad nas ima 6000. Nas nitko nije spasio i sanirao kad smo propadali jedan po jedan i kad su se gasile farme. I sad se očekuje od nas da mi saniramo Todorićeve dugove", razočarano je rekao Rengel.  Tvrdi da će biti primoran ugasiti i svoju farmu ako se pod hitno nešto ne promijeni. Podsjetimo na to da je vlada premijera Andreja Plenkovića donijela zakon koji je u javnosti nazvan lex Todorić jer je jasno da njime pokušava spasiti koncern Ivice Todorića. Ministar financija Zdravko Marić kazao je da Agrokor ne uživa poseban tretman i najprije je lagao o njegovu poreznom dugu.  "Nikad nisam rekao da dug Agrokora prema državi ne postoji", rekao je danas pred novinarima ministar financija. Međutim, 15. ožujka ministar Marić, odgovarajući na novinarski upit o poreznom dugu Agrokora, rekao je da "ništa neuobičajeno po pitanju poreza za sada nije uočeno". Točnije, Marić je rekao da nema izvanrednog stanja.