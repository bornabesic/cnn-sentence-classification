Konferencija “Oblici učenja na radnom mjestu za učenike srednjeg strukovnog obrazovanja u RH – analiza stanja, izazovi i preporuke” će se održati 4.travnja 2017. godine u Zagrebu, u. Kongresnom centru Forum, Zagreb, Radnička cesta 50 s početkom u 10:00 sati. Cilj konferencije je raspraviti mogućnosti i prednosti vezane za učenje temeljeno na radu okupljanjem predstavnika iz poslovnog sektora, strukovnih škola i tijela državne uprave. Na konferenciji će se također pokušati utvrditi kako pružiti podršku poduzećima u provođenju učenja temeljenog na radu. Ovo je prva konferencija u sklopu projekta Cap4App "Jačanje kapaciteta komore i partnera za pomoć malim i srednjim poduzećima za uključivanje u naukovanje", koji se realizira u sklopu Erasmus + programa EU. Nositelj projekta je Hrvatska gospodarska komora, a partneri su Austrijska gospodarska komora, Sveučilište u Zadru, Obrtnička komora Zagreb, Regionalni centar za razvoj poduzetničkih kompetencija za zemlje jugoistočne Europe i Hrvatski zavod za zapošljavanje. Na konferenciji će biti predstavljeno izvješće „Analiza postojećeg stanja i shema naukovanja u Hrvatskoj, kao i rezultati istraživanja provedenog u prvoj fazi projekta. Izvješće se temelji na rezultatima istraživanja u kojem su sudjelovale škole, poduzetnici i jedinice lokalne samouprave u kojem je iskazana potreba za podrškom od strane gospodarske komore i drugih dionika. Škole su naglasile kako je suradnja s poduzetnicima nužna za osiguravanje obrazovne dinamike, ali i kako bi se razvio sustav mentoriranja, koji bi rezultirao u konačnici i prilikama za zapošljavanje mladih ljudi. 