Na četrnaestom Cropack natječaju koje se 25. svibnja u organizaciji Instituta za ambalažu Tectus održalo u hotelu Sheraton u Zagrebu komunalno društvo Ivakop osvojilo je prvo mjesto s projektom Za suživot s prirodom u kategoriji „EKO CROPAK - Edukacijski projekt“. Time je pružena mogućnost izravnog sudjelovanja na svjetskom natječaju WorldStar u organizaciji Svjetske organizacije za ambalažu. U nekoliko kategorija nagrade su osvojile renomirane dizajnerske, tiskarske i prehrambene tvrtke kao što su Studio Grozić, Argeta, Pivnica Medvedgrad, Iločki podrumi i druge. Nominirane tvrtke koje nisu osvojile nagrade su: Kraš, Franck, Hrvatski Telekom, Carlsberg Croatia, Maraska, Ledo, Podravka, Badel 1862, Labud, Lidl Hrvatska, Paška sirana, Zvijezda i dr. Ponosni smo što smo bili u društvu renomiranih tvrtki u našoj državi, a time se potvrđuje naš vrijedni i stručni rad u planiranju i realizaciji naših projekata! Natječaj Cropack osmišljen je s ciljem promocije i isticanja prednosti i koristi ambalaže kao važnog sredstva zaštite, promocije i identifikacije proizvoda te motiviranja proizvođača i korisnika ambalaže, dizajnera i tiskara na proširenje tehničke i kvalitativne granice ambalažne i grafičke industrije. Natječajem se ujedno želi potaknuti kreativnost mlade populacije (učenika i studenata), naglasiti nužnost kvalitativnih pomaka u promišljanju i prepoznatljivosti vizualnog nacionalnog identiteta ambalaže, grafičkog i industrijskog dizajna, ekoloških svojstava ambalaže te domaćeg razvoja strojeva, uređaja, opreme i sustava gospodarenja ambalažom i ambalažnim otpadom. Projekt s kojim se komunalno društvo Ivakop prijavilo na ovogodišnji natječaj Cropack za cilj ima smanjenje ukupne količine otpada koji se odlaže na odlagalište kroz edukaciju stanovnika o pravilnom načinu odlaganja odvojeno prikupljenog otpada. Objedinjene su sve aktivnosti koje su usmjerene na edukaciju i informiranje stanovništva o načinima postupanja s otpadom. U 2016. godini to su bile aktivnosti na edukaciji učenika u osnovnim školama za koje su održane radionice o odvojenom prikupljanju otpada i kompostiranju. Od 2015. godine korisnici imaju mogućnost prijave za dodjelu kompostera, a ove godine su održane i edukativne radionice o kompostiranju u vlastitom vrtu. Projektom Zamijeni za igru i sudjelovanjem na Festivalu igračaka promovira se ponovna upotreba starih predmeta, posebno igračaka i igara. Redovnom komunikacijom kroz razne kanale korisnike se obavještava o aktivnostima tvrtke. Donacijama prema udrugama civilnog društva i osnovnim školama potiče se odvojeno prikupljanje otpada na radnom mjestu i u obrazovnim ustanovama. Rezultati ovih aktivnosti vide se kroz podatak o opadanju količina miješanog komunalnog otpada koji se odlaže na odlagalištu te kroz povećanje količina odvojeno prikupljenih korisnih sastavnica otpada, papira i plastike.Cilj je promijeniti i navike stanovnika spram otpada, ukazati na važnost brige o zaštiti prirode i okoliša te stvoriti osjećaj uzajamne povezanosti između tvrtke Ivakop i njenih korisnika.