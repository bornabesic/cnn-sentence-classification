Kockice jabuke u šalici, na vrhu. Na dnu bobičasto voće. Tekućina je u sredini. Čaj je to koji se gricka i pije. Osmislila su ga braća Miro i Darko Šarić iz Osijeka, pod brendom Carletti. Pije se i jede u osječkim kafićima, ali i u stotinjak lokala u Zagrebu. Lansirali su ga na tržište prije mjesec i pol. – U jednoj vrećici ima C vitamina za cijeli dan, a nema ni trunke supstrata i kemije. Prirodu smo uspjeli ugurati u vrećicu, ponosni su Miro i Darko. Četiri su okusa – malina, brusnica, borovnica i višnja s vanilijom, a planiraju plasirati i čaj od aronije. – Iskoštimo jabuku i izrežemo na sitne komadiće. Prskamo je sokom limuna i vitaminom C da ne potamni. Kada se osuši, prskamo je sokom od korijena cikle i cvijeta hibiskusa, dva puta – opisuju braća. Od pet vrsta jabuka, samo se jedna može koristiti za taj čaj jer upija vodu. Receptura je njihova, no doradio ju je magistar agronomije sa 35 godina iskustva. Ideja im je sinula na putovanjima u inozemstvu. Viđali su, kaže Miro, konobare kako “iz kanti grabe voće” i prelijevaju ga vrućom vodom. Otišli su korak dalje i zapakirali su voće u vrećice. – Trudimo se svi jesti i piti zdravo pa smo se odvažili na takav pothvat – govori Miro. Prepoznali su ih i u osječkom Centru za obrazovanje Ivan Štark, u kojem se brinu o djeci s posebnim potrebama. Njihov će čaj, nadaju se, zamirisati uskoro i izvan granica Hrvatske. Pregovaraju s distributerima u Sloveniji, Italiji, Poljskoj i Češkoj. U maloprodaji ih još nema jer su žurili izbaciti ga na tržište dok je zima. – Razmišljamo i o ljetnoj, ledenoj verziji – najavljuju braća koja su prije sedam godina stvorila brend Milk Shake s frapeom bez kofeina. >> Ne pijete zeleni čaj? Vrijeme je da počnete 