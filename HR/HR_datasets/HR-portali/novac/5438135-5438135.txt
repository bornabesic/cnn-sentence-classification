Dionice Ine naglo su skočile na Zagrebačkoj burzi nakon što je premijer Andrej Plenković na Badnjak objavio kako Vlada od MOL-a planira otkupiti dionice Ine, piše Dnevnik.hr. Dionica je porasla za 9,37 posto i najviša cijena sada iznosi 3199 kuna po dionici - dosad je prodano svega 14 dionica. Dionice Ine trenutno se nalaze u segmentu promatranja zbog medijskih napisa o planu Vlade za preuzimanje MOL-ovih dionica Ine. Podsjećamo, u subotu poslijepodne premijer Plenković je rekao da Hrvatska očekuje negativanu odluku u arbitražnom procesu INA-MOL u kojem je arbitražni sud u Ženevi odlučio da nema dokaza o kaznenim djelima prilikom preuzimnja INA-e od strane mađarske energetske kompanije. Premijer je odmah potom najavio da će Hrvatska krenuti u proces preuzimanja MOL-ovog udjela u INA-i koji je procijenjen na vrijednost od gotovo 3 milijarde eura. Plenković nije objasnio kako će država to učiniti, samo je istaknuo da kupovina dionica INA-e neće dovesti do novog zaduživanja Hrvatske.