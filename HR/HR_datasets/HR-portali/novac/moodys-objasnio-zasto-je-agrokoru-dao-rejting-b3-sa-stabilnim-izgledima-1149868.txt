Rejting agencija Moody's u srijedu je objavila priopćenje u kojem pojašnjava rejting koji je dala Agrokoru početkom siječnja, B3 sa stabilnim izgledima, u kojem ističe da taj koncern ima dovoljnu likvidnost za otplatu svih dugova koji dospijevaju 2017. unatoč otkazivanju sindiciranog zajma 18. siječnja. Kako ističu u Moody's-u, zahvaljujući refinanciranju koje je obavljeno krajem 2016., koncern nema značajnije otplate obveznica ili bankovnih kredita sve do rujna 2018. godine. Međutim, kažu da je otkazivanje sindiciranog zajma u siječnju s kreditnog aspekta negativno, jer Agrokor ostaje ovisan o ograničenom brojku ruskih banaka. Moody's međutim kaže da složenost financija ograničava Agrokorov rejting. Naime, dugovi Agrokora su na tri razine: razini grupe, Mercatora i njegova holdinga - Adrie. Iz Moody's-a primjećuju da grupa također uključuje nekoliko u potpunosti konsolidiranih podružnica no koje nisu u potpunom vlasništvu koncerna, posebno u dijelu prerade hrane, najprofitabilnijeg segmenta. Način na koji gotovina cirkulira unutar grupe nije jasan no čini se da dijelom ovisi o međukompanijskim zajmovima, kažu u Moody's-u. Ta agencija ističe i nisku razinu generiranja novčanog toka. "Predviđamo da će slobodan novčani tok (kako ga definira Moody's) biti blizu nule tijekom iduće dvije godine, jer će plaćanje kamata apsorbirati većinu Agrokorove zarade", kažu u Moody's-u. Procjenjuju da će u 2017. Agrokor imati trošak kamata koji ne uključuju PIK-ove od 2,3 milijarde kuna ili 310 milijuna eura. To će apsorbirati više od polovine EBITDA Agrokora za koji u Moody's-u procjenjuju da će biti 4,3 milijarde kuna ili 580 milijuna eura. Po procjenama Moody's-a, Agrokor će tijekom 2017 imati ulaganja od 1,5 milijardi kuna ili 200 milijuna eura. "Po našem mišljenju, kompanija ima ograničenu fleksibilniost za značajno smanjenje kapitalnih ulaganja, jer se mora nositi sa snažnom konkurencijom njemačkih diskontera Aldija i Lidla, što zahtijeva održavanje dućana u dobrom stanju", kažu u Moody's-u. Ključnim ističu jasan plan kako bi se riješila isplata PIK zajmova da bi se održao rejting Agrokora na sadašnjoj razini. Agrokorov holding Adria izdao je PIK zajmove kako bi financirao akviziciju Mercatora, podsjeća Moody's. Napominje da je tijekom posljednjeg refinanciranja dodana nova klauzula kojom se specificira da bi odgovarajući zajmovi mogli odmah doći na naplatu, ako se PIK-ovi ne refinanciraju do 8. ožujka 2018. godine. Moody's napominje da bi, ako se PIK-ovi ne otplate do 8. lipnja 2018., to moglo izazvati promjenu kontrole, a to bi omogućilo bankama i imateljima obveznica da zatraže hitnu otplatu. Moody's napominje i da je Agrokorovo računovodstvo netransparentno u određenim područjima. Naime, kaže da su Agrokorova revidirana financijska izvješća za 2015., koja su zadnja raspoloživa, nedovoljna transparentna u određenim područjima.  Moody's je početkom siječnja snizio rejting Agrokoru s B2 na B3, a vjerojatnost banktrota s B1-PD, na B3-PD, uz stabilne izglede. >> Veliki gaf poljskog ministra: 'Da nije bilo njega ovo nikada ne bismo saznali' 