Tehnološki div Apple je prva američka kompanija čija je tržišna kapitalizacija dosegnula 800 milijardi dolara, nešto više od dvije godine nakon što je prešla prag od 700 milijardi dolara.  Na kraju trgovanja u utorak Appleova je dionica porasla 0,64 posto, na 153,99 dolara, čime procijenjena tržišna vrijednost kompanije iznosi 802,8 milijardi dolara.  Vrijednost dionice proizvođača iPhonea porasla je 33 posto ove godine i gotovo 50 posto od američkih predsjedničkih izbora u studenom. Kompanija trenutno predstavlja 4 posto od ukupne vrijednosti tvrtki uvrštenih u indeks S&P 500, koja iznosi 21,700 milijardi dolara.  "To samo pokazuje koliko je to moćna franšiza. Moguće je da je najmoćnija franšiza u zemlji danas", kazao je predsjednik financijske kuće LibertyView Capital Management Rick Meckler.  "S obzirom na to da ima ograničeni broj proizvoda, doista je dominirala tržištem na način kako tek nekoliko kompanija može, a uspjela je i zadržati maržu unatoč brojnim konkurentima", kazao je Meckler. Ako Apple nastavi ovako rasti, kompanija će do kraja ove godine dosegnuti tržišnu vrijednost od 1.000 milijardi dolara. Vrijednost Applea prilikom jučerašnjeg zatvaranja tržišta od 802,8 milijarde dolara veća je od vrijednosti ekonomija 45 od 50 američkih država. Pritom, veću vrijednost imaju samo države Illinois, Florida, New York, Teksas i Kalifornija.  