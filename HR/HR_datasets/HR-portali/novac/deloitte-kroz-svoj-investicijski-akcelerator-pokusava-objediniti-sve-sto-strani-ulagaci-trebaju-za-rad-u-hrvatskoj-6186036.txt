Investicije su najvažniji i najtrajniji zalog u održivi gospodarski rast, istaknula je Martina Dalić, potpredsjednica Vlade i ministrica gospodarstva, danas u Zagrebu na konferenciji o izravnim stranim ulaganjima „Najbolje prakse privlačenja stranih ulaganja srednje i jugoistočne Europe“. Konferenciju je organiziralo Udruženje stranih ulagača u Hrvatskoj i međunarodna konzultantska tvrtka Deloitte, pod visokim pokroviteljstvom Predsjednice Republike Hrvatske Kolinde Grabar-Kitarović. To je prilikom Dalić rekla da u ostvarivanju cilja privlačenja novih stranih ulaganja u Hrvatsku, treba ostvariti dva bitna zadatka – osnažiti aktivnosti Hrvatske koje donose nove tehnologije, poput IT-a, te proširiti sektorsku podlogu za investicije. - Stvaranje uvjeta je trajni zadatak ove Vlade i svih drugih vlada koje će doći u budućnosti – rekla je Dalić. Stvaranje boljih uvjeta investiranja se, kaže, ne može ostvariti kroz jednokratne aktivnosti. Upravo zato, Vlada je postavila reforme vezane uz jačanje rasta i ostvarivanje zakonitosti poslovanja, što je pretpostavka snažnijeg investiranja. - U tom segmentu Vlada priprema određene mjere koje će povećati efikasnost pravosuđa. Naravno, drugo bitno područje je smanjivanje administrativnih i birokratskih barijera, naglasila je Dalić.  U tom kontekstu, dodaje, u provedbi je akcijski plan, a do rujna bi trebao biti dostupan internetski servis koji bi trebao omogućiti poduzetnicima i investitorima da prijavljuju administrativne barijere s kojima se suočavaju. - Ovih dana bit će pokrenut novi proces proširivanja popisa administrativnih barijera koje nisu pokrivene postojećim Akcijskim planom, radi stvaranja kulture da državna administracija svaki put kada donosi ili mijenja neke propise vodi računa kakve troškove oni donose gospodarstvu – najavila je Dalić, i dodala da su tijekom svibnja počeli raditi na tome. Na skupu je Mladen Fogec, predsjednik Udruženja stranih ulagača u Hrvatskoj, rekao da se u zadnjih godinu dana od prošle konferencije promijenilo to što imamo već treću Vladu u dvije godine. Prepreka koju stalno ponavljaju, kaže, je da su česte promjene pravila i regulacija što pridonosi neizvjesnosti, ali promjena porezne politike, koju je Vlada napravila, je sukladno njihovim preporukama po smanjenju poreza. - Nadamo se da Hrvatska neće izgubiti još jednu godinu gdje će se odvojiti politika od gospodarstva – istaknuo je Fogec. Isto tako, dodaje, Vlada bi se trebala brinuti ne samo o novim ulagačima, nego i o onima koji posluju u Hrvatskoj dugi niz godina, a treba zadržati i postojeće strane ulagače. Dražen Nimčević, partner u Deloitte Croatia, istaknuo je da su suorganizirali konferenciju zbog želje i dužnosti da rade na privlačenju stranih investicija u Hrvatskoj. - Imamo inicijativu Deloitte Investment Accelerator koja pokušava objediniti sve što strani ulagači trebaju za rad u Hrvatskoj. Naša je želja da i dalje budemo podrška stranim investitorima s ciljem da razina stranih ulaganja u Hrvatskoj bude visoka – rekao je Nimčević. Marko Jurčić, ekonomski savjetnik predsjednice Kolinde Grabar-Kitarović, rekao je da sama ulaganja u zadnjih 24 godine nisu toliko niska u odnosu na druge države, ali ipak ne bi trebali biti zadovoljni tom razinom ulaganja. - Daleko smo u praksama u privlačenju ulaganja u odnosu na druge zemlje. Konačno, vidimo da se u Hrvatskoj fokusiramo ne samo na paušalne mjere nego se stvarno radi na preporukama oko privlačenja stranih ulagača, od smanjenja poreza do smanjenja administrativnih prepreka – rekao je, i dodao da se treba promijeniti nastup prema ulagačima. - Trenutno se nalazimo u situaciji da Hrvatska zbog izostanka pristupa privlačenja ulagača nije na mapi stranih ulagača koji su usmjereni prema ulaganju u proizvodnju i izvoz, što je bitno za održivi gospodarski rast – zaključio je.