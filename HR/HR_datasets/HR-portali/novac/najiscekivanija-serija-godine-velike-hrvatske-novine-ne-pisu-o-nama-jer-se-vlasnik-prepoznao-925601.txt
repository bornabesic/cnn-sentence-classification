«»Foto: Vedran Tolić/Index  U ZAGREBAČKOM Branimir centru sinoć je održano svečano predstavljanje dramske serije "Novine" koja će se od 16. listopada emitirati nedjeljom na Prvome programu Hrvatske televizije s početkom u 20.10. Serija od 12 nastavaka prema scenariju Ivice Đikića i u režiji Dalibora Matanića prati život i odnose u redakciji jednoga utjecajnog dnevnog lista, a govori o utjecajima moćnika i političara na medijsku scenu. U njoj se prate osobni odnosi i sukobi nekoliko ključnih novinara i urednika u redakciji rastrganih između profesionalnoga integriteta, žutila i komercijalizacije novinarstva te prljavih zakulisnih igara. Uz osobe iz javnog života na svečanoj projekciji pojavili su se producenti, scenarist i mnogi glumci iz serije, a mi smo porazgovarali s Brankom Katić koja u seriji glumi novinarku Dijanu Mitrović i Aleksandrom Cvjetkovićem koji je utjelovio tajkuna Marija Karduma. Hrvatska serija kakvu još nismo gledali Iako je serija već skupila niz odličnih kritika i oduševila publiku gdje god se prikazivala, glumci tvrde da su oduševljeni reakcijom zagrebačke publike. "Prezadovoljna sam. Prije Zagreba bila sam na promociji serije na filmskom festivalu u Sarajevu i sviđa mi se kako je sve ispalo jer uspjeli smo našu priču ispričati na jedan otmjen i fin način. Znali smo da imamo dobru priču, ali nikada ne znaš kako će sve ispasti do zadnjeg trenutka", rekla nam je Branka Katić. "Gledam seriju već drugi puta u kinu i stvarno izgleda kao film. Nisam na našem jeziku navikao gledati takav ritam, takvo odvijanje radnje i takve scene pa čak ni takvu vrstu glume i kameru. Sve je to bliže skandinavskom ili sjevernjačkom načinu pričanja priče. Iznenadio sam se radom cijele ekipe. Za neke kolege nisam znao da su toliko dobri i mislim da je to rezultat rada s Matanićem", govori nam Cvjetković. Lopovčine, kurvetine i politčari Za razliku od Amerikanaca koji se često oslanjaju na "method acting" i proživljavanje onoga kroz što prolaze i sami likovi, Katić i Cvjetković tvrde da je najveći dio onog što gledamo na ekranu bio na papiru i da su uz odličan Đikićev scenarij koji je upoznat s tim kako stvari funkcioniraju u redakcijama i sugestije Dalibora Matanića, uspjeli stvoriti uvjerljive likove. Budući da je mnogo toga što vidimo u seriji zapravo hrvatska stvarnost, zanimalo nas je je li Cvjetković u svojoj izvedbi pokušao kanalizirati nekog poznatog hrvatskog političara ili tajkuna: "Nije bilo potrebno. Već sutra ćete otvoriti novine ili pogledati Dnevnik i vidjeti barem trojicu ovakvih. Iako postoji nekoliko likova o kojima sam razmišljao stvarajući lik Karduma, bilo je fantastično kad je jedan vlasnik velikih hrvatskih novina, prepoznavši se u liku, odbio objavljivati bilo kakve vijesti o nama iako sam već bili na festivalu u Sarajevu i imali premijere u Puli i Rijeci. Uvrijedio se jer je mislio da je lik nastao prema njemu. Doduše, ne znam je li Ivica pišući scenarij imao nekog na umu. Vjerojatno jest. Pretvoriš dva-tri takva lika u jednog i dobiješ jednog pravog poštenog Hrvata". Pitali smo ga i je li mu zabavnije glumiti negativca ili pozitivca, no, Cvjetković tvrdi da on Karduma iz razumljivih razloga nije doživljavao kao suštinski negativnog čovjeka: "Kardum je prosječna hrvatska realnost. Mi zapravo na početku znamo vrlo malo o tom liku kao što ne znamo ni odakle novac 90% hrvatskih vičnih političara. Od HDZ-a, SDP-a, HSS-a, HNS-a i ostalih stranaka. Lopovčine. Možemo tako i o njima govoriti jer su ljudi koji su se snašli. Tako se i Kardum snalazi, a ni drugi nisu puno bolji. Zašto moja žena u seriji koja je kurvetina nije negativna, a ja jesam? Tako je to, moraliziramo oko nekih stvari, a oko drugih ne". Branka Katić također tvrdi da je lik Dijane Mitrović bilo užitak glumiti jer je odlično napisan: "Ne znam puno o situaciji u Hrvatskoj, ali sam dovoljno dugo živjela u Srbiji da bih znala da kod nas malo toga može proći bez cenzure i utjecaja moćnika na ono što se objavljuje u medijima. Mislim da je ovo univerzalna poruka koja nadilazi regiju. Pravi istraživački novinari ponekad se moraju skrivati u ambasadama". "Pametna publika prepoznat će kvalitetu" Branka je oduševljena time kako je serija ispala, a što se priprema tiče, tvrdi da je mnogo toga bilo u način na koji joj je lik predstavljen: "Matanić mi je odmah na početku rekao da Dijana nije ambiciozna novinarka, da je boli 'bip' za sve, da je nije briga za položaj i da joj svi idu na živce. To mi je bilo fenomenalno. Matanić ima tu moć da ti u par natuknica prenese samu srž lika". Kao srpska glumica, Branka Katić morala je svladati hrvatski naglasak i premda tvrdi da nije talent za naglaske, posao je odradila fantastično i teško je da će se bilo tko požaliti na njezin hrvatski: "Radila sam s Anitom Tripalo i ona mi je jako pomogla i radila puno sa mnom. Veći mi je problem bio taj naglasak u glavi. Nisam nikad živjela u Hrvatskoj, nisam radila u Hrvatskoj, a kao glumica imam potrebu govoriti iz srca i da sve to što izgovaram dolazi iz stanja u kojem sam. Ali provela sam nekoliko tjedana slušajući radio, snimila sam Anitu i to slušala, imala sam i ove divne glumce oko sebe, a i vozač me svakog jutra zezao kaže li se 'kava' ili 'kava'". Budući da je radila i u Americi na velikim projektima (Big Love, Entourage, Breaking and Entering, Captain America: The Winter Soldier, Public Enemies, Bored To Death, Red Widow, American Odyssey), zanimalo nas je kakve su razlike između rada na visokobudžetnim američkim serijama/filmovima i u daleko skromnijim hrvatskim uvjetima: "Najiskrenije, nema tog projekta na kojem sam radila, a da mi je bilo bolje od ovog iskustva. Na ovim prostorima imamo talentirane glumce i režisere, imamo manje novca, ali i dalje uspijevamo napraviti kvalitetne proizvode koji skupljaju nagrade na svjetskim festivalima. Najveći problem je to što naše države ne brinu dovoljno o umjetnicima koliko je to slučaj inozemstvu. Što se publike tiče, vjerujem im. Pametna publika prepoznat će kvalitetu".