Ministar turizma Gari Capelli protivi se dizanju stope PDV-a za ugostiteljske usluge s 13 na 25 posto, što je u suprotnosti i sa Strategijom razvoja turizma Hrvatske 2014.-2020. usvojenom u Hrvatskom saboru. Nakon niza sastanaka sa strukom i analize stanja, argumente protiv novih nameta turizmu ministar Capelli ovih će dana iznijeti i svojim kolegama u Vladi, ministru financija Zdravku Mariću, ali i premijeru Andreju Plenkoviću. – Riječ je o prijedlogu porezne reforme koju smo dobro raspravili s dionicima turističke industrije. S obzirom na to da je sukladno Strategiji razvoja turizma predviđeno porezno rasterećenje, smatramo da, uzimajući u obzir realnost hrvatskog proračuna i nemogućnost smanjenja PDV-a u ovom trenutku, PDV na smještaj i na ugostiteljstvo trebaju ostati na 13 posto. Za to imamo snažnu podršku struke i takvo ćemo mišljenje zastupati dalje prema Ministarstvu financija – kazao je ministar za Poslovni dnevnik. Ministarstvo turizma, ističe, podržava prijedlog porezne reforme u cjelini, koja će dovesti i do povećanja dohotka dobrom dijelu hrvatskih građana, no mjere koje su predložene za turizam u dijelu oporezivanja porezom na dodanu vrijednost nisu prihvatljive ni Ministarstvu turizma, a ni turističkoj industriji. Capelli stoga dodaje da se ne smije zaboraviti da je turizam horizontalna djelatnost i zapravo je izvoz na pragu, a izvoz je u cijelosti oslobođen plaćanja PDV-a. Ovoga tjedna ministar turizma sastao se s udrugama ugostitelja i turizma te hotelijerima, koje je prošlog tjedna, kad su imali i Dane hrvatskog turizma na Braču, neugodno iznenadila vijest o novim porezima. Kako se utjecajem poreznih nameta u naporima da se snize stope u turizmu bave već godinama, industrija je ministru spremno predočila analize kojima raspolažu, ali i najnovija predviđanja kretanja turizma ako prođe prijedlog reforme. Njihove procjene govore da bi izravan rezultat podizanja stope ugostiteljstvu s 13 na 25 posto bilo smanjenje investicija u čitavom sektoru turizma u iznosu od oko 12 milijardi kuna u iduće tri godine. Ujedno se očekuje zatvaranje objekata i gubitak više od 10.000 radnih mjesta u ugostiteljstvu te znatno povećanje poslovanja u sivoj zoni. Takvi gubici imali bi multiplikativno negativan utjecaj na ukupno gospodarstvo te državni proračun, kažu. Navode podatak da su prije uvođenja međustope PDV-a na ugostiteljstvo 2012. godine investicije u turizmu iznosile oko 2 milijarde kuna godišnje, bez tendencije rasta. Najavljene investicije 2016. godine iznosit će 4,3 milijarde kuna, a sadašnjom dinamikom rasta doseći će 7 milijardi kuna 2019. godine. Osim ulaganja u nove objekte, zbog pada dobiti znatno će se smanjiti reinvestiranje, što će hrvatski turizam vratiti na tri zvjezdice i masovni turizam, upozoravaju naši sugovornici iz turizma koji ovih dana planiraju izaći u javnost sa zajedničkim stavom. Podsjećaju i na to da Hrvatska i dalje ima jednu od najviših stopa PDV-a u turizmu na Mediteranu. Štoviše, Crna Gora, koja primjenjuje stopu od 7 posto na smještaj, ljetos je donijela odluku o spuštanju PDV-a na ugostiteljske usluge na 7 posto hotelima više kategorije, doznajemo u crnogorskom Ministarstvu održivog razvoja i turizma.       >> Ugostitelji tvrde: Ministar turizma podržava da se stopa PDV-a ne povećava 