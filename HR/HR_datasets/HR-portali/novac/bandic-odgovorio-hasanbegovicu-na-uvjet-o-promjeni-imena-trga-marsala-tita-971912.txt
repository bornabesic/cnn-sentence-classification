AKTUALNI zagrebački gradonačelnik Milan Bandić u ponedjeljak je izjavio kako je njegova Stranka rada i solidarnosti spremna odustati od svih čelnih funkcija u zagrebačkoj Gradskoj skupštini samo kako bi se formirala "velika koalicija".  "Po rezultatima nam pripada predsjednik Skupštine, ali spremni smo sve žrtvovati samo da vidimo taj konsenzus i da bude malo hrvatskog zajedništva", rekao je Bandić u vijestima RTL-a. Njegova Stranka rada i solidrarnosti, naime, relativni je pobjednik nedjeljnih lokalnih izbora, ali u Skupštini nema većinu.   Znakovita "sugestija" Hasanbegoviću  Na riječi Zlatka Hasanbegovića, s liste nezavisne Brune Esih koja je također ušla u Skupštinu, da su spremni poduprijeti Stranku rada i solidarnostin u Skupštini ako promijeni ime Trga maršala Tita, Bandić odgovara: "Moja sugestija Hasanbegoviću je da nema uvjeta".  Ponovio je da o imenu toga trga građani trebaju odlučiti na referendumu. "To je jedino moguće. Jer, što ako mi sad promijenimo ime, a poslije dođe lijevija opcija na vlast u gradu, znate što će oni napraviti? Opet će promijeniti ime i nismo napravili ništa", kazao je.