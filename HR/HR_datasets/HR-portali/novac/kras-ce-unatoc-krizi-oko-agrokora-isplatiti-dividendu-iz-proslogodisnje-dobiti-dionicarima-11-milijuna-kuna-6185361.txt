Dioničari Kraša na glavnoj skupštini sazvanoj za 25. kolovoza odlučivat će o rasporedu lanjske dobiti od 17,3 milijuna kuna i isplati dividende od 8 kuna po dionici, navodi se u pozivu za skupštinu objavljenom u ponedjeljak.   Kraš u 2016. nije isplaćivao dividendu, a u 2015. dividenda je iznosila 10 kuna po dionici.   Uprava Kraša predlaže dioničarima da se lanjska dobit od 17,3 milijuna kuna rasporedi tako da se 739.513 kune stavi u zakonske rezerve, a preostali iznos nakon isplate dividende u zadržanu dobit.   Iz dobiti ostvarene u 2016. isplatit će se dividenda od 8 kuna po dionici svim dioničarima koji su kao vlasnici dionica upisani u depozitariju SKDD-a na dan 18. kolovoza.   Datum od kada će se trgovati dionicom Kraša bez prava isplate na dividendu je 17. kolovoza, dok će dividenda najkasnije biti isplaćena 24. listopada.   Tako će se za dividendu ukupno isplatiti 10,99 milijuna kuna.   Uprava predlaže i da se članovima Uprave i radnicima s posebnim ovlaštenjima i odgovornostima obavi isplati temeljem rezultata poslovanja Kraša i to na osnovu posebne odluke Uprave.