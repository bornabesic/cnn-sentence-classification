U HRVATSKOJ je odnos radnika i umirovljenika užasan – približava se 1:1, što bi otprilike značilo da svaki zaposleni dobiva jednog "penzića" na skrbi za financiranje. Stvari ne idu nabolje, i to iz dva razloga, u Hrvatskoj u punu starosnu mirovinu već godinama ide ispod 20% stanovništva, dok u jednoj bogatoj Njemačkoj to bude nekih 60%. Dodatno, uz radni odlazak u mirovinu, ogroman broj radne snage je otišao ili odlazi iz Hrvatske, što znači da će puniti irske, njemačke ili kanadske, a ne hrvatske mirovinske fondove.  Nemojte se zavaravati da će se Hrvati iz Irske ili Njemačke vratiti. Nisu se vraćali ni 60-tih, kada su djecu ostavljali ovdje djedama i bakama. Sada idu cijele obitelji. Netko se možda i vrati kao umirovljenik, da bi na Jadranu uživao s njemačkom penzijom.  I u cijeloj toj priči gdje nemamo ni za postojeće mirovine – naše Ministarstvo demografije, obitelji, mladih i socijalne politike izlazi s genijalnom idejom nacionalne mirovine za starije od 65 koji nisu nikada radili. Treba im dati – penziju. Njih ni manje ni više oko 100.000! Jer, kako objašnjavaju, oko 100.000 osoba starijih od 65 godina u Hrvatskoj nema nikakva primanja, a samo 9287 ih prima socijalnu pomoć. Dakle, novih 100.000 ljudi na grbači onog sve manjeg broja koji radi! I to doslovno na grbači – jer ti ljudi nisu nikada uplaćivali u mirovinske fondove.  Zašto bismo plaćali one koji se nisu potrudili raditi?  Jasno je, socijalna smo država, nećemo dopustiti ni da najveći neradnik gladuje. Jasno je, postoje oni koji radi bolesti ili ozlijede ne mogu raditi – i zavrjeđuju svu našu pažnju i pomoć. Makar danas se uz odgovarajuće obrazovanje i pomoć može puno, imam osobno rođaka, teški invalid u kolicima koji je profesionalno uspješniji od većine zdravih…  No, da li socijalna država treba ići do granice pomaganja onima koji se cijeli svoj život nisu potrudili niti sakupiti onih minimalnih 15 godina staža? Ima naravno zanimanja s kojima je prilično teško naći zaposlenje, ali ne naći ga ni na koji način cijeli život, od socijalizma do danas? Zašto bi se uzimalo radnicima da bi se dalo očitim neradnicima? Pa i sezonski posao, a zadnjih desetak godina čak i ugovori o djelu se broje za mirovinsko. Onaj tko nije zaradio barem minimalnu mirovinu kriv je za to sam, sam i isključivo sam. Zašto bi mu ja ili vi davali novac?  Kažu, ima žena koje su odlučile biti domaćice – te ionako nasljeđuju mirovinu supruga. Ostalo mogu riješiti bračnim ugovorom. Ima onih koji su bili prisiljeni raditi na crno pokoju godinu – ali baš cijeli radni vijek, teško. Ima onih koji su se odlučili umjesto posla posvetiti obitelji – zašto ih sada ta obitelj kojoj su posvetili život ne bi financirala?  Izuzimamo naravno slučajeve gdje je nemanje radnog staža posljedica bolesti ili ozlijede (za što imamo socijalni sustav i neka imamo i treba imati i to je druga priča).  Političko kupovanje glasova  Kažu iz ministarstva kako bi ta "nacionalna mirovna" trebala biti veća od socijalne pomoći, a manja od starosne mirovine. U pitanju je jeftino političko kupovanje glasova tuđim novcem, ništa više.   Zašto ne bismo išli drugim putem: tko smatra da nacionalna mirovina treba, osnuje nekakav fond, zakladu i onda u nju trpa svoj privatni novac i pokazuje se društvu kao veliki humanist. A ne da se prisiljava cijelo društvo kako bi pomagalo neradnicima koji su se u 65-toj godini našli iznenađeni činjenicom da nikada nisu radili. Humanost je davati njima? Nije.   Zašto bi bilo humano uzimati onima koji će se ovo ljeto kupati u znoju kao sezonski konobari, sobari, kuhari (jer naravno da se njima, aktivnom stanovništvu uzima novac!) da bi se plaćamo mirovine onima koji se nikada nisu sjetili da bi trebali imati nešto radnog staža? Uvjeti minimalne mirovine u globalnu su jednaki već desetljećima, nitko tko nije radio nema što tu biti iznenađen.   Ako ministrica, Vlada, bilo tko misli da treba postojati nacionalna mirovina, uvijek mogu nastupiti: "Evo mojih privatnih novaca, pomoći ću nekome bez staža!", a ne politički tjerati sve da uplaćuju kako bi oni koji se nisu u 65 godina života sjetili nešto uplatiti u fondove imali.   Dodatno, uvođenjem ove mirovine biti će manje novca za "pumpanje" postojećih starosnih mirovina, tj. za mirovine onih koji su pošteno svojih 30-40 godina radnog staža odradili (dobar dio tih mirovina se isplaćuje izravno iz Državnog proračuna jer se više ne može prikupiti dovoljno iz uplata). Gdje je tu pravda? Nigdje! To je uzmi radniku i daj onome tko svojom voljom nije radio, kao bi socijalisti iz HDZ-a (ne zaboravite, od lex Agrokora od ovoga HDZ pokazuje kako su prava naša crvena, socijalistička stranka) ostvarili socijalistički ideal – jednakost u siromaštvu.   Usput i jedno filozofsko pitanje: u zemlji gdje je skoro 95% stanovništva vjernika abrahamskih religija kao što je Hrvatska, zašto uopće moramo imati ovako razvijeni državni sustav socijalne skrbi, radi onog svakog dvadesetog koji nije vjernik? Zar ne bi bilo bolje to ukinuti, smanjiti poreze i dati da tih skoro 95% građana kojima je među temeljnim životnim i vjerskim prioritetima pomoć bližnjemu, tu istu obavljaju bez posrednika?  *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala