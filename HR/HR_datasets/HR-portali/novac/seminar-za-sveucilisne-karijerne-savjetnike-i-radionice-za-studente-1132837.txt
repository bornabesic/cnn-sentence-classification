Dvodnevni Seminar za sveučilišne karijerne savjetnike „Razvoj kompetencija za upravljanje karijerom“ otvoren je jučer na Filozofskom fakultetu u Zagrebu. Organizatori seminara su Euroguidance centar Hrvatske, koji djeluje u okviru Agencije za mobilnost i programe Europske unije, i Centar za razvoj karijere Filozofskog fakulteta Sveučilišta u Zagrebu. Prvi dan održan je konferencijski dio namijenjen karijernim savjetnicima na visokim učilištima, a danas se održavaju radionice za studente. Teme radionica su, među ostalim, Aktivno traženje posla – pisanje molbe i životopisa, Simulacija selekcijskog intervjua, Uloga emocionalne inteligencije u poslu, Otkrijte i isplanirajte vlastiti karijerni put. Svrha je seminara pružiti potporu karijernim centrima koji djeluju u okviru hrvatskih sveučilišta te ponuditi dobar temelj za osnivanje novih centara kroz informiranje, razmjenu iskustava i primjera dobre prakse na nacionalnoj i regionalnoj razini te umrežavanje ključnih dionika – sveučilišnih karijernih savjetnika, rukovodećih osoba visokih učilišta i predstavnika ministarstava. Također je predstavljen projekt Centra za razvoj karijere Filozofskog fakulteta u Zagrebu i Zaklade Adris pod nazivom „Škola vodstva, umrežavanja i inovativnosti: kurikulum za karijerni razvoj studenata“, Euroguidance centra te sveučilišnih karijernih centara iz Hrvatske, Slovenije i Bosne i Hercegovine.