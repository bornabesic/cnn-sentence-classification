Foto: Hina  PREMA najavama premijera Andreja Plenkovića, 2017. trebala je biti godina poduzetništva, no kada je u pitanju novac iz EU fondova, za poduzetnike nema dobrih vijesti.  Poduzetnici s kojima smo razgovarali, a koji su dobro upućeni u problematiku EU fondova, kažu da se u odnosu na prethodne godine, novac predviđen za poduzetnike smanjuje, a rokovi u kojima se čeka odobrenje projekta sve su dulji.  Najvažniji poziv zatvoren, a ponovno otvaranje tek krajem godine  "Dostupni iznos sredstava je manji nego u prijašnjim godinama, a poziva za sufinanciranje investicija gotovo i nema, dok su rokovi u kojima se poduzetnički projekti ocjenjuju sve dulji", kaže nam poduzetnik čiji su podaci poznati redakciji, ali je želio ostati anoniman kako bi izbjegao eventualnu osvetu birokracije zbog upozoravanja na probleme.  Najvažniji poziv za financiranje Kompetentnost i razvoj, koji je namijenjen malim i srednjim poduzećima, zatvoren je krajem prošle godine uz najavu da će biti ponovno otvoren i dostupan poduzetnicima početkom 2017., kako bi se investicijski ciklus za što više malih i srednjih poduzeća nastavio. Međutim, plan Ministarstva regionalnog razvoja i fondova EU objavljen u siječnju 2017. taj poziv najavljuje tek za sam kraj 2017. "Razlog takvoj odluci sigurno nije nedostatak interesa poduzetnika nego nesposobnost sustava (prije svega resornog ministarstva) da ocijeni pristigle prijave. Za takav bismo razlog mogli imati razumijevanja da je godina 2014., međutim u 2017., četvrtoj godini korištenja sredstava Operativnog programa konkurentnost i kohezija prostora, za takva opravdanja nema razumijevanja", kaže nam sugovornik. Alocirana sredstva iz EU fondova za poduzetnike u 2017. godini, bez novca za poljoprivredu, manja su u usporedbi s prethodnim godinama. Tako će se ove godine alocirati 1.146.641.637 kuna, dok je prošle godine alocirano 1.937.400.000, a u 2015. godini 1.531.200.000 kuna.  Tolušić skraćivao rokove, Žalac ih produljuje Poduzetnici su nezadovoljni i produljenjem rokova za čekanje povratne informacije, odnosno Odluke o odabiru njihovog projekta. Bivši ministar Tolušić želio je rokove skratiti na 90 dana, dok je nova ministrica Gabrijela Žalac rok produljila na 180 dana. "Od trenutka prijave projekta resornom ministarstvu do trenutka povratne informacije, odnosno tzv. Odluke o odabiru, poduzetnici su čekali i više od 200 dana, iako je pravilo koje je definiralo sam sustav - Ministarstvo regionalnog razvoja i fondova EU 120 dana. Bivši ministar regionalnog razvoja, Tomislav Tolušić, uložio je značajne napore da se taj rok skrati i najavljivao izmjenu navedenog pravila na 90 dana. Početkom 2017. dogodilo se upravo suprotno. Ministrica regionalnog razvoja donijela je odluku da se rokovi produlje na 180 dana", kaže naš sugovornik.  Jedan od problema u sustavu su i loši uvjeti koje imaju vanjski stručnjaci angažirani za ocjenu projekata "Ministarstvo angažira vanjske stručnjake za ocjenu tih projekata. Iako se radi o intelektualnom poslu s velikom odgovornošću donošenja odluke hoće li neka poduzetnička investicija biti financirana ili ne, Ministarstvo takve stručnjake plaća između 50 i 100 kuna po radnom satu. Istodobno, broj procijenjenih radnih sati za ocjenu jednog projekta je debelo podcijenjena, s obzirom na kompleksnost planiranih investicija i opseg projektne dokumentacije. To sugerira neozbiljan pristup i ne osigurava kvalitetnu ocjenu projekata", zaključuje naš sugovornik.