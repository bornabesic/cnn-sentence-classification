Povećani interes ulagača za Agrokorove obveznice bio je prisutan i u četvrtak pa je cijena dviju serija koje dospijevaju 2020. godine porasla 9,4 posto, odnosno 5,9 posto. Tako je jedna dosegla 45,5 posto nominalne vrijednosti, a druga 40 posto, što je značajan pomak (60 i 80 posto), s obzirom da su prije dva tjedna bile na razini od svega 25 posto nominale. Pored toga, prema pisanju Bloomberga, grupa postojećih ulagača u Agrokorove obveznice spremna je kompaniji osigurati novi kredit od 400 milijuna eura. - Imatelji obveznica tražit će veću kamatnu stopu od 4,97 posto po kojoj su četiri banke prošli tjedan odobrile Agrokoru kredit od 80 milijuna eura sa statusom najstarije tražbine, piše Bloomberg. Taj status kojeg novim kreditorima osigurava Lex Agrokor pokušava izboriti i Sberbank za kredit od 100 milijuna eura odobren u veljači i zbog toga se trenutačno povukla iz financiranja. No, Maksim Poletajev, prvi zamjenik direktora te ruske banke, kazao je da, unatoč tome, oni nastavljaju razgovore o mogućem novom financiranju Agrokora. Pritom, ako je suditi po rezervacijama za loše kredite, Sberbank je već otpisao značajan dio potraživanja. German Gref, prvi čovjek banke, u četvrtak je potvrdio da bi banka mogla napraviti rezervacije za 50 posto Agrokorovog duga. Kao mogući zainteresirani financijeri koncerna, međutim, spominju se i neke druge globalne banke i fondovi.