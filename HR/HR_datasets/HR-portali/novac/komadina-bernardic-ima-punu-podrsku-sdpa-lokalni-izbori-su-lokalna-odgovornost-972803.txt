Foto: Hina PREDSJEDNIK županijske organizacije SDP-a za primorsko-goransku županiju Zlatko Komadina, koji je u prvom krugu lokalnih izbora izabran za župana u još jednom mandatu, je u Rijeci na konferenciji za novinare komentirajući svoju pobjedu ustvrdio da se "povjerenje povjerenjem vraća" te dodao da se pregovori o sastavljanju većine u županijskoj skupštini odgađaju do završetka drugoga kruga izbora, ali da ne sumnja u to da će se ostvariti stabilna vlast. Ovaj kraj ostao je svjetonazorski na lijevom centru, rekao je. Predsjednik Glavnog odbora SDP-a i voditelj kampanje na županijskoj razini Erik Fabijanić ustvrdio je da je ostvaren osnovni strateški cilj, a to je pobjeda župana u prvom krugu te da je sedmero kandidata za gradonačelnike i načelnike koalicije SDP-PGS-IDS-HSU-HSS pobijedilo u prvom krugu u svojim jedinicama lokalne samouprave, dok se u još 17 jedinica lokalne samouprave očekuju rezultati u drugom krugu kandidata koalicije ili onih koje će koalicija podržati. Nove opcije "s lijeve strane" uzele SDP-u po nekoliko postotaka glasova Zlatko Komadina je, odgovarajući na pitanja novinara, ocijenio da rezultat od četiri SDP-ove pozicije prema 11 osvojenih gradonačelničkih i načelničkih pozicija HDZ-ovih kandidata, nije podbačaj, jer SDP uvijek dobiva u drugom krugu. Ustvrdio je da je HDZ ostvario dobar rezultat, a dio razloga je kontinuitet njihovih kandidata na vlasti te preferencije birača u skladu s tim tko je na vlasti u državi. S druge strane, rekao je, pojavile su se nove opcije "s lijeve strane" koje su uzele po nekoliko postotaka glasova. Komadina kaže kako Bernardić ima punu podršku Upitan da komentira navode da pet županijskih organizacija SDP-a namjerava zatražiti smjenu Davora Bernardića s čelnog mjesta u SDP-u, Komadina je rekao da su na jučerašnjoj sjednici Predsjedništva stranački kolege zamoljeni da se s unutarstranačkim analizama i potezima pričeka do kraja drugog kruga izbora, a da se nakon toga planira analiza u stranačkim tijelima. "Što se tiče tih špekulacija, ja nisam čuo da tu smjenu traži ijedna županijska organizacija. Tako je bilo i za vrijeme Milanovića, kad se govorilo da će pet organizacija tražiti smjenu, pa se nije dogodilo. Uvjeren sam da se to neće dogoditi ni sad", rekao je. "Bernardić ima punu podršku Predsjedništva i Glavnog odbora SDP-a", istaknuo je Komadina.  Lokalna odgovornost za loše izborne rezultate Na pitanje bi li Bernardić trebao podnijeti ostavku zbog loših rezultata izbora SDP-a, Komadina je ustvrdio da ne bi trebao to učiniti jer su lokalni izbori lokalna odgovornost. Ustvrdio je da sad ne bi bile dobre promjene na čelu stranke. "Rezultati su takvi kakvi jesu, nisu ni posebno dobri, ni posebno loši", ocijenio je. Na pitanje bi li trebalo sankcionirati Miranda Mrsića zbog njegovih istupa, rekao je da ne bi, ali da je on morao imati malo više senzibiliteta i odgovornosti prema kolegama koji se bore u drugom krugu izbora.