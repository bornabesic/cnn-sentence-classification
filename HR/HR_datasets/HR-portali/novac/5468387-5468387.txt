Poduzetnici obveznici konsolidacije su u 2015. ostvarili konsolidiranu dobit razdoblja u iznosu od 8,1 milijardu kuna, pri čemu je najveću dobit ostvarila HEP grupa u iznosu od 1,9 milijardi kuna, dok je najveći gubitak razdoblja iskazala Ina, 1,4 milijarde kuna, pokazuju podaci Fine temeljeni na obrađenim konsolidiranim financijskim izvješćima. Konsolidirani financijski izvještaji sastavljaju se kada su dva ili više trgovačkih društava povezana matično-podružničkom vezom te djeluju kao jedinstveni ekonomski subjekt, podsjećaju iz Financijske agencije (Fina) u analizi koju su u srijedu objavili na svojim internet stranicama. Po podacima iz obrađenih konsolidiranih financijskih izvještaja za 2015. godinu, kod 584 poduzetnika, obveznika konsolidacije, radilo je 305.740 zaposlenih, što je u odnosu na godinu prije smanjenje za 0,3 posto. Ti su poduzetnici u 2015. ostvarili ukupne prihode u iznosu od 274,8 milijardi kuna, što je u odnosu na 2014. godinu povećanje za 10,1 posto, dok su im ukupni rashodi rasli sporije, za 7,7 posto, na 264,8 milijardi kuna. U 2015. godini poduzetnici su iskazali pozitivan konsolidirani financijski rezultat u iznosu od 8,1 milijardu kuna, što je tri i pol puta više nego 2014. kada su ostvarili neto dobit u iznosu od 2,3 milijarde kuna. Naime, po podacima Fine iz konsolidiranih financijskih izvješća, 2015. dobit razdoblja iznosila je 12,9 milijardi kuna, što je 25,5 posto više nego 2014. godine, dok je gubitak razdoblja smanjen za gotovo 40 posto, na 4,8 milijardi kuna. Od ukupnog broja poduzetnika, obveznika konsolidacije, s dobitkom je poslovalo njih 430 ili 73,6 posto, a s gubitkom 154 odnosno 26,4 posto. Prosječna mjesečna obračunata neto plaća zaposlenih u tim poduzetnicima iznosila je 6.279 kuna, što je za 8,3 posto više u odnosu na prethodno razdoblje te za 25,1 posto više od prosječne mjesečne neto plaće zaposlenih kod svih poduzetnika na razini Hrvatske (koja je iznosila 5.019 kuna). "Unatoč tome što konsolidirani financijski izvještaji obuhvaćaju mali broj poduzetnika (0,5 posto), njihovi financijski rezultati značajno utječu na ukupna gospodarska kretanja što potvrđuju i sljedeći podaci - udio od 43 posto u ukupnim prihodima, 42,9 posto u ukupnim rashodima, 36,5 posto u broju zaposlenih, 35,8 posto u dobiti razdoblja, 25,6 posto u gubitku razdoblja te udio od 47 posto u ukupnom konsolidiranom financijskom rezultatu poduzetnika Hrvatske u 2015. godini", ističu iz Fine. Po podacima koje iznose, najveću dobit razdoblja ostvarila je HEP grupa, i to u iznosu od 1,9 milijardi kuna, što je 15,1 posto od ukupno ostvarene dobiti razdoblja svih obveznika konsolidacije. Na drugom je mjestu Adris grupa s dobiti u iznosu 1,4 milijarde kuna, a slijede Agrokor s 1,2 milijarde kuna, HT s 941 milijun i Podravka s dobiti razdoblja u iznosu od 403 milijuna kuna dobiti, pokazuju podaci Fine. Najveći gubitak razdoblja, pak, iskazala je Ina, 1,4 milijarde kuna, što je 29,5 posto ukupnog gubitka razdoblja svih obveznika konsolidacije. Na drugom je mjestu Uljanik plovidba s iskazanih 475,6 milijuna kuna gubitka razdoblja, a slijede Crosco s 259,4 milijuna kuna, Atlantska plovidba gotovo 233 milijuna kuna te Brodosplit s gubitkom razdoblja u iznosu od 160,5 milijuna kuna, pokazuju podaci Fine za 2015. godinu. Po podacima iz konsolidiranih izvještaja, najveće ukupne prihode u 2015. godini iskazao je Agrokor, i to u iznosu od 51,3 milijarde kuna, što je udio od 18,7 posto u ukupnom prihodu 584 poduzetnika, obveznika konsolidacije. Agrokor je tako u 2015. ostvario gotovo polovicu (48,9 posto) od ukupno 104,8 milijardi kuna prihoda top pet poduzetnika obveznika konsolidacije. Na toj je listi top pet poduzetnika, obveznika konsolidacije, po ukupnom prihodu na drugom mjestu Ina, s prihodom u 2015. od 20,6 milijardi kuna, a slijede HEP grupa sa 14,6 milijardi kuna, Orbico 9,7 milijardi te Adris grupa s 8,7 milijardi kuna ukupnog prihoda.