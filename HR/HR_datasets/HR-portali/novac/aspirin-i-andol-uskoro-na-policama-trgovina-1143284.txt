Aspirin i andol, odnosno lijekovi koji sadrže acetilsalicilatnu kiselinu (ASK), uskoro bi se, osim u ljekarnama, mogli kupiti i u specijaliziranim prodavaonicama. Najave liberalizacije tržišta bezreceptnih lijekova čule su se još prije koju godinu, a sada su konkretizirane. Bayer i Pliva potvrdili su nam da su od Hrvatske agencije za lijekove i medicinske proizvode (HALMED) zatražili dozvole za prodaju i u specijaliziranim prodavaonicama. – Bayer je 2016. godine zatražio stručni savjet HALMED-a vezan uz odobrenje dodatnog mjesta izdavanja u specijaliziranim prodavaonicama za promet na malo lijekovima za Aspirin 500 mg tablete i Aspirin plus C 400 mg/240 mg šumeće tablete. Nakon dobivena pozitivnog odgovora, Bayer je predao odgovarajuću dokumentaciju u svrhu ishođenja dozvole HALMED-a kako bi se i Aspirin mogao izdavati u specijaliziranim prodavaonicama za promet na malo lijekovima, kao i ostali bezreceptni lijekovi protiv bolova i temperature poput paracetamola i ibuprofena – kažu u Bayeru. Pliva je pak podnijela takav zahtjev za Andol 300, Andol Effect i Andol C. Teoretski, za mjesec ili dva andol i aspirin mogli bi se naći na policama 140 prodajnih mjesta koje nisu ljekarne. No prodaji izvan ljekarni protivi se Hrvatska ljekarnička komora, Hrvatsko farmaceutsko društvo (HFD) i Farmaceutsko-biokemijski fakultet Sveučilišta u Zagrebu (FBF). – Svaki lijek ujedno može biti i otrov, a lijek je isključivo uz savjet stručne osobe. Specijalizirane prodavaonice nisu obvezne zapošljavati farmaceuta, čiji je savjet nužan za korištenje svakog lijeka. Neograničeno korištenje lijekova može dovesti do teških posljedica, pa i smrtnih ishoda kako je to zabilježeno u Švedskoj, nakon čega je zabranjena prodaja paracetamola izvan ljekarne – podsjeća Mato Portolan, šef Ljekarničke komore. Spomenuta tri tijela inicirala su hitan sastanak s HALMED-om, gdje su iznijela svoje argumente protiv ove liberalizacije. Potkrepljuje ih stručno mišljenje prof. dr. sc. Lidije Bach-Rojecky, predstojnice Zavoda za farmakologiju FBF-a, prema kojem je ASK nužno izdavati jedino u ljekarnama uz nadzor i savjetovanje ljekarnika. U EU je prodaja bezreceptnih lijekova različito regulirana. Izvan ljekarni ne smiju se prodavati u Njemačkoj i Austriji, kaže Portolan. Nakon liberalizacije u nekoliko je zemalja zabilježen porast trovanja i smrti zbog predoziranja, nakon čega je prodaja bezreceptnih lijekova vraćena isključivo u ljekarne, a govorilo se i o njihovu vraćanju u receptni režim.      >> Djeci tabletu možete zdrobiti i otopiti u mlakoj vodi, ali ne i u čaju. Evo i zašto