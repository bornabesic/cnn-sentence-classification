Foto: Press NAKON trinaest tjedna u kojima smo vidjeli nevjerojatne transformacije ovosezonskih natjecatelja, vrijeme je da otkrijemo tko će postati četvrti pobjednik najgledanijeg zabavnog showa "Tvoje lice zvuči poznato". Osim četiri natjecateljska nastupa, dva dueta u revijalnom tonu, gledatelje ove nedjelje očekuje i točka iznenađenja, a u goste, kao pridruženi član žirija dolazi Indira Levak. Sandru Bagarić, zbog spriječenosti, zamijenit će u ocjenjivanju finalista pobjednik prve sezone showa te dramski trener natjecatelja - Mario Petreković. Mario Roth spreman je za finale, a pobjedu će pokušati osigurati u liku Madonne. "Idemo zacementirati sve što sam učinio u ovih trinaest tjedana", odlučno će Mario koji je, kaže, sudjelovanjem u showu naučio da se samo treba okružiti dobrim ljudima. Bojan Jambrošić također svoje putovanje kroz show smatra zanimljivim i poučnim, a u finalu će se boriti kao Dolores O'Riordan iz rock sastava The Cranberries. "Opet nešto drugačije, zanimljivo", komentirao je Bojan te dodao: "Spreman za finale, spreman sam da završim ovu svoju TLZP priču iako sam tužan što završava". Nives Celzijus vidjet ćemo kao Anthonyja Kiedisa iz grupe Red Hot Chili Peppers. "Nisu mi neki favoriti, ali ih slušam. Teško mi pada to što ima jako puno teksta i što jako puno skačem, i to besmisleno", priznaje Nives, dok se Mia Anočić Valentić osjeća spremnijom nego ikada. Vidjet ćemo je kao Kylie Minogue, a tko će od ovih četvero finalista odnijeti pobjedu, ostaje nam za vidjeti. Bez stresa i visokih očekivanja, u revijalnom tonu nastupit će preostalih četvero natjecatelja i to u duetima. Ivana Mišerić i Dalibor Petko postat će sestre Encarna i Toñi Salazar iz grupe Azúcar Moreno, a otpjevat će pjesmu "Bandido". "Tekst zajedno izgovaramo, a ne znamo tekst ni jedan ni drugi", otkrio je Dalibor, dok Ivana smatra kako će im najveći izazov biti naučiti španjolski. "To će biti baš oproštaj od TLZP-a!“ dodala je. Drugi duet donijet će Daniel Bilić i Ana Gruica koje ćemo vidjeti kao Josipu Lisac i Gibonnija. "Ovo je iskustvo vrijedno za cijeli život. Bilo je jako teško i stresno, ali bih opet sve ponovila". kazala je Ana, a Daniel se našalio: "Naučio sam da komotno mogu proći kao komad žene na Tajlandu. Ako sve propadne, eto me na Tajlandu. Naučio sam da definitivno ne znam pjevati. To sam već znao, ali sada su mi to potvrdili". Ana i Daniel izvest će pjesmu "Nek' se dijete zove kao ja", a uoči posljednjeg nastupa, Ana otkriva: "Rođena spremna za finalnu večer, samo me strah za Daniela".