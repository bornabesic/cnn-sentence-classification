U Zadru je danas otvoren 13. Međunarodni stručni skup u organizaciji udruge OSVIT i Zavoda za vještačenje, profesionalnu rehabilitaciju i zapošljavanje osoba s invaliditetom pod nazivom "Zapošljavanje pod posebnim uvjetima i profesionalna rehabilitacija osoba s invaliditetom“. Stručni se skup održava pod pokroviteljstvom ministra rada i mirovinskoga sustava dr.sc. Tomislava Ćorića. Uz ministra, događanje je ispred grada domaćina pozdravio župan Zadarske županije Stipe Zrilić, kao i predstavnici organizatora. Program će tijekom oba dana događanja, 18. i 19. svibnja 2017. godine biti posvećen zaštitnom zapošljavanju u Republici Hrvatskoj te prikazati kompleksnost djelovanja zaštitnih radionica: njihova načina financiranja, stručnoga rada te suradnje s ključnim dionicima na području profesionalne rehabilitacije i zapošljavanja osoba s invaliditetom na državnoj i lokalnoj razini. Ujedno, predstavljanje primjera dobre prakse njemačkih zaštitnih radionica omogućit će analizu alternativnih mogućnosti novih strategija zaštitnog zapošljavanja. 