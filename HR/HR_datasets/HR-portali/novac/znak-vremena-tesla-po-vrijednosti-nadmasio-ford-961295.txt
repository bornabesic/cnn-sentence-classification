TESLA Motors je po tržišnoj vrijednosti nadmašio američkog automobilskog diva Ford, nakon što je vrijednost dionica tog proizvođača električnih automobila u ponedjeljak porasla više od 7 posto.  Sa zatvaranjem trgovanja na burzi u New Yorku, tržišna vrijednost Tesle iznosila je jučer 49 milijardi dolara, a Fordova 46 milijardi, jer je cijena dionice Tesle skočila oko 7 posto, dok je dionica Forda pojeftinila.  Dionice Tesle porasle su nakon što je kompanija objavila podatke o rekordnim isporukama vozila u prva tri ovogodišnja mjeseca.  Teslina prodaja i dalje neznatna u odnosu na Ford  Iako prodaja Tesle ubrzano raste, ona je i dalje neznatna u odnosu na Ford koji je u 2016. godini prodao 6,7 milijuna vozila. Tesla je, pak, prošle godine, isporučio 76 tisuća električnih automobila.  Međutim, ulagači računaju na potencijal rasta i razvoja Tesle. Kompanija ove godine planira pokrenuti prodaju jeftinijeg Modela 3 na američkom tržištu, za kojeg se nadaju da će imati veliki tržišni odjek.  "Magična prašina" Elona Muska  Prije pet godina nitko nije znao za Teslu, dok danas mnogi priželjkuju automobile koje proizvodi, po čemu je gotovo sustigao i BMW, kaže analitičar energetske tehnologije u financijskoj kući Robert W. Baird Ben Kallo.  Kallo ističe da karizma, ili kako on to opisuje "magična prašina", okružuje osnivača i izvršnog direktora Tesle Elona Muska, čime on privlači talentirane zaposlenike, kao i ulagače.  U Tesli se unutar četiri zida odvija mnogo više nego što mi znamo o tome, kaže. U međuvremenu, Tesla je u izgradnju tvornice za proizvodnju baterija u Nevadi uložila 5 milijardi dolara, a kada bude do kraja opremljena i dovršena, biti će to najveća zgrada na svijetu.  Musk se nada da će time kompanija unaprijediti inovacijski potencijal te smanjiti troškove proizvodnje baterija za 30 posto. Osim baterija za automobile, tvornica će proizvoditi baterije za kućanstva i poslovne namjene.