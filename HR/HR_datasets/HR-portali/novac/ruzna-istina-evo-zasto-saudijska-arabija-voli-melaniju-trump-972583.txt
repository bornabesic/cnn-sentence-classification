Foto: FAH NOVINARKA portala CNN Anushay Hossain u nedavnom članku izvještava o odnosu Saudijske Arabije prema ženi američkoga predsjednika Donalda Trumpa. Dijelove njezinog članka prenosimo u nastavku. "Prvo veliko prekomorsko putovanje Donalda Trumpa može biti diplomatski opasno, ali njegova se administracija barem može tješiti time da saudijski tisak obožava njegovu ženu. Toj mizoginoj zemlji sviđa se što Melania komunicira s njima uglavnom, kako to oni kažu, "klasičnim i konzervativnim" modnim odabirima. Ima smisla da im se prva dama sviđa, jer ona predstavlja puno toga što je Saudijcima poznato, osobito vizualno. Tiha je i rezervirana, ne zahtijeva (barem ne u javnosti), i ono najvažnije - izgleda prekrasno i uređeno. Ništa od toga nije neobično s obzirom na to za koga je udana, jer Saudijci vole da im se žene ponašaju onako kako to voli i Trump. Da izgledaju lijepo na fotografijama, a ne da se nalaze na moćnim položajima". Fotografije su vrlo važne "Melanijin muž i saudijska vlada razumiju snagu i vrijednost dobre prilike za fotografiranje. Saudijci su na to posebno osjetljivi, osobito na one fotografije koje će obići svijet. Za njih je Melania izgledala savršeno u kombinezonu Stelle McCartney i pozlaćenom remenu. Izgledala je glamurozno za zemlju u kojoj žene žive pod muškom zaštitom, ne mogu voziti, i dalje nemaju potpuno pravo glasa i ne smiju putovati ni tražiti liječničku pomoć bez muške zaštite. Saudijski je tisak cijenio i to što su Melania i Trumpova kći Ivanka zagovarale saudijski "laki feminizam",  istu vrstu feminizma koju zagovara i Trump. Zasebno su posjetile tvornice koje vode poduzetnice. Tako vlada na lažni način promiče ženska prava". Pokrivanje i prikrivanje "Iako se  uvelike prigovaralo tome što ni prva dama ni prva kći nisu stavile maramu na glavu, to i nije tako ozbiljno pitanje kakvim ga se predstavlja. To nisu učinile ni Angela Merkel, Theresa May, ni Michelle Obama u svojim posjetama, a Trump je slavno napao bivšu prvu damu Michelle Obama jer tako vrijeđa "saudijsku kulturu", iako su njegova žena i kći učinile isto. Istina je da Saudijke moraju po zakonu nositi tu maramu, ali to nije obavezno za supruge i ženske članove obitelji stranih dostojanstvenika. Pokrov za glavu trebao bi biti najmanja briga Trumpove obitelji, jer je saudijski tisak prigrlio Melaniju (i do određene razine, Ivanku) jer za njih rade isto što i za Trumpa - savršeno prikrivaju mizoginiju i tiraniju time što su lijepe, smjernog držanja i tihe. U Melaniji su saudijska vlada i tisak pronašli savršenu glasnogovornicu koja projicira glamuroznu sliku, koja sjaji pred jednim od najautokratskijih i najopresivnijih režima na svijetu", zaključuje Hossein.