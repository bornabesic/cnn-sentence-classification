U PROSTORIJAMA Hrvatske akademske i istraživačke mreže - CARNet, u petak 15. srpnja 2016. godine održano je svečano potpisivanje Ugovora o dodjeli bespovratnih sredstava za provedbu projekta "e-Škole: Uspostava sustava razvoja digitalno zrelih škola (pilot projekt)".   Ukupna vrijednost ugovora iznosi više od 200 milijuna kuna (227.870.763,02 kuna), od čega se 85% financira iz Europskog fonda za regionalni razvoj, a preostalih 15% predstavlja nacionalno sufinanciranje. Sredstva su namijenjena osiguranju IKT infrastrukture i opreme za škole te pružanju raznorodnih e-usluga pomoću kojih će se nastavni, poslovni i administrativni procesi u školama učiniti efikasnijim i transparentnijim, priopćeno je iz CARNeta. Ugovor su potpisali ministar regionalnoga razvoja i fondova Europske unije Tomislav Tolušić, ravnatelj Središnje agencije za financiranje i ugovaranje programa i projekata Europske unije Tomislav Petric i ravnatelj Hrvatske akademske i istraživačke mreže- CARNet Zvonimir Stanić.  "Zemlja znanja nije samo slogan" "Uvođenje suvremene tehnologije u škole najbolji je primjer kako 'zemlja znanja' nije samo slogan u Hrvatskoj nego budućnost naše zemlje. Ulaganjem u obrazovanje ojačat ćemo kapacitete obrazovnog sustava i povećati broj mladih obrazovanih ljudi koji će dobiti mogućnost aktivno se uključiti na tržište rada", izjavio je ministar Tolušić.  Čestitajući korisnicima projekta Tomislav Petric, ravnatelj SAFU naglasio je da "u prijavi projekta nije bilo neprihvatljivih troškova što potvrđuje da se radi o kvalitetnom korisniku i dobro pripremljenom projektu. Vjerujem, stoga, da će i provedba cjelokupnog projekta biti uspješna."  Ravnatelj CARNeta Zvonimir Stanić istaknuo je kako u CARNetu na projektu e-Škole u fazi planiranja i trenutno realizacije od 2012. godine uspješno i naporno rade skoro svi djelatnici CARNeta. "Napredak koji smo potaknuli i primijetili je nemjerljiv riječima - škole sve brže i lakše integriraju i usvajaju tehnologiju u nastavnom procesu i vlastitom poslovanju te polako postaju mjesto iz kojeg učenici izlaze računalno pismeni, educirani, sposobni samostalno razmišljati te biti dobri timski igrači. Za to su prije svega zaslužni i nastavnici i ravnatelji s kojima smo tijekom godina razvili odličnu suradnju, a projekt e-Škole rezultat je te pozitivne sinergije.", naglasio je ravnatelj Stanić.