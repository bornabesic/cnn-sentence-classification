Foto: Hina PREDSJEDNIK Vlade Republike Hrvatske Andrej Plenković uputio je čestitku u prigodi obilježavanja Dana Oružanih snaga i Dana Hrvatske kopnene vojske.  "Obilježavajući 26. obljetnicu ustrojavanja Oružanih snaga s ponosom se prisjećamo uloge Hrvatske vojske u Domovinskom ratu, kada su obranjene temeljne vrijednosti mira i slobode. Posebnu zahvalnost i duboko poštovanje izražavam svim hrvatskim vojnicima, posebno onima koji su svoje živote dali za slobodnu, demokratsku i samostalnu Republiku Hrvatsku.   Hrvatska je danas ponosna članica Europske unije i NATO saveza. Značajan je doprinos naših pripadnica i pripadnika Oružanih snaga u brojnim mirovnim misijama u kojima se ističu svojom profesionalnošću i pouzdanošću te pridonose svjetskom miru i sigurnosti.  U ime Vlade Republike Hrvatske i osobno, svim pripadnicama i pripadnicima Oružanih snaga od srca čestitam na svim postignućima u posljednjih 26 godina te na konstantnoj požrtvovnosti i predanosti vojnom pozivu i svojoj domovini Hrvatskoj.   Sretan vam Dan oružanih snaga i Dan Hrvatske kopnene vojske", stoji u čestitci.