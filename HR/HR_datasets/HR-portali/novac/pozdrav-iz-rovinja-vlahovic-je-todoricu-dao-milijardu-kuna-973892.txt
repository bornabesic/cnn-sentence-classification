Foto: Marko Lukunić/Pixsell  MEĐU najvećim kreditorima Agrokora nakon ruskih banaka je Adris kojemu posuđivanje novca nije bio ključan biznis. Osim kada je riječ o Ivici Todoriću, važnom poslovnom partneru preko kojeg su desetljećima prodavali cigarete, pa se Adris pretvarao u banku i davao kredite u iznosu većem od milijardu kuna. Ovdje se nije radilo samo o mjenicama kakvima je Agrokor plaćao dobavljače umjesto gotovinom, nego i o tome da je njegov ključni dobavljač svojevoljno kreditirao Gazdu.  Vlahović je prodavao cigarete i imao značajne iznose gotovine, Todoriću je ona trebala za stalno širenje, a pritom je držao trećinu tržišta maloprodaje. Nije poznato koliko je Adris zarađivao na kamatama i je li ona za partnera bila povoljnija nego kod banaka, no aranžman koji je funkcionirao godinama mogao bi sada završiti na štetu rovinjske tvrtke.  Je li među Ledovih 19 mlrd. kuna jamstava i ono Adrisovo?  Kada je svima bilo jasno da Todorić propada, u medijima se počelo spekulirati o tome da je dužan Adrisu oko 100 milijuna eura, ali stvar je još gora. U izvješćima koje je objavio Ante Ramljak navodi se kredit od 967 milijuna kuna koji je osiguran zalogom na vlasničkim udjelima Agrokorovih kompanija. Pritom se Adris jasno naziva najvećim nebankovnim kreditorom, što znači da se ne radi o dugu za neplaćene cigarete.  Po svemu sudeći Adris ima jamstva vezana uz Ledo, što može biti slaba utjeha dioničarima kompanije kojom upravlja Ante Vlahović jer se zna da je ta Todorićeva tvrtka i drugima svašta obećavala. Jamčila je ukupnim iznosom od 19 milijardi kuna, iako sama vrijedi deset puta manje.       U Adrisovu godišnjem izvješću izloženost prema Agrokoru još je veća, navode da su dali kredit od 1,16 milijardi kuna neimenovanom partneru "kod kojeg je nakon datuma bilance započeo proces reorganizacije i promjene poslovnog modela... proces je tek započet te su efekti na poslovanje neizvjesni".   Adris: Agrokorov dug je ugrađen u naš poslovni uspjeh  Prihodi Adrisa mjere se u milijardama, no i dalje je Todoriću isplaćen zapravo ogroman iznos, petina godišnjeg prihoda. Veće su iznose od Adrisa Agrokoru isplatile zapadne banke, najprije 325 pa 200 milijuna eura, ali u tim aranžmanima bilo je i šest banaka, pa nije pretjerana teza da je rovinjska kompanija najveći kreditor nakon Rusa.  Zašto su pristajali kreditirati deset puta veći Agrokor i što su točno i uz kakva jamstva dobivali zauzvrat, pitali smo u kompaniji.  "Točna je informacija koju korektno prenose mediji o visini Agrokorova duga Adris grupi, kao što je točno i to da Adrisova potraživanja spadaju među najbolje osigurana potraživanja. Dug je nastao u vrijeme poslovne suradnje TDR-a i Agrokora, a ta je suradnja, kao što godinama pokazuju naši poslovni rezultati, ugrađena u Adrisov poslovni uspjeh", odgovorili su Indexu.  Priče o uspjehu ne impresioniraju male dioničare koji su, za sada samo na internetskim forumima, prilično nezadovoljni otkrićem da je Vlahović toliko izdašno kreditirao propalog Todorića. Kako su ruske banke objavile plan rezervacija iz kojeg je vidljivo da računaju s mogućnošću otpisa pola duga, pojavio se i strah dioničara od otpisa Adrisovih potraživanja koji se onda preljeva na rezultate i cijenu dionica.   Padom Todorića isplivavaju sumnjivi aranžmani njegovih partnera  Pitaju se je li Vlahović morao tražiti odobrenja Nadzornog odbora za tako velike iznose kreditiranja i žale se da je u cijelom procesu nedostajalo transparentnosti prema dioničarima. Neka od tih pitanja mogla bi se otvoriti na skupštini Adrisa koja će se održati 14. lipnja.  I za kraj, čini se da je iznos novca koji su davali Todoriću i veći. Naime, revizori upozoravaju na potencijalne obaveze koje su dogovorene prilikom prodaje TDR-a BAT-u. I tu postoji rezervacija od 117 milijuna kuna, što bi moglo značiti da je i sam TDR prije prodaje BAT-u kreditirao Todorića, odnosno to može biti dodatni potencijalni gubitak. Uoči prodaje TDR-om je upravljao Mato Zadro, a prije njega Davor Tomašković.  Iz milijarde kuna koju mu je direktno dao Ante Vlahović jasno je da iracionalnosti, osim kod Ivice Todorića, nije nedostajalo ni kod njegovih ključnih poslovnih partnera. Padom Todorića polako se razotkrivaju različiti poslovni aranžmani, iz kojih se vidi da mnogim predsjednicima uprava interesi dioničara nisu bili na prvom mjestu.