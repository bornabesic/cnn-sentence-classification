Bogataš Paul Allen, poznat kao jedan od suosnivača Microsofta koji se davno povukao iz poslovanja tog softverskog diva i uživao u blagodatima bogatstva koje je tako stekao, odlučio je pokrenuti pravi patentni rat. Bivši kolega Billa Gatesa i softverski guru odlučio je tužiti čak jedanaest tvrtki iz web-biznisa uz tvrdnju da su svoje poslovanje utemeljile na softverskim rješenjima koja on posjeduje. Izumili, a propali Allen ne tvrdi da je sam izumio određena rješenja, nego su ona izašla iz njegova istraživačkog centra prije više od desetljeća. Riječ je o nekim rješenjima na koja se nailazi u svakodnevnoj upotrebi interneta, kao što su dioničke kotacije i “tickeri” koji iskaču uz imena kompanija, sugestije na vezane članke ili videozapise... Analitičari Wall Street Journala pomalo su cinično zapazili da je Paul Allen tužio “veći dio Silicijske doline”. Na optuženičkoj klupi naći će se neka od najkrupnijih imena web-biznisa današnjice. Allen je, naime, tužio i Google i Facebook i eBay. Bit će to pravna bitka epohalnih razmjera. Nameće se pitanje je li se u ikad povijesti dogodilo da je netko tako bogat tužio tolik broj tako moćnih i velikih kompanija i to zbog kršenja patentnih prava. – Ova tužba protiv nekih od najinovativnijih američkih kompanija upozorava na nesretni trend u kojem se ljudi pokušavaju natjecati u sudnicama umjesto na tržištu – poručio je nakon vijesti o Allenovoj tužbi Googleov glasnogovornik. U WSJ-u su primijetili da je parničenje zbog prava na patente postalo vrlo isplativo. Trgovačka banka Ocean Tomo, piše WSJ, koja se bavi tržištem intelektualnog vlasništva, procijenila je to tržište na 500 milijardi američkih dolara. Za vrijeme internetskog mjehura Allen je financirao tehnološki inkubator sa 100 milijuna dolara. Međutim, nakon prsnuća mjehura inkubator je propao, a iza njega su ostala četiri sporna inovativna rješenja. Patent-trolovi Prema WSJ-ovu pisanju, potez P. Allena karakterizira se kao pokušaj utjerivanja koristi kakav inače primjenjuju “patent-trolovi” – kompanije koje sustavnim patentnim parničenjem namiču novac iz prikupljenih prava intelektualnog vlasništva. Jedna od takvih kompanija je NTP. Oni su, piše WSJ, tužili Microsoft, Apple i još četiri kompanije zbog bežičnog prijenosa e-maila na mobitele. Research in Motion (proizvođač Blackberryja) već je 2006. godine morao platiti NTP-u 612,5 milijuna dolara nagodbe nakon sličnih optužbi.