Foto: Hina, Getty Images  RUSKI ministar vanjskih poslova Sergej Lavrov izjavio je u Moskvi da nema političke pozadine u odlukama ruskih banaka u slučaju Agrokora.  Lavrov se u Moskvi sastao s hrvatskim kolegom Davorom Ivom Stierom koji je to ocijenio početkom nove faze u odnosima Hrvatske i Rusije nakon 11 godina stagnacije. >> Vladin povjerenik podiže tužbu protiv Todorića  Na zajedničkoj tiskovnoj konferenciji Lavrova su pitali prati li ruska vlada situaciju u Agrokoru te imaju li odluke banaka političku pozadinu nakon izjava premijera Andreja Plenkovića u Kijevu, koji je ondje prije nekoliko mjeseci ponudio hrvatska iskustva u mirnoj reintegraciji ukrajinskog teritorija.  "Mi ne vidimo političku pozadinu, mi smo danas razgovarali o tome u okviru pitanja gospodarske suradnje. Smatramo da postoje dobre mogućnosti suradnje u bankarskom sustavu. Kao što znate, Sberbank i VTB su među vjerovnicima Agrokora. Naši bankari su zainteresirani za njegov oporavak, naravno uzevši u obzir probleme koje Agrokor ima", odgovorio je Lavrov.  Rješavati stvar trebaju izravni sudionici "Politički aspekt je ovdje samo jedan - mi ćemo podržati rješenje koje će zadovoljiti i naše banke i Agrokor", rekao je Lavrov.   Stier je izrazio zadovoljstvo zbog toga što ruska strana dobro razumije što hrvatska vlada čini u svrhu stabilizacije tog koncerna.      Nova faza u odnosima  Šef hrvatske diplomacije naglasio je da počinje nova faza u odnosima između Zagreba i Moskve nakon 11 godina stagnacije.  "Prošlo je gotovo 11 godina od posjeta hrvatskog ministra vanjskih poslova Moskvi, prema tome, ovo što danas činimo otvaranje je nove faze u dijalogu između Hrvatske i Ruske Federacije", rekao je Stier na tiskovnoj konferenciji.  Lavrov je kazao da ovaj posjet dolazi dva dana uoči 25. godišnjice uspostave diplomatskih odnosa između dviju zemalja te da se politički dijalog dinamično razvija i da se radi na jačanju odnosa dviju država. Prijeti nova eskalacija krize u Agrokoru Podsjetimo, jučer su dobavljači Agrokoru dali ultimatum koji bi, ako se ne ispuni, ponovo mogao razbuktati krizu.   Dobavljači između ostalog traže da se dugovi za novoisporučenu robu tretiraju jednako kao novi krediti, odnosno da dobiju status najstarijih tražbina, te se traži da Agrokor dogovori novo financiranje.  Ovo su njihovi zaključci:  1. Koordinacija proizvođača i dobavljača traži da se pomakne datum važenja promemorije sklopljene između dobavljača i financijskih ustanova do dana prijave tražbina (9. odnosno 20. lipnja 2017. godine).  2. Oformljen je radni tim za koordinaciju grupe dobavljača zbog mogućeg pokretanja tužbi protiv financijskih institucija zbog prikrivenog financiranja koncerna Agrokor.  3. Traži se službeno tumačenje saborskog Odbora za zakonodavstvo da sve obveze prema dobavljačima za isporučenu robu nakon 10. travnja 2017. godine imaju jednak status kao što imaju i banke za nova kreditiranja – tzv. senior status.  4. Traži se formalno očitovanje izvanrednog vladinog povjerenika Ante Ramljaka te potpredsjednice vlade i ministrice gospodarstva Martine Dalić da sve mjenice dobavljača imaju u postupku izvanredne uprave jednak status, odnosno da su svi dugovi po mjeničnom regresnom pravu dugovi Agrokora, a ne dobavljača.   5. Traži se od izvanrednog povjerenika Ante Ramljaka da u najkraćem mogućem roku dogovori novo zaduženje koncerna Agrokor te sukladno zakonu izvrši podmirenje dijela starih obveza prema dobavljačima po svim osnovama dospjelih do dana otvaranja postupka izvanredne uprave.  6. Proizvođači i dobavljači su suglasni da ukoliko se navedeni zahtjevi ne ostvare do ponedjeljka 29. svibnja 2017. godine, ide nova obustava sve robe.