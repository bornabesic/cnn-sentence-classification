I Apple i irska vlada najavili su žalbe na odluku Europske komisije o desetgodišnjem poreznom dugu te kompanije u iznosu od 13 milijardi eura koji sada treba uplatiti u irski državni proračun. Irska je vlada poručila da je Apple plaćao sva potraživanja prema postojećim irskim zakonima, Glavni izvršni direktor Applea Tim Cook je u pismu upućenom klijentima u Europi upozorio da bi ova odluka EK mogla imati dalekosežne posljedice. “U Irskoj i u bilo kojoj drugoj državi gdje posluje, Apple poštuje zakone i plaća sve poreze koje duguje. Europska komisija je pokrenula postupak promjene povijesti Applea u Europi, ne uvažavajući irske porezne zakone i međunarodni porezni sustav. To mišljenje navodi da je Irska dala Appleu poseban porezni deal. Ta tvrdnja nema osnove ni u zakonu ni u činjenicama. Nikada nismo tražili niti dobili nikakav povlašteni deal. Sada smo se našli u nesvakidašnjoj situaciji u kojoj nam je naređeno da retroaktivno platimo dodatne poreze vladi koja kaže da joj ne dugujemo ništa više od onoga što smo joj već platili”, napisao je Cook. Dodao je da kompanija zapošljava više od 6000 ljudi u Irskoj, a u cijeloj Europi omogućava više od milijun i pol radnih mjesta. Prema Cooku, EK je zadala ozbiljan udarac irskom suverenitetu, kao i pravnoj sigurnosti u EU.   Neki su američki mediji, poput Business Insidera, njegovu reakciju preveli ovako: Možete imati porez ili  radna mjesta, ali Apple nije raspoložen pružati oboje.   Tijekom istrage je utvrđeno da je Apple plaćao efektivni porez na dobit u Irskoj od svega 0,005 posto te da je to nelegalna povlastica koja ih je je dovela u povlašten položaj. Europska komisija je od Amazona zatražila da plati najveću kaznu dosad, u vidu neplaćenog poreza, ali to nije jedini div koji se našao na udaru. Istražuju i Amazon i McDonald’s, a u slučaju Nizozemske kažnjen je i Starbucks. Cijeli skandal, nazvan Luxleaks, vrti se oko tog problema.