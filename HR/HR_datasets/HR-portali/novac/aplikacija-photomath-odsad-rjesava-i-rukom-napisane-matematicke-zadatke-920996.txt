Foto: Facebook/Photomath PROFESORI su upravo dobili još jedan razlog za nadziranje učenika tijekom testova, i to zbog najnovije nadogradnje aplikacije Photomath. > Još jedan veliki uspjeh PhotoMatha: U Barceloni proglašen najboljim startupom Podsjetimo, riječ je o aplikaciji koja rješava složene matematičke probleme korištenjem kamere pametnih telefona. Novost je u tome što odsad Photomath, uz tiskani tekst, čita i rukopis, piše TechCrunch.  Photomath je 2014. godine završio u finalu Startup Battlefield at Disrupt Europe, a aplikacija je od tada, prema riječima osnivača i direktora Damira Sabola, skinuta preko 36 milijuna na Androidu i iOS-u te je među top pet obrazovnih aplikacija u SAD-u.  Ovog tjedna izašla je verzija Photomath 3.0 popularne aplikacije za iOS. Photomath je u početku mogao čitati samo tiskani tekst, no odsad je u mogućnosti prepoznati i rukopis. Novi Photomath +  Ovom nadogradnjom aplikacija korisnicima donosi novi matematički sustav Photomath +, koji rješava probleme na sličan način kao i čovjek, provodeći korisnike kroz problem uz korisne vodiče, korak po korak.   Photomath + možete besplatno skinuti do 30. studenoga, nakon čega će biti potrebno platiti premiju za korištenje. O kolikom će iznosu biti riječ još nije poznato, no Sabol je najavio više detalja o cijenama najkasnije do kraja godine. Dodao je kako će osnovne usluge aplikacije, poput rješavanja matematičkih problema pomoću kamere, ostati besplatni zauvijek.  Izmjene i poboljšanja za sada su dostupna samo za iOS, ali do kraja mjeseca ažuriranom verzijom aplikacije moći će se služiti i korisnici Androida.