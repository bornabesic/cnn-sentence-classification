U sklopu tzv. standstill ugovora koji je Agrokor potpisao sa šest velikih banaka kreditora, predviđena je funkcija glavnog direktora za restrukturiranje (Chief Restructuring Officera), ključne osobe za provedbu programa stabilizacije, a Bloombergu je danas iz vrha Sberbanke potvrđeno kako je za tu funkciju izabran Antonio Alvarez III iz konzultantske tvrtke Alvarez & Marsal. Tu tvrtku je ruska državna banka Sberbank, najveći kreditor Agrokora, angažirala za osmišljavanje izlazne strategije u Agrokoru. Antonio Alvarez III je izvršni direktor za restrukturiranje u Europi u toj konzultantskoj kući i sin osnivača. Već 25 godina radi u privatnim i javnim kompanijama diljem Europe - od Velike Britanije, preko Njemačke, Francuske, Italije, Španjolske, Nizozemske, Luksemburga, Švicarske, Finske, Estonije i Rumunjske. Alvarez & Marsal je vodila restrukturiranje nekoliko multinacionalnih kompanija, a među ostalima i Lehman Brothers.