U jeku nove krize između Sberbanka i hrvatskih vlasti oko Agrokora, Martina Dalić, potpredsjednica Vlade i ministrica gospodarstva, otputovala je na gospodarski forum, koji se od 1. do 3. lipnja održava u Sankt Peterburgu. Informacija je to koju nam je u četvrtak potvrdilo nekoliko sugovornika, koji kažu da je Dalić na gospodarski forum u drugi po veličini ruski grad otputovala na poziv organizatora. Kako se u četvrtak moglo saznati, poziv joj je uputio Sergej Prihodko, zamjenik ruskoga premijera. Prema našim informacijama, Dalić je u Sankt Peterburg otputovala u četvrtak i vraća se u petak. Iako na forum ide kao “običan” sudionik, njezina nazočnost na skupu daleko je od obične. Naime, jedan od glavnih sudionika, ali i organizatora, foruma je German Gref, šef Sberbanka, glavnog vjerovnika Agrokora. Hoće li se Dalić na marginama foruma sastati s njim ili, pak, s nekim drugim sudionikom foruma, u trenutku pisanja ovog teksta još se nije znalo. No, takav je scenarij, uvjeravaju nas sugovornici, realan. - Postoji mogućnost da će se Dalić sastati s Grefom ili s nekim drugim na marginama foruma - kaže nam jedan naš izvor, dodajući kako, međutim, u ovom trenutku još nema potvrde da će se takav sastanak i dogoditi. Odlazak Dalić na forum u Sankt Peterburg događa se u trenutku kada su odnosi Sberbanka i ruskih vlasti ponovno zategnuti. U Zagrebu je, naime, početkom tjedna bio Maksim Poletajev, drugi čovjek Sberbanka, koji se u Banskim dvorima sastao s premijerom Andrejom Plenkovićem i Martinom Dalić. Sberbank je nastavak kreditiranja Agrokora uvjetovao promjenom odnosa hrvatskih vlasti prema toj ruskoj banci. Štoviše, u najvećoj ruskoj banci ne kriju da nisu zadovoljni s lex Agrokor, a ne sviđa im se ni Ante Ramljak kao Vladin povjerenik za posrnuli koncern. U takvim uvjetima Dalić bi u Sankt Peterburgu trebala “omekšati” dosadašnje tvrde stavove ruske strane. Navodno je u planu i njezin sastanak s pojedinim ruskim dužnosnicima. Njezin odlazak na forum može se promatrati i u kontekstu izjave premijera Plenkovića da se dijalog sa Sberbankom vodi kontinuirano. K tome, sudjelovanje potpredsjednice Vlade na tako značajnom forumu može se objasniti i kao novi pokušaj “odleđivanja” hrvatsko-ruskih odnosa. Inače, u fokusu 20. međunarodnog ekonomskog foruma u Sankt Peterburgu jest suradnja Rusije i Euroazijske ekonomske unije (EAEU), koju čine Rusija, Bjelorusija, Armenija, Kazahstan i Kirgistan, sa Srbijom i Indijom. Forum se održava pod pokroviteljstvom ruskoga predsjednika Vladimira Putina koji i sam, kažu naši sugovornici, dolazi na forum. Organizatori foruma su ruske vlasti i velike ruske korporacije, među kojima se posebno ističu Sberbank, kao i kompanije iz energetskog sektora.