Predstavnici tvrtke INsig2 prošlog su tjedna u Bruxellesu potpisali sporazum o suradnji s NATO-ovom agencijom NC3A, odgovornom za nabavu naprednih ICT tehnologija i infrastruktura. Uz direktora Gorana Oparnicu te prokurista Marjana Biškića iz tvrtke INsig2, događaju su prisustvovali i hrvatski vojni predstavnik, general-bojnik Drago Lovrić te Dražen Hrastić, zamjenik hrvatskog veleposlanika pri NATO-u. Sporazum je uime NC3A potpisao generalni direktor agencije Georges D'Hollander. Tako je INsig2 postala prva hrvatska tvrtka kojoj su službeno otvoreni natječaji u sklopu NATO-a, s obzirom na to da na službenim tenderima saveza mogu isključivo sudjelovati tvrtke koje su prošle neophodnu provjeru i kvalifikaciju. Proces prijave za mogućnost sudjelovanja u NATO tenderima uključuje niz strogih kriterija koje je INsig2 uspješno zadovoljio. Uz jamstvo o likvidnosti poslovanja i detaljne informacije o proizvodima i uslugama, tvrtke kandidati moraju podastrijeti i opise uvjeta poslovanja, kao i partnere i dobavljače s kojima surađuju. Kako se radi o vojnom savezu, proces uključuje i temeljitu provjeru sigurnosti, odnosno povezanosti tvrtke s drugim tržišnim, vojnim i političkim entitetima. Uspješnom kvalifikacijom za program INsig2 je još jednom potvrdio kako hrvatska poduzeća i u doba nepovoljnih ekonomskih prilika s pravim fokusom i predanošću mogu poslovati uspješno i kontinuirano, kako na lokalnom, tako i na međunarodnom tržištu. Osvrćući se na prošlotjedni događaj Goran Oparnica, direktor tvrtke INsig2, napomenuo je kako je vrlo zadovoljan postignutim sporazumom no ujedno je istaknuo kako je ovo tek prvi i neophodni kvalifikacijski korak u poslovanju s državama članicama saveza. - Ovo je vrlo veliko postignuće i ponosni smo što smo prva hrvatska tvrtka koja je ostvarila pravo sudjelovanja na NATO natječajima. No, tek sada slijedi pravi izazov, budući da ćemo se za projekte ravnopravno natjecati na izuzetno konkurentnom tržištu na kojem sudjeluje čitavo mnoštvo snažnih tehnoloških tvrtki s dugogodišnjim iskustvom u ovom sektoru, istaknuo je Oparnica. Agencija NC3A osnovana je 1996. godine s ciljem osiguravanja podrške u planiranju, dizajniranju, integraciji i pružanju tehničkog savjetovanja u operacijama vezanim uz napredne tehnologije u sklopu saveza. Uz elektroničko ratovanje i kibernetičku obranu, agencija radi i na područjima poput proturaketne obrane, zrakoplovnog elektroničkog nadzora i uzbunjivanja te koordinaciji implementacije temeljnih komunikacijskih i informacijskih sustava. Tijekom vojnih operacija NC3A je zadužena za pružanje izravne tehničke potpore svim autoritarnim tijelima NATO-a. Smještena je na dvije lokacije, u Bruxellesu i Haagu, ima oko 700 zaposlenika te na godišnjoj razini realizira nabavu vrijednu oko 300 milijuna eura, priopćili su iz tvrtke INsig2. 