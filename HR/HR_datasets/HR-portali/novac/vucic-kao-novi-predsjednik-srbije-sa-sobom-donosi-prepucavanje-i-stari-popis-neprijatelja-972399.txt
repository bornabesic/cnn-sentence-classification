Foto: FAH NOVINARKA portala Balkan Insight Maja Živanović u nedavnom članku izvještava o ekscentričnim govorima Aleksandra Vučića, budućeg srpskog predsjednika i aktualnog premijera. U nastavku prenosimo dijelove članka. "Aleksandru Vučiću, novome srpskom predsjedniku, bliži se inauguracija, ali u Srbiji će se dugo pamtiti njegove ljutite i nediplomatske izjave dok je bio premijer, a posebice njegove maratonske konferencije za tisak i TV nastupi. Nakon što je ponovno izabran kao premijer u travnju 2016. godine, u kolovozu je u parlamentu održao izazovan govor u kojemu je šest sati izlagao svoj program, opominjući pritom zastupnike koji ga nisu pratili i koji su tipkali po mobitelu. Većina opozicije napustila je sastanak, osim Srpske radikalne stranke, koja je orijentirana krajnje desno, kako bi njihov vođa Vojislav Šešelj mogao ismijavati Vučića. Otada je obavio niz višesatnih govora i nastupa na televiziji, uključujući i onaj 14. veljače, kada je prekinuo novinarku koja ga je pokušala intervjuirati na javnoj srpskoj televiziji RTS". Prepucavanje preko medija "Čak i nakon njegove pobjede na predsjedničkim izborima 2. travnja, čini se da će njegov sarkastični odnos prema novinarima ostati isti. Nakon što su u studenom 2016. godine propitivali ulogu njegova brata u Vučićevoj Srpskoj narodnoj stranki, nazvao ih je "Kolumbima koji su otkrili Ameriku". Izjavio je i da se nikome ne treba opravdavati te je javno napao i vaterpolo igrača Andriju Prlainovića, koji je osvojio zlato na Olimpijskim igrama u Riju te izjavio da srpski tim ne duguje ništa Srbiji, jer ona ne ulaže u sport. Kada su srpski političar prošli tjedan napali američkog ambasadora za Srbiju Kylea Scotta, koji je pro-vučićevski tabloid Informer nazvao "ološem", Scott je istaknuo da je i sam premijer Vučić upotrebljavao taj izraz". Popis neprijatelja "Vučića se optužuje i da uvelike koči slobodu govora u medijima, a navodno su mu se zamjerili i istraživački novinari. Kada su ga novinari iz medijskih kuća KRIK i Istinomer za vrijeme posjeta Nišu 28. veljače pokušali ispitati o pravima radnika, izjavio je da ga ponižavaju pitanjima. Osim novinara, Vučić često kritizira ambasadore, spominje neidentificirane špijune, pripadnike opozicije naziva "lijenčinama", a napada i korisnike društvenih mreža, posebno Twittera. Poznat je i po komentarima o svojim dugim radnim danima, a osim što članove vlade potiče da ne idu na praznike, često se žali na to da previše radi", zaključuje Živanović.