Foto: BBC MAĐARSKA i Slovačka ustvrdile su u srijedu na Europskom sudu pravde da je raspodjela tražitelja azila među državama članicama EU-a po sustavu kvota nezakonita, sukobivši se s Njemačkom, Francuskom i drugima u sporu koji je duboko podijelio Uniju.  Gotovo 1,6 milijuna migranata i izbjeglica prešlo je Mediteran i stiglo u EU od 2014., većinom bježeći pred sukobima i siromaštvom na Bliskom istoku i u Africi. EU je 2015. predložila raspodjelu 120.000 tražitelja azila kako bi se ublažio pritisak na Italiju i Grčku, no naišla je na žestok otpor bivših komunističkih država.  Sustav kvota je primjer "diktatorske vladavine birokrata u Bruxellesu"  Na ročištu pred Europskim sudom pravde, Mađarska i Slovačka branile su u srijedu svoje protivljenje primanju azilanata, što je naišlo na kritiku Njemačke i drugih zemalja koje su isticale važnost europske solidarnosti.  Mađarski i slovački premijeri Viktor Orban i Robert Fico smatraju da je sustav kvota usvojen većinskim glasanjem protiv volje četiriju istočnih članica, primjer diktatorske vladavine birokrata u Bruxellesu.  Podržala ih jedino Poljska: "Migranti su prijetnja nacionalnoj sigurnosti"  Prethodna poljska vlada, koja je bila proeuropska, nevoljko je 2015. glasala za kvote koje se temelje na bogatstvu zemlje i broju stanovnika, no nova euroskeptična vlada također ne želi provesti tu odluku.  Poljska je u srijedu u sudnici jedina podržala Slovačku i Mađarsku. Poljski predstavnik rekao je da bi migranti i izbjeglice mogli biti prijetnja za nacionalnu sigurnost.  "Odgovor koji date bit će znakovit i izvan ovog slučaja"  Na suprotnoj strani bili su Njemačka, Francuska, Švedska, Luksemburg, Belgija, Italija, Grčka i Europska komisija, koji su tvrdili da je u pitanju temeljno europsko načelo solidarnosti. "Odgovor koji date na ovo pitanje bit će znakovit i izvan okvira ovoga slučaja", kazao je njemački predstavnik Ralf Kanitz.  Nepoštivanje demokratskih standarda, neovisnosti pravosuđa i medijskih sloboda  Njemačka je primila većinu migranata 2015. i 2016., dok Poljska i Mađarska ne žele primiti nikoga u sklopu europskih programa koji obuhvaćaju ukupno 160.000 ljudi. Mnoge druge članice također odugovlače i do sada je iz Grčke i Italije premješteno samo oko 18.000 ljudi, a plan istječe u rujnu.  Presuda ECJ-a očekuje se najesen. Mađarska i Poljska u sukobu su s Bruxellesom i zbog nepoštivanja demokratskih standarda, neovisnosti pravosuđa i medijskih sloboda.