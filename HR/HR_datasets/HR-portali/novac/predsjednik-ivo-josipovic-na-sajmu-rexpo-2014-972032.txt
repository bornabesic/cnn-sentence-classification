Predsjednik Republike Hrvatske dr. sc. Ivo Josipović posjetit će sajam REXPO Adriatic 2014. u utorak 11. studenog u 9:00 sati. U pozdravnom govoru obratit će se posjetiteljima, panelistima, izlagačima i drugim sudionicima sajma, a nakon toga će se u društvu partnera i osnivača sajma Olivera Kumrića te drugih predstavnika organizatora kratko susresti sa stranim i domaćim ulagačima te drugim gospodarstvenicima. „Sajam REXPO Adriatic održava se pod pokroviteljstvom predsjednika Republike Hrvatske, što je još jedna u nizu potvrda značaja sajma i njegove uloge u poticanju jačanja gospodarskog razvoja naše zemlje. Drago nam je što će predsjednik Josipović posjetiti sajam i tako iskazati podršku našim nastojanjima da učvrstimo poziciju sajma REXPO Adriatic na karti najznačajnijih poslovnih događaja u Hrvatskoj i regiji“, izjavio je Oliver Kumrić, partner i osnivač sajma REXPO Adriatic. Sajam REXPO Adriatic počinje u utorak 11. studenog u 9:00 sati, a nakon posjeta predsjednika Ive Josipovića počinju i prve panel-rasprave u okviru REXPO Foruma, među kojima je i najveća ove godine, pod nazivom „Investicijski potencijali prometne infrastrukture u Hrvatskoj“. Panel će uvodno otvoriti ministar pomorstva, prometa i infrastrukture Siniša Hajdaš Dončić, a bit će posvećen ključnim projektima u prometnoj infrastrukturi Republike Hrvatske i njihovim investicijskim potencijalima te usklađenosti s gospodarskim i razvojnim prioritetima i novom strategijom prometnog razvoja Republike Hrvatske. Na popisu uglednih panelista REXPO Foruma nalazi se i Nj. E. David Slinn, veleposlanik Ujedinjene Kraljevine Velike Britanije i Sjeverne Irske, koji će sudjelovati na panel-raspravi o tome što je potrebno da Hrvatska postane bolja investicijska destinacija. U okviru panela „Strane investicije u Hrvatskoj i zemljama regije – Iskustva i očekivanja stranih investitora“ predstavnik norveške investicijske tvrtke Prime Property Kroatia I AS Oslo Jan Aasmoen predstavit će jednu od najvećih stranih turističkih investicija u Hrvatskoj – realizaciju luksuzne turističke destinacije na otoku Hvaru vrijedne oko 270 milijuna eura, s kompleksom kapaciteta tri tisuće gostiju. Među panelistima REXPO Foruma tridesetak je predstavnika investitora iz javnog i privatnog sektora, a uz njih na sajam dolazi još stranih ulagača kao gosti organizatora ili posjetitelji. Svečano otvorenje sajma održat će se istog dana u 16:30, a otvorit će ga Branko Grčić, potpredsjednik Vlade Republike Hrvatske i ministar regionalnog razvoja i fondova Europske unije, NJ. E. Michéle Boccoz, veleposlanica Francuske Republike u Republici Hrvatskoj, Branimir Gvozdenović, ministar održivog razvoja i turizma Republike Crne Gore i Magdalena Šoljakova, Senior Country Officer, International Finance Corporation. Nakon svečanog otvorenja uslijedit će panel na temu „Financijski aspekti investicija – oblici i mogućnosti“, na kojem će sudjelovati Branko Grčić, potpredsjednik Vlade i ministar regionalnoga razvoja i fondova Europske unije, Vedrana Jelušić Kašić, direktorica EBRD-a u Hrvatskoj, Marco Sorge, Senior Investment Officer, IFC, Vladimir Kristijan, predsjednik Uprave HBOR-a te moderator Željko Kardum, financijski stručnjak. Drugi dan sajma, u srijedu 12. studenog, počinje otvorenjem 8. Međunarodnog franšiznog foruma, koji se ove godine održava u okviru sajma REXPO Adriatic. Na njemu će posjetitelji imati prilike poslušati izlaganja franšiznih stručnjaka iz cijele regije i direktora poznatih hrvatskih i stranih franšiznih brendova te sudjelovati u besplatnim radionicama i poslovnim savjetovanjima s poznatim hrvatskim konzultantima za malo poduzetništvo i franšizno poslovanje. Srijeda je posvećena i REXPO Hospitality Dayu, orijentiranom na sektor HTL (hotels, tourism, leisure), u okviru kojeg će na trima uzastopnim tematskim panelima istaknuti stručnjaci iz svjetske hotelske industrije raspravljati s menadžerima vrhunskih hotelskih brendova, iskusnim investitorima te predstavnicima financijskih i administrativnih institucija. REXPO Adriatic 2014. organizira se pod pokroviteljstvom predsjednika Republike Hrvatske Ive Josipovića, Ministarstva regionalnoga razvoja i fondova Europske unije, Ministarstva poduzetništva i obrta te Ministarstva gospodarstva Republike Hrvatske. Detaljnije informacije o sajmu REXPO Adriatic dostupne su na www.rexpo.hr.  