Je li čokolada za zapadno tržište Europske unije lošija od one za istočno, kojem pripada i Hrvatska, ali i Slovenija? Jedemo li “lošiju” Nutellu i Milku? Slovenci su testirali 11 prehrambenih proizvoda, uglavnom čokolada i keksi, u obje varijante i zaključili: Razlike između zapada i istoka gotovo i nema. Nije na deklaraciji Uprava za hranu slovenskog Ministarstva poljoprivrede naručila je analizu 11 prehrambenih proizvoda – Nutelle, keksa Tuc, Milke, čokolada Lindt i Kinder, čokoladice KitKat, keksa Leibnitz, bombona Haribo te instantnog čokoladnog napitka Nesquik – reagirajući na brojne kritike koja dolaze iz javnosti i od nekih političara iz niza država, poput Hrvatske, Mađarske, Slovačke, da kvaliteta prehrambenih proizvoda koji se plasiraju na istok EU nije ista kao za zapad. Kao kriterij za kategorizaciju “istočnog proizvoda” uzeti su jezici na deklaracijama – slovački, češki, mađarski, rumunjski, bugarski, hrvatski, srpski i slovenski. Rezultati će iznenaditi mnoge – razlike između varijanti ovih proizvoda za dva tržišta gotovo nema. Ako i postoji, riječ je o zanemarivim razlikama i vrijednostima ili pak o dopuštenom odstupanju koje nema utjecaja na kvalitetu. Pritom nije primijećeno da i ta sitna odstupanja idu na korist ili štetu jednog tržišta. Razlike su pronađene kod keksa Tuc, gdje je u varijanti za zapadno tržište pronađen manji udio soli od deklariranog na omotu. Testirani proizvodi na količini od 100 g Kod punozrnatih keksa Leibnitz u zapadnoj je varijanti udio vlakana viši od deklariranog, dok je pak udio čvrstih dijelova kakaa u Nesquiku za zapadno tržište niži od onog na deklaraciji. Mišljenje stručnjaka u opisu analize jest to da odstupanja nemaju nikakav utjecaj na kvalitetu, piše na dokumentu koji posjedujemo. No ipak postoji jedan dio koji zabrinjava – nigdje na deklaracijama – ni za zapadno ni za istočno tržište – nisu navedeni sastojci pronađeni u nekim proizvodima, prije svega transmasti i hidrogenizirane masti, za mnoge kontroverznih supstancija. Rezultate šalju Komisiji Moguće razlike u kvaliteti hrane, ali i ostalih proizvoda, velika je tema na razini EU, pa i ostali, uključujući i Hrvatsku, provode svoja testiranja. Slovenija će svoje rezultate poslati Europskoj komisiji koja bi, nakon analize, trebala poduzeti mjere za sprečavanje neujednačene kvalitete na jedinstvenom europskom tržištu.         