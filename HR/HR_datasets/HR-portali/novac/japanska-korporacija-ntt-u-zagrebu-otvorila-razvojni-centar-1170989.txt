Jedna od TOP deset japanskih korporacija, Nippon Telegraph and Telephone (NTT) u Hrvatskoj ima razvojni centar. U potpunoj tišini NTT je krajem prošle godine kroz tvrtku kći NTT Data ušao na hrvatsko tržište preuzevši švicarski Nefos Cloud koja je u Zagrebu imala manji tim programera. Nova tvrtka, koja je upravo prošla preregistraciju u Sudskom registru, nosi ime NTT Data Croatia i ima osam zaposlenika. Nataša Cvrlje, predstavnica zagrebačkog ureda NTT Data na studentskom sajmu poslova Job Fairu 2017. na FER-u kaže da bi do kraja godine željeli zaposliti još pet stručnjaka. – Potražnja je velika, a ponuda stručnjaka mala tako da programerima kažem da ih primamo koliko ih se javi – kaže Nataša Cvrlje. Pojašnjava da je NTT Data, inače jedna od pet najvećih sistemskih integratora na svijetu, u Hrvatskoj postojeći tim fokusirala na razvoj i podršku razvoju za klijente koji traže cloud CRM softver Salesforce. N. Cvrlje kaže da im je regionalna centrala u Njemačkoj te da svoje usluge u cijelosti izvoze. Usmjereni su na klijente u Austriji, Njemačkoj i Švicarskoj. I Salesforce i NTT Data globalno su velike kompanije. Salesforce je lani imao prihod od 8,39 milijardi dolara, a NTT Data 14,6 milijardi. NTT Data drugi je globalno značajan IT igrač koji je u Hrvatskoj otvorio centar za R&D. Lani je to učinio indijski Infosys, koji u Karlovcu do sada zaposlio sto inženjera. Infosys je k tome prije mjesec dana u Hrvatsku doveo jednog od svojih glavnih operativaca kako bi procijenio može li i koliko skalirati svoj biznis ovdje. Lani je otvaranje centra za podršku klijentima najavio IBM. Neslužbeno doznajemo da NTT Data razmatra mogućnost proširenja tima u Zagrebu i na druge poslove, ne samo Salesforce. N. Cvrlje to nije željela komentirati. Ističe da je njima ključno da pronađu kvalitetne stručnjake, koji izvrsno vladaju objektno orijentiranim programiranjem. – Mi smo vam ovdje najbliže ninjama, jer jedini stvarno izravno surađujemo s Japancima – duhovito zaključuje Nataša Cvrlje referirajući se na titule koje su u posljednje vrijeme postale vrlo popularne među programerima.