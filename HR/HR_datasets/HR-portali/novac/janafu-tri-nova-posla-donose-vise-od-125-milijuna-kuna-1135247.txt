Janaf je tjedan započeo potpisavši iznimno važne ugovore o dugoročnoj suradnji s Vitolom, Unipetrolom i Crodux derivatima ukupne vrijednosti veće od 125 milijuna kuna, čime je osiguran nastavak rasta prihoda državne tvrtke i u 2017. godini. Kompanija je u četiri godine poslovanja povećala prihode na više od 780 milijuna kuna, što je rezultiralo povijesno visokom neto dobiti od čak 187 milijuna kuna nakon devet mjeseci poslovanja, što sugerira premašivanje rekordnog rezultata iz 2015. – Janaf je kompanija koja rezultatima pokazuje kako se može kvalitetno upravljati državnom imovinom i resursima. U pet godina uspjeli smo udvostručiti prihode tvrtke i osigurati tri puta veću dobit. Ugovorima s Vitolom, Unipetrolom i Crodux derivatima nastavili smo se otvarati prema vanjskim tržištima, što je pravi put za Janaf, ali i za sve ostale hrvatske kompanije – komentirao je predsjednik uprave JANAF-a dr. sc. Dragan Kovačević. Janaf je nedavno u Zagrebu organizirao drugu međunarodnu naftnu konferenciju „Izazovi i jačanje suradnje kao pokretači rasta“ na kojoj je okupio vodeće naftne stručnjake iz okruženja i predstavnike najvećih svjetskih kompanija. Svjetski trendovi, kako su iznijeli stručnjaci, pokazuju da će se unatoč volatilnim cijenama nafte povećavati profit skladištenja i prijevoza nafte. Usluga ‘blendinga’ koju nudi i Janaf bit će sve traženija. Zbog diverzifikacije nabavnih kanala za Europu terminal Omišalj ima dobru predispoziciju za razvoj potencijala, kazali su, a Hrvatska se može pozicionirati i kao važan naftni pravac za prijevoz nafte. Trendovi idu u korist Janafa nastavi li se dobro upravljanje koje je obilježilo posljednjih nekoliko godina u državnoj kompaniji. >> Brođani traže da JANAF od profita osnuje zakladu za oboljelu djecu