Dok raspravljamo o kvaliteti njemačke, poljske ili talijanske Nutelle, čini se kako bi na deklaracijama više trebalo paziti sadrži li ona – ali i niz drugih domaćih i stranih proizvoda na našem tržištu – palmino ulje, za koje je Europska agencija za sigurnost hrane (EFSA) upozorila kako kontaminat (poznat kao GE) u jestivom obliku može biti kancerogen. Prioritet sigurnost i zdravlje Potrošačima se ne preporuča da bojkotiraju takve proizvode pa ni Ferrerovu poznatu svegeneracijsku slasticu. Da bi Europska komisija zabranila ili ograničila količine palmina ulja u prehrambenim proizvodima, potrebna su, tvrdi se, dodatna istraživanja i procjene rizika. No, nakon što su neki talijanski trgovci i iz vlastitih robnih marki izbacili palmino ulje, za koje se drži kako je pri obradama iznad 200⁰ C kancerogeno, a talijanska Barilla iskoristila za marketing novih proizvoda “palm oil-free”, industrija palminog ulja koja na njemu godišnje obrne 44 mlrd. dolara u Ferreru je našla najvećeg saveznika koji je i javno stao u obranu tog ulja u prehrambenoj industriji. – Palmino ulje koje koristi Ferrero sigurno je jer se obrađuje u kontroliranim temperaturama, nižim od 200 stupnjeva Celzija i pod iznimno niskim tlakom kako bi se smanjila opasnost od kontaminacije – poručuje ovih dana putem novinskih oglasa i televizijskih reklama direktor nabave Ferrera Vincenzo Tapella. Iz Ferrera dodatno pojašnjavaju kako namazu od lješnjaka i čokolade upravo palmino ulje daje vrhunsku kremoznost i trajnost. Prelazak na bilo kakve druga ulja bio bi korak unazad. No EFSA takav istup Ferrera odbija komentirati, dok iz Ferrera na upit Večernjeg lista odgovaraju kako su im prioritet zdravlje i sigurnost potrošača te da su njihovi proizvodi nedvojbeno sigurni i od najkvaltetnijih sastojaka poput palmina ulja, čokolade i lješnjaka. Slasticu koju danas obožavamo tijekom Drugog svjetskog rata izmislio je Pietro Fererro. Lješnjaci su se u njoj u to vrijeme našli sticajem okolnosti, zbog nestašice kakaa u vrijeme rata. U početku je bila poznata kao Pasta Gianduja i dolazila je u obliku štruce zamotane u foliju, a tek je od 1964. pamte kao Nutellu. No tko misli da palmino ulje koristi samo Ferrero, kojemu Nutella donosi petinu ukupnih prihoda, vara se. I drugi prehrambeni divovi poput Unilevera i Nestlea ga obilato koriste, piše Reuters. A i naši vodeći prehrambenjaci i konditori, koji jučer nisu bili skloni komentirati tu temu. – S deklaracija je nemoguće iščitati koristi li se pod nazivom palmino ulje i ulje iz palminih koštica koje je daleko nepoželjnije zbog transmasnih kiselina – objašnjava Karmen Matković Melki, nutricionistica Definicije hrane. Bombardiranje vodikom – Tekuće palmino ulje hidrogenizacijom se “bombardira” vodikom kako bi postalo kremasto kao maslac, čime se mijenja kompletna struktura ulja i dobivaju transmasne kiseline koje su izvornom palminom ulju neprirodne. Pravi je maslac skup, a palmino ulje, koje je postalo sveopća zamjena, jeftin kao šećer, škrob i bilo koja druga industrijska sirovina koja se danas obilato koristi u proizvodima ili je škart neke druge industrije - i sad bismo ga, iako je rizik po naše srce i krvožilni sustav, trebali jesti na žlicu – pita ona. Čak se čokolade, za koje nam logika kaže da se rade od kakao mase i kakao maslaca, danas rade od palmina ulja tako da 90% današnjih proizvoda u celofanu i vrećici, čipseva, flipseva, keksa, napolitanki, čokolada, namaza... sadrži palmino ulje. – Nemam ništa protiv takvih proizvoda, ali ako se jedu umjereno i u ograničenim količinama na mjesečnoj, a ne svakodnevnoj bazi – kaže Matković Melki. Europarlamentarka Biljana Borzan nakon izvještaja EFSA-e skupila je podršku 60-ak kolega i zatražila da se pitanje štetnosti palminog ulja stavili na dnevni red Europskog parlamenta, no samo EK ima ovlasti da ga zabrani ili ograniči. – Nadam da će se pritom više voditi interesima zaštite javnog zdravlja od financijske računice – zaključuje Borzan. >> Ovo je recept za Nutella cheesecake koji je postao hit 