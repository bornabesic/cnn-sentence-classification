Od ukupno 10,7 milijardi eura iz EU fondova koji su Hrvatskoj dostupni u financijskom razdoblju 2014.-2020. apsorpcija iznosi samo 15,03 posto, ali su se u zadnjih šest mjeseci stvari ubrzale i očekuje se ugovaranje nekoliko velikih projekata koji će ove godine značajno podići apsorpciju, istaknula je u srijedu ministrica regionalnog razvoja i fondova EU Gabrijela Žalac. "Apsorpcija je trenutno u ovoj financijskoj perspektivi samo 15,03 posto od ukupne alokacije od 10,7 milijardi eura. To su zabrinjavajući podaci", rekla je Žalac u emisiji Hrvatskog radija "A sada Vlada".   Drugim riječima, od dostupnog novca potrošili smo ukupno jedva 1,6 milijardi eura.   Dodaje i kako o tome svaka dva tjedna izvještava na Vladi, kako svaki ministar mora voditi računa o svom resoru i što se tiče kašnjenja natječaja i ex ante uvjeta te kako misli da su postigli konsenzus oko EU fondova i onoga što trebaju zajednički napraviti.   "Ali s druge strane, s obzirom da smo tek prošle godine počeli ugovarati i koristiti sredstva pokazatelji su bolji nego ikada. Po prvi puta smo neto primateljica europskih sredstava, što se nikad prije nije događalo", kazala je Žalac.   Navela je pritom kako je lani Hrvatskoj iz EU fondova isplaćeno 6,3 milijarde kuna, dok je Hrvatska uplatila 3,3 milijarde kuna.   "U zadnjih smo šest mjeseci ugovorili projekata za 5,2 milijarde kuna. To je kao cijele prošle godine. Stvari su se ubrzale, pomaknule. Sada očekujemo ugovaranje velikih projekata iz sektora prometa, hrvatskih voda i slično, što će ove godine značajno podignuti apsorpciju na jedan viši postotak i višu razinu", naglasila je ministrica Žalac.    Istaknula je i da se kapitalni projekti poput Pelješkog mosta ili bolnica, projekti koji prije svega služe za unapređenje kvalitete života naših građana, ne bi mogli isfinancirati iz hrvatskog proračuna te da u tome EU fondovi imaju presudnu važnost.   Najavila je da će u sustavu koji radi na povlačenju novca iz EU fondova zaposliti 676 novih ljudi, s tim da će  85 posto njihovih plaća i troškova bit financirano iz EU fondova a 15 posto iz hrvatskog proračuna.