Foto: Hina PRIPADNICI ekstremističke Islamske države izveli su samoubilački napad na glavnu iračku vojnu bazu, a izvješća o žrtvama se razlikuju.  Napad se dogodio dok Iračani nastavljaju višemjesečnu operaciju kojom nastoje istjerati IS iz posljednjeg uporišta u Mosulu na sjeveru Iraka.  Nekoliko je militanata samoubojica napalo bazu u Kirkušu, najveću u pokrajini Dijala, sjeveroistočno od Bagdada, te su ubili osam vojnika u ponedjeljak ujutro, objavile su sigurnosne snage.  Anonimni izvori su pak za Reuters naveli da su ranjena još desetorica vojnika. Napad izveli bombaši samoubojice  Vojni zapovjednik Muzer Azavi rekao je da su napad izvela četvorica bombaša samoubojica koji su ubijeni u sukobima s vojnicima iz baze.  Dvojica su vladinih vojnika ubijena, a trojica ranjena u borbi, rekao je Al Azavi za neovisni irački portal Al Sumaria.  U bazi u Kirkušu nalazi se američko vojno osoblje koje obučava iračke vojnike, navode irački mediji.  Zadnjih mjeseci IS je pojačao napade na različite dijelove Iraka u pokušaju da skrene pažnju s operacije iračkih snaga što ju podupire SAD, a kojoj je cilj preuzeli Mosul od IS-a.