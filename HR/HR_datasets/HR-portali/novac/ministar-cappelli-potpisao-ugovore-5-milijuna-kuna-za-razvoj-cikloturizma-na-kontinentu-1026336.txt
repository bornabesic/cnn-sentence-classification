Prema podatcima UNWTO-a, u Europi je više od 60 milijuna aktivnih biciklista. Cikloturisti, više od ostalih vrsta turista, koriste lokalnu trgovačku i ugostiteljsku ponudu, a dnevna potrošnja im je do 30 posto veća nego kod ostalih turista Ministar turizma Gari Cappelli potpisao je danas s predstavnicima 14 kontinentalnih županija ugovore o dodjeli bespovratnih potpora za razvoj cikloturizma na kontinentu. Ugovori su potpisani temeljem Programa razvoja cikloturizma na kontinentu u 2017. godini, za koji je Ministarstvo turizma, s ciljem razvoja turizma na kontinentu, ove godine u Proračunu osiguralo dodatnih 5 milijuna kuna. Svaka županija dobiti će temeljem potpisanog ugovora 350 tisuća kuna bespovratnih potpora, a ugovori su potpisani s Bjelovarsko-bilogorskom, Brodsko-posavskom, Karlovačkom, Koprivničko-križevačkom, Krapinsko-zagorskom, Ličko-senjskom, Međimurskom, Osječko-baranjskom, Požeško-slavonskom, Sisačko-moslavačkom, Varaždinskom, Virovitičko-podravskom, Vukovarsko-srijemskom i Zagrebačkom županijom. Dodijeljena sredstva su namijenjena za izradu Operativnog plana razvoja cikloturizma županije sa standardima, trasiranje cikloturističkih ruta, uređenje i označavanje cikloturističkih ruta, izradu karata, zakup zajedničke web domene na razini županije, izradu web stranice na razini županije, izradu mobilne aplikacije i sl. Javni poziv za Program razvoja cikloturizma na kontinentu u 2017. godini Ministarstvo turizma je javnosti predstavilo i objavilo 5. travnja, a prijave su bile otvoreno do 26. travnja 2017. godine. „Razvoj cikloturizma, uz ostale proizvode poput gastro ili zdravstvenog turizma, ima veliku važnost za razvoj turizma kontinenta, odnosno jačanje njegove turističke atraktivnosti kroz stvaranje dodatnih sadržaja. U konačnici, jačanje kontinenta u turističkom smislu pridonosi ravnomjernijem turističkom razvoju naše zemlje, produljenju turističke sezone te pozicioniranju Hrvatske kao destinacije raznolike i bogate turističke ponude“, istaknuo je ministar Cappelli te je dodao kako je Program realiziran u rekordno kratkom roku „U samo tri tjedna koliko je bio otvoren Javni poziv sve kontinentalne županije dostavile su prijavu i projekte razvoja cikloturizma na svome području što me posebno veseli jer to dokazuje visoku razinu suradnje, ali i veliku zainteresiranost kontinentalnih županija za razvoj turizma“, istaknuo je ministar. Nakon potpisivanja ugovora, župan Karlovačke županije Ivan Vučić zahvalio je u ime svih kontinentalnih županija Vladi Republike Hrvatske i Ministarstvu turizma na suradnji i brzoj realizaciji programa te naglasio kako će sredstva biti itekako korisno iskorištena za dodatni razvoj cikloturizma na području kontinenta. „Cikloturizam je proizvod za koji postoji uzlazni trend interesa, a na nama je da to iskoristimo za jačanje turizma u našim županijama, odnosno na području cijeloga kontinenta“, istaknuo je Vučić. Na potpisivanju ugovora sudjelovao je i predsjednik Uprave Hrvatskih cesta, Josip Škorić koji je tom prilikom predstavio dosadašnji i daljnji plan razvoja cestovnih pravaca na kontinentu uz naglasak na realizaciju biciklističkih staza koje su predviđene uz njih. „Do sada je u okviru javnih cesta izgrađeno 350 kilometara biciklističkih staza, a u naredne četiri godine planirana je izgradnja dodatnih 490 kilometara. Riječ je o sredstvima koja su već osigurana u proračunu Hrvatskih cesta, ali uz kvalitetnu suradnju sa županijama i dobru organizaciju, biciklistička mreža može biti još duža. Svakako je neophodno na sustavan i osmišljen način pristupiti daljnjem razvoju, kako s gospodarskog aspekta, tako i sa aspekta sigurnosti“, istaknuo je Škorić te je tom prilikom zahvalio ministru na izuzetno dobroj dosadašnjoj suradnji. Hrvatski turizam mora biti sinergija obale i kontinenta i stoga Ministarstvo turizma veliku pažnju posvećuje stvaranju dodatnih sadržaja na cijelom prostoru Hrvatske, između ostaloga i onih koji se odnose na cikloturizam. Tako je primjerice 2016. godine kroz program „Konkurentnost turističkog gospodarstva“ za ulaganja u cikloturističku infrastrukturu, opremu, organizaciju tura i promociju ministarstvo izdvojilo 260 tisuća kuna, dok je kroz „Program razvoja javne turističke infrastrukture – Fond za razvoj turizma“, za koji je odluka donesena 31. ožujka 2017. godine, izdvojeno 3,7 milijuna kuna bespovratnih potpora za 24 razvojna projekta. Prema podatcima UNWTO-a, u Europi je više od 60 milijuna aktivnih biciklista. Cikloturisti, više od ostalih vrsta turista, koriste lokalnu trgovačku i ugostiteljsku ponudu, a dnevna potrošnja im je do 30 posto veća nego kod ostalih turista. 