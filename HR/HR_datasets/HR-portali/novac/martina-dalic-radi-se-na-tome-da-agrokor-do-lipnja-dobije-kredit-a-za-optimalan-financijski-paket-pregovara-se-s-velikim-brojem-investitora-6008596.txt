Potpredsjednica Vlade i ministrica gospodarstva, poduzetništva i obrta Martina Dalić kazala je u petak na nacionalnom savjetovanju o gospodarstvu i poduzetništvu da Agrokoru treba osigurati dodatnu likvidnost, a političku i gospodarska situaciju u zemlji ocijenila je stabilnom.   Radi se na tome da Agrokor u lipnju dobije kredit, a potreba za likvidnošću je veća od prve injekcije koju su osigurale domaće banke, rekla je Dalić.   Izvijestila je da se razgovara s velikim brojem investitora kako bi se došlo do optimalnog paketa financiranja.   "Cijeli posao temelji se na onome što Agrokor jest - niz poduzeća koja čine veliku grupaciju. Stoga, treba zaštititi sve dionike. Pustimo tih nekoliko tjedana koliko je potrebno da se ti razgovori dovrše", kazala je Dalić te je zaključila kako rezultati izvanredne uprave pokazuju da se radi o uspješnom procesu koji je u tijeku.   Ministrica Dalić kazala je i kako su i politička i gospodarska situacija u zemlji stabilne te kako su izbori sastavni dio demokratskog procesa.   O utjecaju države i ministarstava na gospodarstvo u petak su u Solarisu gdje se održava 21. nacionalno savjetovanje o gospodarstvu i poduzetništvu, govorili i ministri Tomislav Ćorić, Gabrijela Žalac, Oleg Butković, Lovro Kuščević, Tomislav Tolušić te zastupnica u Europskom parlamentu Ivana Maletić.   Ministar rada i mirovinskog sustava Tomislav Ćorić kazao je kako njegovo ministarstvo rješava niz naslijeđenih problema koji traju godinama.   "Agrokor, Ina, stanje na granicama, firme koje godinama funkcioniraju na rubu rentabilnosti kao što je Petrokemija. Otvaramo sve te ladice. Sve ćemo učiniti da rasteretimo poduzetnike kroz razne olakšice kao što je smanjenje cijene zaštite na radu od 30 posto", rekao je Ćorić.   Ministrica regionalnog razvoja i fondova EU Gabrijela Žalac upozorila je da sredstva iz EU-ovih fondova nisu "iznosi koji se mogu dignuti na bankomatu" i da je za njih potrebna ozbiljna priprema projekata.   "EU fondovi mogu značajno doprinijeti rastu BDP-a. Na nama je da olakšamo procedure poduzetnicima, a već smo olakšali sustav upravljanja EU fondovima. Trenutno se sustavno radi na 3.400 prijava poduzetnika na razne fondove", izvijestila je ministrica Žalac.   "Promet je ključan za razvoj zemlje, a prometni sustav je ključan za razvoj gospodarstva", rekao je ministar mora, prometa i infrastrukture Oleg Butković.   Spomenuo je otvaranje zračne luke u Zagrebu i potpisivanje dokumentacije za Zračnu luku Dubrovnik kao primjere kako se kroz infrastrukturu utječe na turizam i gospodarstvo.   Početak gradnje Pelješkog mosta očekuje na jesen, a posebnim izazovom označio je željeznicu.   Ministar graditeljstva i prostornog uređenja Lovro Kuščević kazao je kako je njegovo Ministarstvo donijelo program 2016.-2020., s kojim će se olakšati rad građevinskog sektora.   "Raspisali smo natječaje i povlačimo novac koji do sad nismo mogli zbog političke nestabilnosti u protekle dvije godine. Izmijenili smo zakon o gradnji koji smo pojednostavnili, posebno za velike projekte. Danas imamo sustav e-dozvole, a to znači da otvorite sustav i predate zahtjev. Prije se kompletna dokumentacija predavala fizički, a za mjesec dana će se sve slati elektroničkim putem. Digitalizacija sustav će svima olakšati", zaključio je Kuščević.   Zastupnica u EU parlamentu Ivana Maletić najvažnijom je svojom aktivnošću označila djelovanje kroz odbore u EU parlamentu, gdje se nastoji raznim mehanizmima ojačati jedinstveno tržište, digitalno i energetsko, te jačanje kroz tržište kapitala.