Foto: 123rf  PREMA pisanju bosanskohercegovačkih medija, u toj zemlji raste broj osuđenih za članstvo u terorističkim grupama i sudjelovanje u ratovima u Siriji i Iraku. Pred bh sudovima dosad su osuđene 23 osobe, a nije donesena niti jedna oslobađajuća presuda u ovim postupcima.   Posljednji u nizu osuđenih terorista je, kako piše Klix.ba, Mehmed Tutmić. Tutmić je 2013. godine napustio Bosnu i Hercegovinu kako bi se pridružio ISIS-u. Prema navodima Suda BiH, znao je da je Vijeće sigurnosti UN-a ISIS proglasilo terorističkom organizacijom. Ilegalno je ušao u Siriju iz Turske i do kolovoza 2014. se borio na strani ISIS-a. Nakon toga se vratio u BiH.   Tutmić je osuđen na četiri godine zatvora, a u kaznu će mu se ubrojati vrijeme koje je proveo u pritvoru.   "Tužiteljstvo BiH zadovoljno je pravomoćnom i potvrđenom osuđujućom presudom za optuženog Mehmeda Tutmića koji je za kaznena djela u vezi s terorizmom i terorističkim aktivnostima osuđen na četiri godine zatvora", kažu u Tužiteljstvu susjedne države.   U BiH su za odlaske na strana ratišta i povezana kaznena djela dosad izrečene pravomoćne kazne u ukupnom trajanju od oko 50 godina zatvora. Time je BiH postala najefikasnija zemlja regije kada je u pitanju otkrivanje i procesuiranje terorista, a iz Tužiteljstva kažu kako je i značajan partner u globalnoj borbi protiv terorizma.