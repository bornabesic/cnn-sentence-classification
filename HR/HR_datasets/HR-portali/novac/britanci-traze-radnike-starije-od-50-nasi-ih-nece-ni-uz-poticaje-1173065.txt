Manjak radne snage, i još važnije, one s vještinama, Britanci kane nadoknaditi angažiranjem nezaposlenih osoba starijih od 50 godina. Na poziv vladina zastupnika za interes starijih ljudi Andyja Briggsa odazvalo se osam velikih tvrtki, među kojima su osiguravatelj Aviva u kojem je Briggs čelnik životnog osiguranja, banka Barclays, zadruga Co-op, IT korporacija Atos i lanac ljekarni Walgreens Boots Alliance. Povećati udio starijih 12% Te će tvrtke do 2020. povećati udio zaposlenika starijih od 50 za 12 posto i promovirati takvo zapošljavanje objavljivanjem strukture dobi svojih zaposlenika, a zato neće dobiti nikakvu novčanu potporu. Tijekom pet sljedećih godina namjeravaju otvoriti milijun novih radnih mjesta za ovu ugroženu skupinu. No Britanci, čija stopa nezaposlenosti iznosi tek 4,6 posto, nemaju iste motive zbog kojih je hrvatska Vlada u sklopu devet mjera aktivne politike zapošljavanja u ovoj godini izdvaja poticaje i za zapošljavanje osoba starijih od 50 godina. Dok će se u Velikoj Britaniji do 2020. otvoriti 14,5 milijuna novih radnih mjesta, a na tržište rada ući samo oko sedam milijuna mlađih radnika, pa im je nužno naći načina da popune tu prazninu, u Hrvatskoj ostajanje bez posla iznad 50. gotovo u pravilu znači dugotrajnu nezaposlenost i nerijetko završavanje na socijalnoj pomoći. Britanci pak računaju da iskusni radnici imaju vještine i iskustvo kojih je njihovo tržište gladno, ali i da zastupljenost različitih dobnih i društvenih skupina u timu poboljšava rezultate poslovanja. U hrvatskim je tvrtkama stopa zaposlenika starijih od 50 vrlo niska – između 10 i 20 posto, a jedna od nedavno predstavljenih Vladinih mjera zapošljavanja za ovu godinu obuhvaća i njih. Od 1,5 milijardi kuna za cijeli program, 650 milijuna kuna doći će iz Europskog socijalnog fonda, a poslodavcu se financira 50 posto troška minimalne bruto plaće od 3839 kuna do šest mjeseci za puno radno vrijeme, a do devet mjeseci za nepuno radno vrijeme. No i od ugroženih ima ugroženijih, a među starijima od 50 položaj žena teži je nego muškaraca. – Nad njima se provodi jedna vrsta nevidljive diskriminacije; nitko neće reći da su prestare na razgovoru za posao, ali to je glavni razlog odbijanja. No događa se i da se javno izrekne da žele mlađu, atraktivniju osobu – kaže Mladenka Šarić, predsjednica udruge „Žene 50+“, te dodaje da često izostaje i potpora obitelji i okoline koja žene, češće nego muškarce, lakše vidi u kući. Donatori i volonteri Udruga zato sljedeće jeseni pokreće seriju edukacija za žene s idejom, besplatnih za one koje su ostale bez posla, a starije su od 50 godina. Cilj je pružiti im pomoć u pokretanju startupa. Udruga svoje minimalne troškove kani pokriti uz pomoć donacija i društvenih veza te volonterskim angažmanima. – Izabrat ćemo među polaznicama 10-ak žena s projektima koji imaju realni temelj i pomoći im napraviti poslovne planove i naći izvore financiranja, naučiti ih kako pristupiti tržištu i doći do kupaca – najavljuje M. Šarić. Dodaje da ni muškarci stariji od 50 nisu baš „roba“ za koju će se otimati na tržištu, no njih će društvo rjeđe obeshrabrivati.