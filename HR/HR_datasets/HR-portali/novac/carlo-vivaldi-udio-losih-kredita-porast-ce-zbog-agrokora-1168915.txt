– Zagrebačka banka jedna je od najkapitaliziranijih u regiji. Nećemo davati pretpostavke što će se dogoditi, ali uvjereni smo da sve akcije koje je poduzela Vlada idu u pravom smjeru, i mi tome također doprinosimo – ustvrdio je Carlo Vivaldi, direktor UniCreditova odjela za srednju i istočnu Europu na pitanje o posljedicama Zabine izloženosti Agrokoru i mogućim posljedicama ode li tvrtka u stečaj. No, upravo će krediti Agrokoru hrvatski bankarski sektor učiniti jedinim u regiji u kojem će, prognoziraju UniCreditovi analitičari, ove godine udio loših kredita rasti. Sa 16,6 posto teško naplativi krediti lani su pali na 13,8 posto, a ove bi im se godine udio mogao povećati 0,2 postotna boda. Situacija bi se navodno mogla popraviti već 2018. – Lani smo u Hrvatskoj počeli prodavati loše kredite u većoj mjeri i nastavit ćemo to i ove godine. Apetit za kupnjom kod investitora je velik i to je dobar znak za zemlju. Cilj nam je pasti na osam do deset posto udjela loših kredita u svim zemljama regije, i u Hrvatskoj, ali ovi posljednji događaji malo su poremetili planove – priznao je Vivaldi na predstavljanju studije „Izgledi za bankarski sektor u srednjoj i istočnoj Europi, regija – pravo mjesto“ koju je izradio UniCreditov odjel za strateške i korporativne prognoze. 