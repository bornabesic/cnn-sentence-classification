Foto: Screenshot INTERPOL je raspisao tjeralicu za još jednim državljaninom Bosne i Hercegovine kojega se tereti za sudjelovanje u terorističkim organizacijama, a riječ je o 18-godišnjaku po imenu Hamza Labidi, objavili su u srijedu lokalni mediji.  Tinejdžer se navodno borio s teroristima u Siriji  Labidijevo ime nalazi se na Interpolovoj "crvenoj" tjeralici, a tamo je uvršten na zahtjev bosanskohercegovačkog pravosuđa. Kako stoji na stranici svjetske policijske organizacije, Labidija se traži zbog kaznenog djela "formiranja ili pridruživanja stranim paravojnim ili policijskim postrojbama".  Uz to su uz fotografiju objavljeni samo najosnovniji podaci poput onoga da je rođen 12. rujna 1998. u Zavidovićima u središnjoj Bosni. "Dnevni avaz" prenosi kako sigurnosne agencije u BiH imaju informaciju da je ovaj tinejdžer dospio do sirijskog ratišta. Labidijev otac navodno je osoba arapskog podrijetla.  Interpol traži još 11 osumnjičenih iz Bosne i Hercegovine  U prosincu 2016. godine na zahtjev pravosudnih tijela BiH Interpol je raspisao crvene tjeralice zbog terorizma i za Senadom Hasanovićem iz Sarajeva i Edinom Kahrimanom iz Zenice, a mjesec dana prije toga za Samidom Cicvarom i Naserom Arnautom.  Interpol zbog terorizma traga i za Ramom Grahovićem i Ibrom Ćufurovićem iz Velike Kladuše, Edinom Pečenkovićem iz Bihaća, Jasminom Keserovićem iz Zavidovića, Sulejmanom Mešanovićem, Senadom Kasupovićem i državljaninom Saudijske Arabije i BiH Ahmedom Zuharijem (50). U BiH zbog terorizma osuđene 23 osobe, a optužene 42  Zbog kaznenih djela povezanih s terorizmom u Bosni i Hercegovini do sada su podignute optužnice protiv 42 osobe, 23 ih je osuđeno, a izrečene su kazne zatvora u ukupnom trajanju od 150 godina, podaci su koje je u srijedu objavilo Tužiteljstvo BiH nadležno za procesuiranje ovakvih slučajeva.  Ove informacije glavna tužiteljica Tužiteljstva BiH Gordana Tadić predstavila je na konferenciji koja je u Sarajevu okupila glavne tužitelje sa svih razina vlasti kao ilustraciju napora koji se poduzimaju u suočavanju s problemom terorizma.  Odlazili u Irak i Siriju kako bi se borili s teroristima  Statistika koju ističu iz Tužiteljstva BiH govori kako je na temelju podignutih optužnica doneseno 92 posto osuđujućih presuda jer su samo 4 optužene osobe u proteklih 14 godina rada tužiteljstva na državnoj razini oslobođene optužbi.  Po optužnicama za protuzakonito formiranje i pridruživanje stranim paravojnim i parapolicijskim postrojbama vezanim za odlaske državljana BiH na strana ratišta Sirije i Iraka i pridruživanje strukturama tzv. Islamske države nije bilo niti jedne oslobađajuće presude, a iz Tužiteljstva BiH smatraju kako je to dokaz ozbiljnosti i kvalitete rada na istragama i pripreme takvih optužnica.  Najveća kazna zbog terorizma u regiji 35 godina zatvora  Najveća kazna za terorizam koja je do danas izrečena u BiH bila je ona Harisu Čauševiću za bombaški napad na policijsku postaju u Bugojnu 2010. godine.  Čaušević je za planiranje i organiziranje tog napada dobio 35 godina zatvora,što je najveća kazna za terorizam u cijeloj regiji.  Najveća kazna za pridruživanje ISIS-u 7 godina zatvora  Zbog odlaska na strana ratišta i priključivanje formacijama tzv. Islamske države osuđene su 23 osobe na ukupno oko 150 godina zatvora, a najveća kazna izrečena je Huseinu Bosniću zvanom Bilal u trajanju od 7 godina zatvora.  Iz Tužiteljstva BiH potvrdili su kako su u tijeku istrage protiv više osoba osumnjičenih za kaznena djela povezana s terorizmom kao i da se vodi istraga u jednom predmetu u vezi sa sudjelovanjem jednog državljanina BiH na ratištu u Ukrajini.