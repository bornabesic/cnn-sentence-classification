Hrvatska nacionalna aviokompanija Croatia Airlines prvi je put u svojoj povijesti u mrežu svojih odredišta uključila Bukurešt. Svečani let na relaciji Zagreb – glavni rumunjski grad obavljen je jučer zrakoplovom Dash-Q400 s kapacitetom od 76 putnika, a na svečanom letu bila su 73 putnika. Do sredine listopada ove godine Croatia Airlines će Zagreb i Bukurešt povezivati tri puta tjedno – ponedjeljkom, srijedom i petkom. Prema riječima predsjednika uprave CA Krešimira Kučka, u hrvatskoj aviokompaniji očekuju da će ove godine na letovima između Zagreba i Bukurešta prevesti oko 10.000 putnika. Kučko je istaknuo i da rumunjsko tržište ima veliki potencijal i da je uvjeren kako će izravni letovi pridonijeti još snažnijoj suradnji dviju država u poslovnom smislu. Hrvatski veleposlanik u Rumunjskoj Davor Vidiš naglasio je da će letovi Croatia Airlinesa zasigurno biti poticaj za još veći dolazak turista, poslovna putovanja ili posjete kulturnih djelatnika i sportaša. Osim Bukurešta, CA je ove turističke sezone uvela i nove izravne letove za Stockholm, Oslo i Helsinki.