Foto: FaH  KIP konfederacijskog američkog predsjednika Jeffersona Davisa uklonjen je u četvrtak u New Orleansu u američkoj saveznoj državi Louisiani, jer je suprotan vrijednostima današnjeg društva koje poštuje različitost i uključivost, objavile su gradske vlasti.  Radi se o jednom od četiri spomenika koje New Orleans uklanja jer "ne odražavaju na odgovarajući način različitost i uključivost koji današnji New Orleans čine snažnim", prenio je CNN.  Davisov kip maknut je u četvrtak u ranim jutarnjim satima uz jake mjere sigurnosti i blokirane ulice na kojima su prosvjedovali i protivnici i zagovornici odluke gradskog vijeća.  Osim njega, uklonit će se spomenik konfederacijskim generalima Robertu Leeu i P.G.T. Beauregardu te spomenik Battle of Liberty Place, obelisk podignut u čast poratne pobune Bijele lige, skupine koja promiče nadmoć bijele rase, protiv vlade nacionalnog jedinstva 1874.  "Uznemirujući" spomenici   Nakon javne rasprave o tim kontroverznim simbolima, gradsko vijeće je 2015. izglasalo uklanjanje spomenika smatrajući ih "uznemirujućima".   Gradonačelnik Mick Londrieu ocijenio je da će micanje spomenika omogućiti "da se okrene stranica povijesnih podjela i otvori put uključivijoj budućnosti".   New Orleans, koji je bio najveći konfederacijski grad, predao se 1862. i bio je pod okupacijskom federacijskih snaga nakon kraja Građanskog rata 1865.   Konfederacijski spomenici i zastave uklonjeni su s javnih mjesta diljem SAD-a nakon što je 2015. bijeli rasist ubio devetoro crnaca u crkvi u Južnoj Karolini.   Kritičari kažu da oni potiču rasizam tako što slave čelne ljude Konfederacije na američkom robovlasničkom jugu za vrijeme Građanskog rata.