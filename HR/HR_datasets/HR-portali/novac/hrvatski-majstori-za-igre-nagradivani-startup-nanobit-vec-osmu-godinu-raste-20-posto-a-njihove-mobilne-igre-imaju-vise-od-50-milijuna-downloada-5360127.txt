Jedan od najuspješnjih hrvatskih IT startupova i izvoznika Nanobit, osmu godinu zaredom ostvaruje rast poslovanja s 20 posto većim prihodima i 50 milijuna preuzimanja njihovih mobilnih igara, uz zapošljavanje stotog djelatnika, izvijestili su iz te tvrtke.   "Od osnivanja 2008. s dva zaposlenika, Nanobit je tijekom 2016. godine narastao do 75 naslova mobilnih igara čime se najviše bavi, te do 100 zaposlenika u uredima u Zagrebu, Budimpešti i Bukureštu", ističu iz Nanobita dodajući da njihova četiri najpopularnija naslova/igre prati više od pola milijuna korisnika Facebooka.   Brojku od 50 milijuna downloada (preuzimanja) i instaliranja njihovih mobilnih igrica dostigli su u srpnju ove godine, pri čemu navode da su im najveće tržište za plasman video igara i dalje engleska govorna područja, a sve brži rast ostvaruju i u Aziji.   Najavljujući da će uskoro predstaviti dva nova naslova, napominju da su do sada njihove najpopularnije igrice bile Hollywood Story, Superstar Life, Chef town i Fashion City 2, koje nerijetko kao preporučene aplikacije ističu Google i Apple Store.   "Osim daljnjih porasta u poslovanju i novog zapošljavanja, ove godine smo otvorili novi ured u Bukureštu, dok smo u uredu u Budimpešti zaposlili nove ljude, a u Zagrebu ga preselili u dvostruko veći prostor. S obzirom da ove godine nismo izdavali nove proizvode već ih planiramo plasirati početkom iduće godine, očekujemo priliku za još snažniji rast", poručio je suosnivač Nanobita Alan Sumina dodajući da je ove godine bilo velikih promjena na globalnom tržištu mobilnih igara.   Napominjući da sve veće zanimanje za njih pokazuju europski i američki mediji, pogotovo što dolaze iz male zemlje poput Hrvatske, iz Nanobita najvažnijim ističu kvalitetu igara koja mora biti visoka s obzirom na oštru konkurenciju, uglavnom američku.   "Kvalitetu postižemo ulaganjem u zaposlenike, njihovu edukaciju unutar tvrtke te stjecanjem znanja na najvažnijim svjetskim gaming, art i inženjerskim konferencijama, a posebnu pažnju posvećujemo i radnoj atmosferi koju držimo ključnom za povećanje kreativnosti zaposlenika", ističe suosnivač Zoran Vučinić.   Iz Nanobita ocjenjuju da je stanje hrvatskog IT tržišta što se tiče ideja, hrabrosti i inovativnosti dobro, ali nedostaje obrazovanog IT kadra zbog sve većeg odlaska u inozemstvo. I oni se stoga suočavaju s problemom zapošljavanja, pogotovo što rijetko koji potencijalni zaposlenik ima iskustva u gaming industriji, a manjka im i školovanih crtača i ilustratora koji su im neophodni u produkciji video igara.   Trenutno zaposleni umjetnici u Nanobitu čine polovicu djelatnika, a nešto više od trećine zaposlenih su žene, što je još uvijek, kako kažu, na žalost rijetkost u IT industriji.   Nanobit je nositelj brojnih nagrada: Zlatnog ključa koju dodjeljuje Udruga Hrvatski izvoznici za najboljeg malog izvoznika, Zlatne bilance Fine te nagrade Deloittea za najbrže rastuće tvrtke srednje Europe, kao i najprestižnije, prvog hrvatskog EY Poduzetnika Godine.