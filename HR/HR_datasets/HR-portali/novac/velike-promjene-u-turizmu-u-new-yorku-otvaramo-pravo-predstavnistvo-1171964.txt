Mrežu inozemnih predstavništava Hrvatske turističke zajednice očekuju poprilične promjene. U New Yorku se planira otvaranje pravog, umjesto sadašnjeg ‘home-office’ ureda i zapošljavanje još jednog čovjeka, predstavništvo HTZ-a iz Frankfurta trebalo bi preseliti u Berlin, a uskoro istječe i mandat čak desetorici direktora HTZ-ovih ureda (u Milanu, Parizu, Varšavi, Bruxellesu, Frankfurtu, Moskvi, New Yorku, Munchenu, Budimpešti i Bratislavi). Sve će se te teme naći na sutrašnjoj sjednici Turističkog vijeća, čiji bi članovi trebali donijeti odluku o raspisivanje natječaja za direktorske pozicije, ali i amenovati ostale planove ministra Garija Cappellija. Iz njegova kabineta kratko pojašnjavaju kako se u osnaživanje njujorške ispostave ide zbog rastućeg značaja američkog tržišta.  Preseljenje iz Frankfurta u Berlin Brojke rastu već neko vrijeme, a u prva četiri mjeseca ove godine, primjerice, noćenja gostiju iz SAD-a više je čak 57 posto nego lani u isto vrijeme. Do kraja godine se očekuje porast od 30 posto. Preseljenje ureda HTZ-a iz Frankfurta u Berlin pojašnjava se, pak, približavanju bazenu iz kojeg hrvatski turizam dobiva više gostiju, a na izbor direktora koji će iduće četiri godine voditi HTZ-ove inozemne urede nema službenog komentara. Od ranije je, međutim, poznato da ministar turizma, koji je i predsjednik Hrvatske turističke zajednice, nije jednako zadovoljan sa svima. Trenutno je, inače, u toku i natječaj za novog direktora Glavnog ureda Hrvatske turističke zajednice, a i njega će dočekati novi režim rada. Na sutrašnjem Turističkom vijeću raspravljat će se novom načinu odobravanja potpora marketinškim, PR i sličnim projektima. Jedna od planiranih novosti je uvođenje online servisa za prijavu takvih projekata, a članovima Turističkog vijeća predložit će se i da direktor HTZ-a ubuduće može potpisivati samo potpore u visini do 30.000 kuna.  Za sve više od toga trebat će mu i supotpis predsjednika HTZ-a, odnosno ministra turizma, te tri člana Turističkog vijeća. Dosad je direktor HTZ-a samostalno potpisivao iznose koji su u jednoj godini mogli prijeći milijun i više kuna.