U skladu s duhanskom direktivom EU te Zakonom o ograničenju uporabe duhanskih i srodnih proizvoda RH, od danas se u čitavom EU, pa i na hrvatskom tržištu ne smije prodati nijedna kutijica cigareta ili paketić duhana za motanje ako stravične slike posljedica pušenja, kao i zdravstvena upozorenja na njima ne čine 65% prednjeg i stražnjeg dijela pakiranja. Iz uporabe izlaze i cigarete s aromama, poput mentola, vanilije ili bombona kojima se prikriva okus i miris duhana, osim onih koji drže više od 3% tržišta. U tom se će slučaju njihova zabrana primjenjivati od 2020. Zabranjena su i pakiranja u obliku kozmetičkih proizvoda poput šminke ili parfema, kancerogeni, mutageni i neurotoksični dodaci štetni već u nezapaljenom duhanu, dok se na kutijama više ne dozvoljava navođenje količine katrana i nikotina kako se ne bi dovelo u zabludu potrošače da koriste “zdravije” cigarete. Direktivom EU prvi su put regulirane e-cigarete. No kako je članicama ostavljeno da same odluče hoće li ih tretirati kao medicinski ili duhanski proizvod, Hrvatska je odabrala najrestriktivniji model u EU. Po nedavno usvojenom zakonu, objavljenom u Narodnim novinama od 10. svibnja, e-cigarete u nas su sasvim izjednačene s konvencionalnim što znači da se zabranjuje “parenje” svugdje gdje je zabranjeno i pušenje, kažu u BAT-u. Filip Tokić iz Udruge korisnika osobnih isparivača CROHM nedavno je upozorio je kako i ozbiljna znanstvena istraživanja poput Public Health England zaključuju da su isparivači više od 95% manje štetni od cigarete. No u nas se zabranjuje i njihovo izlaganje u prodajnim prostorima, po čemu smo jedini u svijetu, dok trgovci tvrde kako “običnim” cigaretama ni sa stravičnim slikama prodaja nije pala.