Foto: Hina AMERIČKI predsjednik Donald Trump zadržao je privatnog odvjetnika za istragu posebnog tužitelja navodne upetljanosti Rusije u američke izbore i mogućih veza između Trumpove kampanje i Moskve, izvijestio je na Twitteru novinar Fox Business Networka. Kasowitz, parničar iz New Yorka koji je već zastupao Trumpa, nije odmah odgovorio na Reutersov zahtjev za komentarom, kao ni Bijela kuća. Četvorica odvjetnika u užem izboru  The Washington Post je izvijestio u ponedjeljak kako je Kasowitz među četiri istaknuta odvjetnika koji su razgovarali s Bijelom kućom i uglavnom se vide kao finalisti za ulogu Trumpova privatnog odvjetnika, navodeći četiri izvora koja su informirana o razgovorima.  Druga tri odvjetnika su bili Robert Giuffra Jr., Reid  Wingarten i Theodore Olson, rekao je Post, navodeći četvero obaviještenih. Post kaže da su oni govorili pod uvjetom da ih se ne imenuje jer nisu ovlašteni javno istupati.  Vanjski odvjetnik bi bio odvojen od ureda odvjetnika Bijele kuće kojega vodi Donald McGahn, koji je bio odvjetnik Trumpove kampanje. FBI i Kongres vode istrage  Privatni odvjetnik će zastupati Trumpa u istrazi o navodnim ruskim vezama koju vodi bivši ravnatelj FBI-ja Robert Mueller, kojega je kao posebnog tužitelja prošli tjedan imenovalo ministarstvo pravosuđa. Nekoliko kongresnih odbora kao i Savezni istražni ured (FBI) isto tako istražuju tu stvar.   Američke su obavještajne agencije zaključile u siječnju da je Moskva nastojala utjecati na predsjedničke izbore u studenom u Trumpovu korist. Rusija niječe svoju upetljanost, a Trump niječe bilo kakav dosluh između njegove kampanje i Rusije.