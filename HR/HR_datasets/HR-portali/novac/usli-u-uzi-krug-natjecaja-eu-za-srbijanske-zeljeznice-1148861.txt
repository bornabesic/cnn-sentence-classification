HŽ Infrastruktura ušla je u uži krug kandidata za savjetnika za reformu državnih srbijanskih željezničkih tvrtki. Naime, hrvatska državna tvrtka koja upravlja željezničkom infrastrukturom javila se s partnerima na natječaj koji je raspisala Europska unija iz programa IPA za tehničku pomoć Ministarstvu graditeljstva, transporta i infrastrukture i željezničkim poduzećima u državnom vlasništvu u okviru reforme željeznice u Republici Srbiji. HŽ Infrastruktura dio je konzorcija u kojem je vodeći član konzultantska kuća KPMG Beograd. Članovi tog konzorcija su još njemačka tvrtka Dornier i francuski Safege. Procijenjena vrijednost posla je dva milijuna eura. Ugledne svjetske tvrtke Na natječaj je pristiglo 12 ponuda, a nakon što je provedena evaluacija, odabrano je osam kandidata koji su pozvani da daju konačnu ponudu. A među njima je i konzorcij u kojem se nalazi i HŽ Infrastruktura. Svi ponuđači su ugledne svjetske konzultantske kuće prisutne već niz godina u poslovima restrukturiranja željeznica poput A. T. Kearneya, Deloittea, Roland Bergera i Ernst & Younga. U HŽ Infrastrukturi očekuju da bi već u tijeku ovog mjeseca moglo doći do potpisa ugovora s odabranim ponuđačem za taj posao. Odabrani ponuditelj pružit će operativnu tehničku pomoć željezničkim tvrtkama u Srbiji, i to tvrtkama Infrastruktura železnice Srbije, Srbija vozu i Srbija kargu u uspostavi korporativnog modela te za komercijalno upravljanje aktivnostima. Tehnička podrška podrazumijeva i pomoć u upravljanju ljudskim resursima, uključujući i plan smanjenja broja radnika. Savjetnici će dati i podršku Ministarstvu graditeljstva, transporta i infrastrukture i drugim nadležnim ministarstvima u ugovaranju ključnih ugovora sa željezničkim tvrtkama te u razvoju kapaciteta. A ljudi iz HŽ Infrastrukture u svemu bi tome mogli pomoći svojim srbijanskim kolegama ako na kraju pobijede na natječaju jer imaju višegodišnje iskustvo u reformi željezničkog sustava. Naime, Železnice Srbije tek su 2015. na osnovi uvjeta Međunarodnog monetarnog fonda i Svjetske banke podijeljene u tri posebne tvrtke – Infrastruktura železnice Srbije (za upravljanje željezničkom infrastrukturom), Srbija kargo (za prijevoz tereta) te Srbija voz (za putnički prijevoz). Desetogodišnje iskustvo Pri tome je osnovano je još jedno, netržišno društvo, za upravljanje željezničkom imovinom. A HŽ je tu reformu prošao prije više do 10 godina, kad je formiran HŽ Holding s četiri tvrtke – HŽ Infrastruktura, HŽ Cargo, HŽ Putnički prijevoz i HŽ Vuča vlakova. U međuvremenu su Holding i Vuča vlakova ukinuti. Tri srbijanske željezničke tvrtke trenutačno su u početnoj fazi funkcioniranja i savjetnik će im dati podršku oko sklapanja ugovora s državom glede upravljanja infrastrukturom i subvencija za putnički prijevoz, ali i oko sklapanja međusobnih ugovora jer sad Kargo i Voz moraju sklopiti ugovore o trasama s Infrastrukturom. Osim toga, kažu u HŽ Infrastrukturi, sve tri tvrtke potrebno je pripremiti i za liberalizaciju željezničkog prometa u Srbiji koja slijedi. HŽ Infrastruktura pritom ima iskustva i u procesima restrukturiranja koja je prošla, smanjenju broja radnika, organizacijskim promjenama unutar tvrtke, liberalizaciji teretnog željezničkog prometa koja je u Hrvatskoj već stupila na snagu...      >> EK: Novi plan za HŽ Cargo ili mora u stečaj >> Najviše za modernizaciju pruge 