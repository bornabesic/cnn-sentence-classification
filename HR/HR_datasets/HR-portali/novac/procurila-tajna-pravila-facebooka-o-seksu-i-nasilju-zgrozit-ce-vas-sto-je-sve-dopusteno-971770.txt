Screenshot: YouTube U JAVNOST su procurila tajna pravila moderatora Facebooka koja bacaju svjetlo na to kakvi se sadržaji smiju, a kakvi ne dijeliti na ovoj društvenoj mreži. Ubrzo je na toj, ali i drugim društvenim mrežama krenula žestoka rasprava o etici Facebooka, jer je neka pravila teško razumjeti. Pravila je objavio britanski The Guardian, čiji su novinari pregledali više od stotinu internih priručnika koji pokazuju kako se kontrolira sadržaj povezan s nasiljem, govorom mržnje, terorizmom, pornografijom, rasizmom i samoozljeđivanjem. Moderatori ne skrivaju da imaju previše posla, a ponekad za odluku je li nešto kršenje Facebookovih pravila imaju tek deset sekundi. "Facebook ne može kontrolirati svoj sadržaj, mreža je narasla prebrzo", tvrdi jedan izvor. Najkompleksnija su i najviše zbunjujuća pravila vezana uz seks. Tako postoji posebno poglavlje o osvetničkoj pornografiji, odnosno dijeljenju fotografija golih ili polugolih ljudi koji nisu željeli da se te fotografije objave, jer ih se srame ili im je neugodno zbog tih fotografija. Da bi se nešto smatralo osvetničkom pornografijom potrebno je da su sva tri uvjeta ispunjena. Sve može, samo da nema golotinje Problem su i lažni profili te lažne vijesti, kod kojih se najviše osjećaju politički utjecaji Amerike i Europe. Tako se rečenice poput "Netko je upucao Trumpa" odmah brišu, dok se one poput "Prereži kučki grlo" su dopuštene. Također dopušteno je napisati "odjebi i umri", jer se to ne smatra prijetnjom. Videosnimke nasilnih smrti neće uvijek biti obrisane, ako se procijeni da mogu podići svijest o problemima mentalnih bolesti. Također, fotografije na kojima se fizički zlostavlja dijete također ne moraju biti uklonjene ako ne postoji sadistički element ili nešto što ukazuje da se takvo ponašanje podržava. Isto vrijedi za snimke mučenja životinja. Svako umjetničko djelo s golotinjom i seksom, ako je napravljeno ručno, može ostati, no ako je riječ o digitalnom djelu, uklanja se. Snimke abortusa su dopuštene ako na njima nema golotinje. Facebook dopušta emitiranje uživo snimki pokušaja ozljeđivanja. Svi s više od 100.000 pratitelja na Facebooku smatraju se javnim osobama i nemaju istu razinu zaštite koju imaju privatne osobe. "Nadam se da će te netko ubiti" smatra se generičkom i nevjerodostojnom prijetnjom pa se neće ukloniti. Monika Bickert, Facebookova šefica za globalne politike kaže da ta mreža ima dvije milijarde korisnika pa je teško postići konsenzus o tome što se smije ostaviti, a što se uklanja s mreže.