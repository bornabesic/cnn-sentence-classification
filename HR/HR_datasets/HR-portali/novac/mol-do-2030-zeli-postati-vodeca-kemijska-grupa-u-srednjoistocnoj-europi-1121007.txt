Uprava MOL-a odobrila je novu dugoročnu strategiju kompanije "MOL Grupa 2030.", kojom želi ojačati svoj položaj u srednjoistočnoj Europi, postati vodeća kemijska grupa u toj regiji te ulagati oko 1,5 milijardi dolara svakih pet godina s ciljem rasta u petrokemijskoj industriji. Kako se navodi u priopćenju mađarske kompanije, objavljenom u petak, Uprava MOL-a na sjednici održanoj u četvrtak službeno je odobrila strategiju prema kojoj će Grupa održati vodeću poziciju u regiji u svom osnovnom poslovanju, postati vodeća kemijska grupacija u srednjoistočnoj Europi, biti prvi izbor korisnika u odgovaranju na njihove različite i promjenjive potrebe pravim proizvodima i uslugama te će postati primarni izvor rješenja i inovacija vezanih uz mobilnost, istovremeno osiguravajući rast konkurentnog povrata ulaganja dioničarima. MOL za cilj ima povećanje tržišnog udjela u segmentu goriva u široj srednjoistočnoj Europi s trenutnih nešto više od 20 posto na 25 do 30 posto, čime će ući u top četvrtinu sektora prema profitabilnosti jedinica. U području prerade, MOL će na srednji rok nastaviti upravljati vrlo složenim, učinkovitim i profitabilnim rafinerijama, koje su u vrhu europskih rafinerija prema neto novčanim maržama. Osim toga, nastojanjima vezanima za učinkovitost, MOL cilja ulazak u top četvrtinu u Europi prema ukupnoj troškovnoj učinkovitosti te će dodatno poboljšati energetsku učinkovitost. Istovremeno, MOL će težiti materijalnoj diversifikaciji prerade do 2030. godine. Cilj je postupno povećanje udjela ne-motornih goriva na preko 50 posto do 2030. godine, dok je aktualni udjel ispod 30 posto, kroz pažljivo odabrane investicijske projekte, primarno usmjerene na lanac vrijednosti petrokemije. U segmentu petrokemije će se ulagati i on će značajno rasti, kaže se u priopćenju. Tako MOL planira potrošiti oko 1,5 milijardi dolara u svakih pet godina do 2030. na razvojne projekte u srednjoistočnoj Europi s ciljem rasta u petrokemijskoj industriji. MOL želi povećati petrokemijski dovod sirovine na 3 milijuna tona i planira ući u nove grupe proizvoda. Ulaganja u petrokemiju trebala bi se nadograditi na postojeće ugljikovodične spojeve unutar MOL-ovih rafinerija, nastavljajući tako MOL-ovu aktualnu strategiju produbljivanja integracije 'downstreama' u lanac vrijednosti, istovremeno se usmjeravajući prema poluproizvodima i specijaliziranim proizvodima. U maloprodaji MOL želi provesti transformaciju „tradicionalne“ maloprodaje goriva u tržišnog lidera kad se radi o robi i uslugama namijenjenima korisnicima. Cilj je da segment proizvoda i usluga za korisnike doprinosi jednu trećinu EBITDA rezultata Grupe do 2030. godine. MOL otvoren za inovacije i nove smjerove poslovanja U istraživanju i proizvodnji MOL želi biti fokusiran i učinkovit operater u segmentu I&P s pravim sposobnostima upravljanja malim do srednjim projektima u definiranim zemljopisnim područjima na način koji stvara novu vrijednost. Pritom namjerava sačuvati svoju konkurentnu troškovnu poziciju održavanjem izravnih troškova proizvodnje ispod 10 dolara po barelu ekvivalentu nafte (trenutno iznose ispod 7 dolara po barelu ekvivalentu nafte) te nastavlja s nastojanjima da ima održivo poslovanje u segmentu I&P koje stvara vrijednost i samo se financira čak i u okruženju niskih cijena nafte (od 50 dolara po barelu ili manje). MOL će, poručuje, biti otvoren za inovacije i nove smjerove poslovanja. Prema novoj dugoročnoj strategiji, postupno će ulagati u nove smjerove poslovanja s ciljem da oni generiraju oko 10 posto EBITDA rezultata Grupe do 2030. godine. Ova ulaganja trebala bi slijediti čvrst financijski smjer, a portfelj novih poslova trebao bi imati pozitivan novčani tijek do 2030. Uspjeh strategije „MOL Grupa 2030.“ i ostvarenje strateških poslovnih ciljeva uvelike će ovisiti o uspješnoj transformaciji korporativne kulture. Suradnja, preuzimanje rizika, inovacije, fleksibilnost te pristup orijentiran ka usluzi bit će ključni u osiguravanju da MOL Grupa doprinese industriji, regiji i zajednicama u kojima posluje, navodi se. "U proteklih 15 godina MOL je uspješno vodio konsolidaciju u industriji nafte i plina u srednjoistočnoj Europi, postavši uistinu međunarodni igrač. EBITDA rezultat povećali smo sedam puta, a tržišnu kapitalizaciju pet puta. Broj maloprodajnih mjesta porastao je s 450 na preko dvije tisuće te danas poslužujemo milijun korisnika dnevno", poručio je predsjednik Uprave i glavni izvršni direktor MOL Grupe Zsolt Hernadi. Dodao je da je MOL-ova strategija ostvarena, no da kompanija neće stati. "Gledajući u budućnost, dobro smo pozicionirani da bismo mogli ostvariti daljnji dugoročni rast u vanjskom okruženju koje se mijenja sve brže i gdje se pojavljuju novi uzorci globalne potrošnje energije i goriva, uz brz tempo turbulentnih tehnoloških promjena i uvijek nove navike korisnika", zaključio je Hernadi. >> MOL Grupa osvojila nagradu časopisa Petroleum Economist za najbolju Downstream kompaniju 2016. godine