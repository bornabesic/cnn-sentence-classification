Svrha i cilj spomenutih projekata je uspostava objedinjenog hitnog bolničkog prijema Opće bolnice Dubrovnik kako bi se povećala dostupnost hitne zdravstvene skrbi pacijentima uz istodobno povećanje njezine kvalitete te bolja primarna zaštita Doma zdravlja „Dr. Ante Franulović“ i Doma zdravlja Dubrovnik te koncesionara kao i smanjenje upućivanja pružatelja primarne zdravstvene zaštite na primarnoj razini u bolnice za najmanje 15% U petak 12. svibnja 2017. u Dubrovniku su potpisani ugovori o sufinanciranju projekta „Objedinjeni hitni bolnički prijem Dubrovnik“ čiji je korisnik Opća bolnica Dubrovnik i projekta „Poboljšanje pristupa primarnoj zdravstvenoj zaštiti domova zdravlja i koncesionara Dubrovačko – neretvanske županije“ čiji je korisnik Dubrovačko-neretvanska županija. Ugovore su potpisali ministrica regionalnoga razvoja i fondova Europske unije Gabrijela Žalac, župan Dubrovačko-neretvanske županije Nikola Dobroslavić, ravnatelj Središnje agencije za financiranje i ugovaranje Tomislav Petric i ravnatelj Opće bolnice Dubrovnik Marijo Bekić. „U razdoblju od listopada 2016. kada je započeo mandat ove Vlade  do svibnja 2017., iz Operativnog programa „Konkurentnost i kohezija“ Dubrovačko-neretvanskoj županiji dodijeljeno je oko 935 milijuna kuna i na tome Vam želim čestitati!“ istaknula je ministrica Žalac te dodala da je uvjerena da će oba projekta koja su danas potpisana osigurati kvalitetniju zdravstvenu zaštitu i veću dostupnost hitnog bolničkog prijema i primarne zdravstvene zaštite građanima Dubrovačko-neretvanske županije, a posebice stanovnicima otoka i poluotoka Pelješca. Također, naglasila je kako će se za trenutačno najveći infrastrukturni projekt u EU, gradnja Pelješkog mosta, vrlo skoro znati stav oko iznosa financiranja tog projekta od strane EU. U ime korisnika, zahvalili su se župan Dobroslavić i ravnatelj OB Dubrovnik, g. Bekić te izrazili zadovoljstvo što se potpisivanje održalo upravo na Dan Dubrovačko-neretvanske županije i blagdan njezinog zaštitnika sv. Leopolda Bogdana Mandića. Župan je najavio kako uskoro očekuje i novi, šesti, projekt iz strukturnih fondova EU. Projekt „Objedinjeni hitni bolnički prijem Dubrovnik“ 3. je ugovor potpisan unutar Poziva Poboljšanje pristupa hitnoj zdravstvenoj zaštiti, a ukupna vrijednost potpisanih ugovora iznosi 60 milijuna kuna. Projekt „Poboljšanje pristupa primarnoj zdravstvenoj zaštiti domova zdravlja i koncesionara Dubrovačko-neretvanske županije“ 7. je potpisani ugovor unutar Poziva Poboljšanje pristupa primarnoj zdravstvenoj zaštiti s naglaskom na udaljena i deprivirana područja, a ukupna vrijednost potpisanih ugovora  iznosi 49.476.037,81 kuna, od čega su EU sredstva 48.970.495,72 kuna. Svrha i cilj spomenutih projekata je uspostava objedinjenog hitnog bolničkog prijema Opće bolnice Dubrovnik kako bi se povećala dostupnost hitne zdravstvene skrbi pacijentima uz istodobno povećanje njezine kvalitete te bolja primarna zaštita Doma zdravlja „Dr. Ante Franulović“  i Doma zdravlja Dubrovnik te koncesionara kao i smanjenje upućivanja pružatelja primarne zdravstvene zaštite na primarnoj razini u bolnice za najmanje 15%. 