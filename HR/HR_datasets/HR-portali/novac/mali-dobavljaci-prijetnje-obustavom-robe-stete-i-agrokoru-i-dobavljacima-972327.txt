Foto: Hina  KOORDINACIJA proizvođača i dobavljača Agrokora koju predvodi Marica Vidaković iz Kraša danas je nakon sastanka s izvanrednim povjerenikom ipak odustala od obustave isporuke robe koju su najavili u ponedjeljak.  Na današnjem sastanku razgovaralo se o zahtjevima izvanrednoj upravi i bankama. Dobavljači su odustali od obustave isporuke robe jer su dobili pozitivnu povratnu informaciju o prolongiranju roka definiranog u Promemoriji tijekom kojeg financijske institucije neće poduzimati radnje prisilne naplate.  "Do obustave robe zasad neće doći. Moramo nastaviti zajednički raditi da se sustav stabilizira jer nam je to svima u interesu. Samo želimo jednak tretman s bankama. To znači da i one moraju jednako snositi eventualne troškove do kojih bi moglo doći prilikom nagodbe. Tražimo da zajednički i jednako, po principu pola-pola, snosimo trošak eventualnog otpisa, a ne da sve padne na proizvođače i dobavljače", istaknula je nakon sastanka Marica Vidaković.  "Nije dobro da se išlo tako oštro" No Tihomir Jaić, predsjednik Hrvatske udruge poljoprivrednika, koji predstavlja nekoliko stotina OPG-ova, kaže da prijetnja obustavom isporuke bila pretjerana, da do nje nije trebalo doći u osjetljivom trenutku kada se pregovara o novom kreditu za Agrokor.  Jaić kaže da Agrokor mora preuzeti dug dobavljača po mjenicama, kako bi se taj teret skinuo s leđa dobavljača, ali pozdravlja današnju odluku da se neće ići u obustavu robe.  "Jedan dio zahtjeva mi već mjesec dana ponavljamo. Agrokor mora preuzeti dug dobavljača po mjenicama, da se on skine s leđa dobavljača i proizvođača. Smatramo da sama promemorija nije dobro napravljena. Druga stvar je da Agrokor mora dobavljačima dati senioritet kod naplate.  To je sada nedavno i usvojeno na Koordinaciji dobavljača, ta dva od šest zahtjeva i to je ono što smo duže vrijeme predlagali. Što se tiče obustave robe, po našem mišljenju s tim se zahtjevom prenaglilo u ponedjeljak.   Smatramo da je taj ultimatum više naštetio dobavljačima i Agrokoru nego što nam je donio. Iz tog razloga pozdravljamo odluku da se neće ići u obustavu robe. Nije dobro da se išlo tako oštro i da se stvara problem onima koji su pokušavali dogovoriti novi kredit za poslovanje Agrokora", kaže Tihomir Jajić, predsjednik Hrvatske udruge poljoprivrednika.  Koordinacija proizvođača i dobavljača Agrokora u ponedjeljak je u javnost izišla sa sljedećih šest zaključaka:  1.	Koordinacija proizvođača i dobavljača traži da se pomakne datum važenja promemorije sklopljene između dobavljača i financijskih ustanova do dana prijave tražbina (9. odnosno 20. lipnja 2017. godine). 2.	Oformljen je radni tim za koordinaciju grupe dobavljača zbog mogućeg pokretanja tužbi protiv financijskih institucija zbog prikrivenog financiranja koncerna Agrokor. 3.	Traži se službeno tumačenje saborskog Odbora za zakonodavstvo da sve obveze prema dobavljačima za isporučenu robu nakon 10. travnja 2017. godine imaju jednak status kao što imaju i banke za nova kreditiranja – tzv. senior status. 4.	Traži se formalno očitovanje izvanrednog vladinog povjerenika Ante Ramljaka te potpredsjednice vlade i ministrice gospodarstva Martine Dalić da sve mjenice dobavljača imaju u postupku izvanredne uprave jednak status, odnosno da su svi dugovi po mjeničnom regresnom pravu dugovi Agrokora, a ne dobavljača. 5.	Traži se od izvanrednog povjerenika Ante Ramljaka da u najkraćem mogućem roku dogovori novo zaduženje koncerna Agrokor te sukladno zakonu izvrši podmirenje dijela starih obveza prema dobavljačima po svim osnovama dospjelih do dana otvaranja postupka izvanredne uprave. 6.	Proizvođači i dobavljači su suglasni da ukoliko se navedeni zahtjevi ne ostvare do ponedjeljka 29. svibnja 2017. godine, ide nova obustava sve robe.