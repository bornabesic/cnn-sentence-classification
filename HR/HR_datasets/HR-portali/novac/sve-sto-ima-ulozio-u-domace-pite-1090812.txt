Osječanin Ivica Lukenda (29) dao je otkaz na sigurnom poslu, u državnoj službi, prodao stan, otisnuo se u podstanarstvo i sve što ima uložio u – pite. Otvorio je “Pita bar” u Radićevoj ulici u samom središtu grada. I sam se primio oklagije, naučio valjati pite, kako kaže, “po seljački”, a receptura mu je dobro znana još od djetinjstva jer je – majčina. – Tko god nam je dolazio u kuću, uvijek je tražio od mame da peče pite, svi smo se častili njima. Kad ih već svi toliko vole, razmišljao sam, zašto ih ne bismo i prodavali – započinje Ivica. Roditelji su mu, inače, iz Komletinaca kod Vinkovaca, a djedovi i bake iz Busovače. – Odrasli su u siromaštvu pa im je pita bila pojam. Mama je prvu pitu ispekla s devet godina – kaže. Naporno je razvaljati pitu Ni sam ne zna odakle mu hrabrost da napusti pristojan posao i u jeku krize upusti se u poslovnu avanturu, no vjeruje u svoje pite. Zaposlio je deset osoba, šestero na neodređeno i četvero studenata honorarno. Iskusne kuharice peku pite, no svoj su princip prilagodile maminu receptu. A u kuhinji im pomaže i pokazuje i sam Ivica. – Zna šef razvaljati pitu, mene je učio. Prije sam je razvlačila rukama, a ovdje to radimo oklagijom – pokazuje nam kuharica, 56-godišnja Marija Gregić. – Naučio sam ih spravljati prije šest mjeseci. Bilo bi nezgodno da kuharicama nekad kažem “nemojte to tako”, one me zamole da im pokažem, a ja ne znam – rezimira vlasnik. Priznaje da mu se majka dosta namučila dok iz njegovih ruku nije “izašla” vrhunska pita. – Izgleda jednostavno, ali je vrlo naporno. Vježbam u teretani svaki dan, ali sam se baš umorio dok sam jednu pitu razvaljao – smješka se. A kuharice u Pita baru umijese ukupno 50-ak tepsija na dan, iz kojih se izreže 400-tinjak trokuta. I motaju ih na starinski način. Kupcima nude sedam vrsta slanih pita i dvije slatke, pa tako i zeljanicu, gibanicu, s piletinom te mesom, vegetarijansku i kljukušu, što je posebna vrsta krumpiruše. Godinu i pol u progonstvu Ivica Lukenda po cijele je dane u svom baru. Nije mu, kaže, bilo teško ni prodati stan i preseliti se jer je na mijenjanje adresa navikao. Rodom je Vukovarac, obitelj mu je godinu i pol provela u progonstvu. Otac mu je bio vukovarski policajac, ostao je u okupiranom gradu i nestao te krvave jeseni 1991. Tijelo mu do danas nije nađeno. – Život nam je bio jako težak, a ja sam u životu svašta radio, imao sam i svoj fitness-klub. Vjerujem u naše pite i potpuno sam se tome predao pa sam siguran i da uspjeh ne može izostati – optimističan je Lukenda.