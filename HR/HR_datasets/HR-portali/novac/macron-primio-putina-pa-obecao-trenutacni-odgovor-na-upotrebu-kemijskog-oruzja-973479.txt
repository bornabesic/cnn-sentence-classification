Foto: FaH  FRANCUSKI predsjednik Emmanuel Macron u ponedjeljak je iscrtao "crvenu liniju" za upotrebu kemijskog oružja u Siriji na zajedničkoj konferenciji za novinare s ruskim kolegom Vladimirom Putinom, saveznikom režima Bašara al-Asada, a dvojica su čelnika na sastanku u Versaillesu razgovarala i o stanju u Ukrajini, te poštivanju ljudskih prava u Čečeniji.  "S naše strane postoji vrlo jasna crvena linija za upotrebu kemijskog oružja, bez obzira tko ga koristi", upozorio je francuski predsjednik na konferenciji za novinare u Versaillesu.  "Svaku upotrebu kemijskog oružja će pratiti protumjere i trenutačni odgovor", rekao je dok je Moskva čvrsti saveznik režima Bašara al-Asada, optuženog da je nekoliko puta upotrijebio kemijsko oružje u sukobu koji traje dulje od šest godina.  Prioritet je borba protiv terorizma u Siriji  Macron je zaželio jače partnerstvo s Moskvom u borbi protiv terorizma u Siriji.  "To je nit vodilja naše akcije u Siriji i želim da osim rada u sklopu koalicije, možemo pojačati partnerstvo s Rusijom", objasnio je.  "Naš apsolutni prioritet je borba protiv terorizma, to je nit vodilja naše akcije u Siriji," inzistirao je francuski predsjednik koji je dogovorio s Putinom  osnivanje radne francusko-ruske skupine za borbu protiv terorizma.  Macron se također zalagao za demokratsku tranziciju za Siriju, ali uz očuvanje sirijske države. "U regiji su propale države prijetnja za naše demokracije i svaki puta to dovodi do napredovanja terorističkih skupina", naglasio je posebice u vezi Libije.  Francuski predsjednik je rekao da bi trebalo razgovarati sa svim sudionicima sirijskog predmeta, uključujući i predstavnike Bašara al-Asada.  "Želim imati diplomatsku i politički jasnu smjernicu koja će omogućiti izgradnju mira i stabilizaciju regije istovremeno uz iskorjenjenje terorista", naglasio je.  U pogledu Ukrajine razgovor je bio otvoreniji.  Na Putinove tvrdnje da sankcije određene Rusiji nikako ne doprinose rješenju ukrajinske krize, francuski predsjednik je odgovorio da će uskoro, sljedećih dana ili tjedana biti održana rasprava između Rusije, Ukrajine, Francuske i Njemačke kako bi se izbjegla eskalacija napetosti u toj zemlji.  Ukidanje sankcija je povezano s ruskom primjenom sporazuma iz Minska potpisanog 2015., naglašeno je na summitu G7 prošlog tjedna.  U vezi teškog pitanja ljudskih prava, francuski predsjednik je rekao da će stalno pratiti njihovo poštivanje u Rusiji i Čečeniji.  Macron: Putin je obećao punu istinu o represiji homoseksualnosti  Prema pisanju ruskog tjednika Novaja Gazeta, vlasti u Čečeniji, gdje je homoseksualnost tabu, uhitile su više od 100 homoseksualaca i poticale njihove obitelji da ih ubiju kako bi "obranile obiteljsku čast".  Macron je rekao da je Putin obećao punu istinu o represiji homoseksualnosti u Čečeniji i da je poduzeo nekoliko inicijativa o toj temi s LGBT osobama, kako bi riješili najosjetljivija pitanja.  Predsjednici nisu dotaknuli pitanja sumnji u upletenost ruskih hakera u francusku predsjedničku kampanju.  Optužio ruske medija za "sramotne neistine"  Macron je optužio dva ruska medija, Russia Today i Sputnik za objave "sramotnih neistina" tijekom francuske predsjedničke kampanje.  Putin je opravdao svoju odluku da se sastane s kandidatkinjom krajnje desnice Marine Le Pen u ožujku. "Zašto odbiti susret sa za nas zanimljivom osobom", rekao je i naglasio da je Le Pen uvijek radila na zbližavanju s Rusijom.  Macron je ocijenio da je razgovor s ruskim predsjednikom bio izrazito iskren i izravan, iako je bilo neslaganja.