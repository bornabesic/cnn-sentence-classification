Foto: Hina PRIJELAZNI rok nije ni počeo, a Rijeka je već dobila ogromno pojačanje, možda i najveće za sljedeću sezonu. Riječane će u Ligi prvaka predvoditi Marin Tomasov, povratnik na Rujevicu. Tomasov je kao najbolji igrač kluba na početku sezone napustio Rijeku i otišao na jednogodišnju posudbu u Saudijsku Arabiju.    Tamo ga je odveo Zoran Mamić u Al Nassr, ali Tomasov se u Saudijskoj Arabiji nije snašao. Nakon pola godine Mamić je napustio klub, a Tomasov se poželio vratiti kući. Ipak, Saudijci su mogli aktivirati opciju otkupa ugovora. Srećom po Tomasova, a vjerojatno i Rijeku, Al Nassr je odlučio da neće dati dva milijuna eura za 29-godišnjeg ofenzivca koji je za Hrvatsku dosad odigrao jednu utakmicu. Rijeka je za njegov jednogodišnji odlazak u Saudijsku Arabiju dobila 800 tisuća eura, a on je na odlasku s Rujevice poručio da je tužan i kako će se jednog dana sigurno vratiti. Povratak se dogodio i brže od očekivanog, a igrač kojeg su prije dvije godine kapetani hrvatskih klubova izabrali za najboljeg u HNL-u trebao bi predvoditi nove prvake u kvalifikacijama Lige prvaka.  U Al Nassru je u 30 utakmica zabio pet golova.