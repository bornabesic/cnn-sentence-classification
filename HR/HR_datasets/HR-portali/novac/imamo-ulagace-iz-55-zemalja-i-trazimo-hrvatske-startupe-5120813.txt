Estonka sam i pripadam onim sretnicima iz moje generacije koji su imali priliku obnoviti našu zemlju. Po struci sam pravnica. U Uredu premijera počela sam raditi 1996. godine, u posebnom odjelu za informatizaciju i digitalizaciju, u kojem sam bila zadužena za projekt digitalnog potpisa. Nakon pet godina otišla sam u privatni sektor. Dugo sam radila na burzi u Tallinnu i to mi je iskustvo pomoglo u pokretanju Funderbeama 2013. godine. Tako svoj profesionalni put opisuje Kaidi Ruusalepp, osnivačica i izvršna direktorica Funderbeama, platforme za trgovanje udjelima startupa. Funderbeam je odsad prisutan i u Hrvatskoj i regiji, i to kroz zajednički projekt sa Zagrebačkom burzom. O svojim iskustvima sa startupima Kaidi Ruusalepp je s nama razgovarala na konferenciji financijske industrije održanoj ovih dana u Poreču. Kako ste i zašto došli do ideje o stvaranju Funderbeama? - Sve je počelo kao ideja o igri kojom će se naučiti kako trgovati na tržištu kapitala i kako u tome izbjeći pogreške. No, nakon razgovora s kolegama shvatila sam da to neće biti igra, nego prava platforma za trgovanje udjelima u startupima kakva još nije postojala u svijetu. Koliko je tvrtki izlistano na vašoj platformi? - Imamo izlistana četiri startupa, ali Estonija je mala zemlja sa samo 1,3 milijuna stanovnika. No, sada nam dolazi sve više međunarodnih tvrtki koje tako pokušavaju prikupiti novac za razvoj. Već imamo investitore iz 55 zemalja, tako da je to zapravo postala prava međunarodna, a ne lokalna priča. Zašto ste posao odlučili proširiti na Hrvatsku i njezino susjedstvo? - Funderbeam razmišlja globalno i može se implementirati bilo gdje u svijetu. No, za ubiranje plodova na nekom lokalnom ili regionalnom tržištu potrebni su nam regionalni partneri. Zagrebačka burza je nama pristupila i vrlo brzo se pokazalo da postoji obostrani interes. Jako mi se svidio stav Zagrebačke burze, koji je orijentiran prema budućnosti i razvoju financijskog tržišta. Kao što naziv platforme SEE Funderbeam kaže, ona je orijentirana regionalno. Za početak će obuhvatiti Hrvatsku, Sloveniju i Srbiju. No, s vremenom se možda proširi i na druge zemlje regije, posebno na Grčku, Bugarsku i Rumunjsku. Koje su prednosti izlistavanja startupa na platformi, a koji su nedostaci? - Prva je prednost dobivanje pristupa globalnoj bazi investitora. Druga je prednost lakše prikupljanje sredstava za razvoj kompanije, a treća je prednost marketing. Funderbeam je novi koncept i prisutan je u svjetskim medijima. To znači da kompanije koje se izlistaju na njemu dobivaju globalnu pokrivenost. Nedostaci? Ne znam bi li se to moglo ocijeniti kao nedostatak, ali one kompanije koje preko naše platforme odluče prikupiti novac, na određeni način probijaju led. Mi rastemo s njima. Naravno, i pomažemo im u toj prvoj fazi. Kako ocjenjujete hrvatsko tržište kapitala? - Nedovoljno ga poznajem da bih davala konkretne ocjene. No, koliko vidim, vaša se burza suočava s istim izazovima kao i druge burze. Financijski sektor je prereguliran. To je problem i za već izlistane tvrtke koje moraju objavljivati sve više podataka i pod sve većim su nadzorom. Ako imaju lak pristup kapitalu, onda se niti ne odlučuju za izlazak na burzu. A hrvatska startup scena? -Startupi u Hrvatskoj rastu. Pojavile su se i vrlo zanimljive tvrtke, a s nekima smo i razgovarali. To nisu samo tvrtke iz IT sektora, nego i iz drugih područja. Rekla bih da je ovo zemlja s velikim potencijalima.