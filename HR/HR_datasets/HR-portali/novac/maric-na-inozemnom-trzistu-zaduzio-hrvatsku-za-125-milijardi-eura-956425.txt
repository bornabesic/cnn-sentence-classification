HRVATSKA je na inozemnom tržištu dogovorila prodaju 1,25 milijardi eura vrijedne obveznice s dospijećem 2027. godine, uz prinos od 3,19 posto i kuponom od 3,0 posto, što je dosad najpovoljnije zaduženje, priopćilo je Ministarstvo financija.  „O iznimnom interesu investitora svjedoči i činjenica da je knjiga upisa zatvorena unutar jednog dana, s ukupnom potražnjom od strane investitora na razini od oko 3 milijarde eura“, navodi se u priopćenju.  Dodaje se da je ovako značajan interes investitora rezultirao postizanjem iznimno povoljnih uvjeta izdanja, s najnižim prinosom na primarnom izdanju od kad je Republika Hrvatska prisutna na međunarodnim tržištima kapitala.  „Konačna cijena, čak 30 baznih bodova niža od inicijalno objavljene cijene prilikom otvaranja knjige upisa, omogućit će značajnu korekciju cijena uzduž cijele krivulje prinosa obveznica Republike Hrvatske“, ističe se u priopćenju.  Navodi se i da je Ministarstvo financija strateškim odabirom povoljnog trenutka izdanja, a s obzirom na recentne objave podataka o rastu BDP-a i smanjenju javnog duga te uslijed poboljšanja izgleda kreditnog rejtinga, a u uvjetima povoljnih tržišnih kretanja, iznimno uspješno realiziralo transakciju izdanja euroobveznica.  Sredstva prikupljena ovim izdanjem iskoristit će se za otplatu obveznica u travnju iznosa 1,5 milijardi dolara, s kuponom od 6,25 posto,  što predstavlja značajnu uštedu za proračun Republike Hrvatske u dijelu godišnjeg troška kamate, zaključuje se u priopćenju.  Hrvatska je početkom prošloga tjedna angažirala međunarodne banke Citi, HSBC, Morgan Stanley i Unicredit kao organizatore sastanka s investitorima u obveznice, koji je održan u petak, 10. ožujka u Londonu.  "Krenuli smo u novo ispitivanje i istraživanje tržišta. Održali smo seriju sastanaka s investitorima", rekao je Marić u subotu u izjavi novinarima povodom poboljšanja izgleda hrvatskog kreditnog rejtinga od strane agencije Moody's, dodavši da je riječ o investitorima koji Hrvatsku poznaju dugi niz godina i investiraju u njezine obveznice.  Dosad najjeftinije zaduženje u eurima  Posljednji put Hrvatska je izdala euroobveznice na inozemnom tržištu u ožujku 2015., i to 1,5 milijardi eura s dospijećem za 10 godina, uz kamatu od 3 posto, a prinos od 3,25 posto.  To je bilo dotad najjeftinije zaduživanje Hrvatske na inozemnim tržištima, što se ponajviše zahvaljuje izuzetno labavoj monetarnoj politici kakvu Europska središnja banka (ECB) vodi već godinama.  U lipnju 2016. Hrvatska je zbog domaćih političkih neizvjesnosti odustala od zaduživanja na inozemnom tržištu u eurima.  Državnom proračunu ove godine dospijeva na naplatu 27,5 milijardi kuna, dok izvanproračunskim fondovima, ponajviše cestarskom sektoru, dospijeva oko 7,5 milijardi kuna.  Početkom veljače Ministarstvo financija realiziralo je na domaćem tržištu kapitala dva izdanja obveznica u ukupnom iznosu od 8,5 milijardi kuna.  Izdane su obveznica dospijeća 2022. u nominalnom iznosu od 3 milijarde kuna uz kamatnu stopu od 2,25 posto te obveznica dospijeća 2028. u nominalnom iznosu od 5,5 milijardi kuna uz kamatnu stopu od 2,875 posto.  Prikupljena sredstva upotrijebljena su za refinanciranje državne obveznice u nominalnom iznosu 5,5 milijardi kuna dospijeća 8. veljače 2017. godine te financiranje općih potreba državnog proračuna.