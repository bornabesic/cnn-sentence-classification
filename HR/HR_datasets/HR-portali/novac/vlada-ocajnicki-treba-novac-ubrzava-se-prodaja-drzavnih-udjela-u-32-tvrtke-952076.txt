U Ministarstvu gospodarstva danas se otvaraju obvezujuće ponude za dokapitalizaciju Badela 1862, a sastaje se i povjerenstvo za pronalazak strateškog partnera u Imunološkom zavodu. U Petrokemiji je prošla prva faza dokapitalizacije, u koju je uz mirovinske fondova uključena i država, a uz prodaju dionica HT-a, odlučeno je da u prodaju ide i državni udio u Končaru, a jučer i u Luci Vukovar. Iako se tvrdilo da je odluka za prodaju Končara bila iznenadna, poznato je da je Vlada objavila plan strategije upravljanja državnom imovinom u kojem se predviđa prodaja ili dokapitalizacija 32 tvrtke, a na popisu je i Končar. Zbog povlaštenih informacija ne smije se govoriti unaprijed koje bi se tvrtke još mogle naći na popisu prodaje. Doznajemo samo da se za neke u kojima država ima udjel i planira prodaju čeka veći rast cijene dionice, a među njima je, primjerice, Podravka. Inače, na tom su popisu riječne, morske i zračne luke, Brijuni Rivijera, Pošta, APIS, Narodne novine... pa se neka od tih tvrtki može uskoro naći na dnevnom redu Vlade. Za ACI i Luku Rijeka već je najavljena dokapitalizacija, a tvrtke koje su već krenule u privatizaciju, ali ona nije završena, poput HPB-a ili Croatije Airlinesa, proces će se uskoro nastaviti. Sljedeća lista s tvrtkama i planom privatizacije ili dokapitalizacije obnovit će se i uskladiti s EK u listopadu. Neobvezujuće ponude za Badel predalo je pet potencijalnih ulagača, a danas će biti poznato tko je nakon dubinskog snimanja odlučio predati i obvezujuću ponudu. Dubinsko snimanje u Imunološkom zavodu počet će u kolovozu, a interes je pokazalo osam tvrtki. Vladi bi najprihvatljiviji bio ulagač s dobrim znanjem i spremnim pogonima. >>Dalekovod prikupio 60 milijuna kuna >>Skupština Đure Đakovića donijela odluku o dokapitalizaciji društva 