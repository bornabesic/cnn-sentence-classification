Foto: Cinnamon (Na slici: Matko Hrvatin i ekipa)  MATKO HRVATIN ima 21 godinu, studira na Zagrebačkoj školi ekonomije i managementa, a paralelno radi kao voditelj operacija za aplikaciju Blanket, koja želi konkurirati poznatim platformama za filmske preporuke i recenzije, poput IMDb-a. Blanket želi olakšati biranje filmova Od ostalih platformi Blanket se razlikuje po tome što korisniku omogućava da bira ljude čije će preporuke pratiti, čija mišljenja i ocjene želi vidjeti. "Cilj Blanketa je ubrzati biranje filmova u trenucima dosade i olakšati dijeljenje filmskih preporuka s prijateljima i poznanicima. Korisnik se učlani, pogleda film, napiše nekoliko riječi o filmu, doda ocjenu od 1 do 10 i podijeli svoju recenziju sa svim korisnicima koji njega prate. Ako korisnik naiđe na tuđu recenziju za film koji još nije pogledao, isti može dodati na svoju watchlistu, odnosno virtualni popis filmova koje bi htio pogledati", pojašnjava Matko. Trenutno na ovoj aplikaciji radi devet ljudi, a za razvoj im je trebalo otprilike godinu dana. "Ideju za aplikaciju imao je Mladen Šimić, dizajn je razvijala je Mateja Bartolović, a prve korake u programiranju Blanketa obavio je Ivan Kovač. Mladen, Ivan i Mateja upoznali su se još u vrijeme svojih studentskih dana. Nakon studiranja Ivan i Mateja su se preselili u Švedsku gdje su usavršili svoje programerske i dizajnerske vještine, a Mladen je za to vrijeme u Zagrebu radio na, sada već uspješnom, projektu WhyKnot? čija je jednostavna zadaća spriječiti zapetljavanje slušalica. Nakon povratka iz Švedske svo troje odlučilo je osnovati hrvatsku firmu - Cinnamon. Trebalo je otprilike godinu dana da bi se izbacila prva verzija Blanketa za Android. Nekoliko mjeseci kasnije imali smo i lansiranje iOS verzije. Trenutno na Blanketu radi devetero ljudi - dizajnerice Mateja i Nina, programeri Zvonimir, Dušan i Katarina, programer za backend arhitekturu Dražen, osnivači Mladen i Ivan i ja kao voditelj operacija", kaže Matko. Blanket bi treba trebao riješiti probleme s kojima se suočavaju ljubitelji filmova - neodlučnost kod odabira filma i zaboravljivost pri davanju ili dobivanju preporuka za filmove. "Mladen je tražio rješenje za tri problema s kojima su filmofili redovito suočeni - neodlučnost i gubljenje vremena pri odabiru filmova za gledanje, zaboravljivost pri preporučivanju filmova prijateljima i zaboravljanje preporuka naših prijatelja. Ime aplikacije nije bilo teško smisliti, jer ipak je filmove najljepše gledati zamotan u dekicu (blanket)", kaže Matko. Trenutno imaju oko 400 korisnika Blanket trenutno ima više od 400 korisnika, a povratne informacije su pozitivne. "Blanket trenutno ima više od 400 mjesečno aktivnih korisnika i taj broj postupno raste. Dok nam Facebook stranica nešto sporije raste, Instagram profil nam trenutno ima preko 800 followera i broj se iz dana u dan povećava, a ljudi većinom imaju pozitivne komentare. Isto tako smo dobivamo vrlo pozitivne komentare za samu aplikaciju i najaktivniji korisnici zadovoljni su funkcijama i načinom na koji Blanket trenutno funkcionira. Vjerujemo kako će se s vremenom sve više ljudi odlučiti isprobati Blanket i glavni cilj nam je stvoriti pravu zajednicu filmoljubaca, odnosno Blanketara kako u Hrvatskoj i šire", kaže Matko. Svoju aplikaciju i dalje usavršavaju, uvode nove funkcije no planovi za razvoj su im fleksibilni i prilagođavaju se reakcijama korisnika.  "Nedavno smo lansirali update u kojemu smo se dotakli rješavanja problema međusobnog povezivanja korisnika te smo uveli nekoliko funkcija za koje se nadamo da će poboljšati korištenje. U planu imamo lansirati novi update kroz nekoliko tjedana u kojemu ćemo popraviti bugove koje smo detektirali, redizajnirati određene dijelove Blanketa te ubaciti nekoliko novih funkcija koje bi trebale poboljšati ukupno iskustvo. Također, razmišljamo o implementaciji funkcije za ocjenjivanje serija, razvoju algoritma za još lakše povezivanje korisnika s istim ili sličnim ukusom u filmove, uvođenju mogućnosti pregledavanja trailera te implementaciju dodatnih slika uz same postere filmova. Međutim, svi planovi su nam fleksibilni i uvelike ovise o tome kako korisnici reagiraju na promjene u svakom pojedinom updateu", kaže Matko.