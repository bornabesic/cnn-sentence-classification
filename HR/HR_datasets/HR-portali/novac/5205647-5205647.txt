ZAGREB - Prosječna mjesečna isplaćena neto plaća po zaposlenom u pravnim osobama u Hrvatskoj za kolovoz ove godine iznosila je 5.673 kune, što je realno 1,6 posto više nego za srpanj, a 3,4 posto više nego za lanjski kolovoz, objavio je u ponedjeljak Državni zavod za statistiku (DZS). Prosječna neto plaća isplaćena za kolovoz ove godine na mjesečnoj razini, prema srpnju, nominalno je viša za 1,4 posto, dok se na godišnjoj razini, u odnosu na prosjek za kolovoz prošle godine, bilježi nominalni rast od 1,8 posto. Po podacima DZS-a, medijalna neto plaća za kolovoz iznosila je 5.483 kune, što znači da je polovina zaposlenih imala manju, a polovina veću plaću od tog iznosa. Najviša prosječna mjesečna neto plaća po zaposlenome u pravnim osobama za kolovoz 2016. isplaćena je u zračnom prijevozu, u  iznosu od 10.610 kuna, a najniža u proizvodnja odjeće, 3.282 kune. Za razdoblje od siječnja do kolovoza prosječna mjesečna isplaćena neto plaća po zaposlenome u pravnim osobama iznosila je 5.664 kune, što je u odnosu na isto razdoblje 2015. nominalno više za 1,5, a realno za 3 posto. Prosječna mjesečna bruto plaća za kolovoz iznosila je 7.764 kune, što je nominalno više za 1,5, a realno za 1,7 posto u odnosu na srpanj. U odnosu na kolovoz prošle godine prosječna je bruto plaća nominalno viša za 2,5, a realno za 4,1 posto. Za razdoblje od siječnja do kolovoza 2016. prosječna mjesečna bruto plaća po zaposlenome u pravnim osobama iznosila je 7.739 kuna, što je u odnosu na isto razdoblje 2015. nominalno više za 1,9, a realno za 3,5 posto. Prosječna mjesečna isplaćena neto plaća po satu za kolovoz 2016. iznosila je 31,09 kuna, što je u odnosu na srpanj 2016. manje za 6,1, a u odnosu na kolovoz prošle godine za 5,8 posto. Analitičari Hrvatske gospodarske komore primjećuju da su pri nastavku pada potrošačkih cijena realne plaće porasle više nego nominalne pa je na godišnjoj razini neto plaća realno povećana za 3,4, a bruto za 4,1 posto. Time se, kao i u svim ovogodišnjim mjesecima, nastavlja razdoblje snažnijeg rasta bruto od neto plaće kao rezultat prestanka djelovanja poreznih promjena koje su prošle godine rezultirale snažnijim porastom neto plaće, ocjenjuju u HGK. Dodaju kako "nastavak rasta plaća povećava raspoloživi dohodak stanovništva, a time potrošački optimizam i potrošnju kućanstava, što pridonosi nastavku gospodarskoga rasta". Pri nastavku gospodarskog rasta i povoljnijim kretanjima na tržištu rada, HGK očekuje zadržavanje rasta plaća do kraja ove godine, što će i dalje obilježavati viši rast bruto plaće u odnosu na rast neto plaće. Međutim, u idućoj bi se godini mogao vratiti brži rast neto plaća, ostvare li se najavljene promjene u poreznom sustavu povezane s izmjenama u porezu na dohodak, kažu u HGK. "Povećanje neoporezivog dijela plaće, uvećanje osobnog odbitka za djecu i uzdržavane članove te izmijenjeni porezni razredi i stope oporezivanja rezultirali bi rastom prosječne neto plaće, čime bi se nastavio i učvrstio pozitivan doprinos uvećanoga raspoloživog dohotka kućanstava i stoga povećane osobne potrošnje dinamiziranju ukupnoga gospodarskog rasta", ocjenjuju u Komori.