Foto: FaH  STIPE GABRIĆ JAMBO stigao je danas u Split na pripremno ročište u suđenju po USKOK-ovoj optužnici koja ga tereti za štetu u gradskom proračunu Metkovića od 600 tisuća kuna te kaznena djela zlouporabe položaja i ovlasti, zlouporabe dužnosti obavljanja državne vlasti i protuzakonito posredovanje.  "Dijelio sam masline, nisam marihuanu" Prema USKOK-ovoj optužnici, Jambo je 2007. godine za parlamentarne izbore dijelio sadnice maslina, a račun je platio Grad. Sporna su i hodačašća u Mariju Bistricu. USKOK tvrdi da ih je platio Grad Metković, i to za članove Jambinog HSS-a, a sam Jambo ima donekle drugačiju priču. "Pa dijelio sam masline, nisam marihuanu. Tu kaznenu prijavu mi je složio Božo Petrov. Psihopat. On me prijavio kao veliki katolik što sam platio braniteljima put u Mariju Bistricu", kazao nam je Jambo, koji na izborima nije uspio dohvatiti drugi krug u Metkoviću. Optužnica protiv Jambe potvrđena je koncem 2015. godine, ali suđenje bi tek sada trebalo započeti.