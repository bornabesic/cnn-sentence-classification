Sve više istraživanja na razini EU potvrđuje kako određeni proizvođači različito vrednuju potrošače u pojedinim državama. Mađarska agencija za hranu prošlog je tjedna objavila rezultate testiranja 24 proizvoda koje međunarodni lanci, kao što su Lidl i Aldi, prodaju i u Mađarskoj i u Austriji. Uz ostalo, pokazalo se, primjerice, kako je mađarska verzija napolitanki Manner manje hrskava i da se Nutella iz mađarskih trgovina teže maže od one iz austrijskih. Zna li se da je prije toga istraživanje provela i Češka, nije čudno što će se na konferenciji Obora za unutrašnje tržište i zaštitu potrošača Europskog parlamenta uskoro naći i istraživanje eurozastupnice Biljane Borzan u suradnji s Hrvatskom agencijom za hranu. Isto ime, je li i kvaliteta ista? Borzan kaže kako je upravo dobila zeleno svjetlo za predstavljanje svog istraživanja koje će biti finalizirano prije ljeta, a cilj mu je utvrditi postoje li razlike ne samo kod prehrambenih proizvoda nego i kod deterdženata, pasti za zube, gelova za tuširanje... na hrvatskom i njemačkom tržištu. – U Češkoj se umjesto svinjetine u mesnom naresku nalazila čak i piletina. Potrošači se žale i na razlike kod automobila, poljoprivrednih proizvoda, deterdženata i slično. Moje istraživanje potvrdilo je da više od 70% građana RH smatra da ih multinacionalne kompanije tretiraju kako građane drugog reda! – objašnjava Borzan. Za svoje istraživanje, koje će prvi put u EU obuhvatiti i neprehrambene proizvode, kaže kako se proizvođači možda i mogu vaditi da Hrvati vole čokolade s manje lješnjaka, ali zasigurno ne mogu tvrditi da preferiraju deterdžente koji slabije peru ili mirišu. Ništa bez zakona Najnovije analize inspektora slovačke državne veterinarske službe pokazale su da je polovica proizvoda na njihovu tržištu lošije kvalitete nego na austrijskom. Testirani su mliječni, mesni, riblji proizvodi, čokolade, peciva, sirevi i pića. Uz provjeru ambalaže, informacija o sastavu i težini, analizirani su i boja, aroma i miris proizvoda. – U drugoj polovici ove godine održat će se i rasprava na visokoj razini u Europskom parlamentu. Pregovaramo s EK, kolegama zastupnicima iz Rumunjske, Slovačke, Bugarske, Češke i Estonije i drugih istočnijih zemalja kako bi događaj bio što kvalitetniji i kako bi se započelo sa zakonodavnom regulacijom kvalitete na razini EU. Drago mi je što ću do tada imati i rezultate za hrvatsko tržište – kazala je Borzan. > > Pomama za pjegavim jabukama i zelenom salatom iz koje viri puž 