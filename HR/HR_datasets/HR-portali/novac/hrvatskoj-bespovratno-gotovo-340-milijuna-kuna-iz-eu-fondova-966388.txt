Foto: Hina  PREDSTAVNICI nekoliko hrvatskih gradova i županija te Kliničkog bolničkog centra Sestre Milosrdnice i šibenskog Veleučilišta potpisali su u nazočnosti povjerenice Europske komisije Corine Crețu i ministrice Gabrijele Žalac ugovore o dodjeli bespovratnih sredstava iz Europskih fondova za osam projekata vrijednih 403 milijuna kuna. Ugovore su u Banskim dvorima potpisali predstavnici Grada Zadra, Općine Medulin, Primorsko-goranske županije, Grada Rijeke, Međimurske županije za razvojne programe temeljen na obnovi kulturne baštine, Karlovačka županija i Klinički bolnički centar Sestre Milosrdnice za projekte poboljšanja pristupa primarnoj i hitnoj zdravstvenoj zaštiti s naglaskom na udaljena i deprivirana područja, dok je Veleučilište u Šibeniku dobilo sredstva za projekt modernizacije, unaprjeđenja i proširenja infrastrukture studentskog smještaja za studente u nepovoljnom položaju. Ukupna vrijednost spomenutih projekata je 403.326.741 milijuna kuna od čega je iznos sufinanciranja sredstvima EU-a 338.857.764 milijuna kuna (84 posto). Istaknuta je važnost zapošljavanja u državnoj upravi Povjerenica za regionalnu politiku, koja se nalazi u radnom posjetu Hrvatskoj, u svom je obraćanju povodom potpisivanja ugovora rekla kako je "važno da građani vide kako Europska unija doprinosi poboljšanju njihovih života" i navela da je Hrvatskoj na raspolaganju iz EU fondova do 2020. više od 10 milijarda eura. Ministrica regionalnog razvoja i EU fondova Gabrijela Žalac je upozorila na nedostatak "administrativnih kapaciteta za iskorištavanje raspoloživih sredstava" i istaknula važnost zapošljavanja u državnoj upravi, prije svega vezano uz provedbu europskih projekata. U ime potpisnika ugovora zahvalio se župan Karlovačke županije Ivan Vučić, a glede projekta njegove županije objasnio je kako će poboljšati zdravstvenu uslugu i smanjiti pritisak na bolničke centre. Dijalog s građanima o aktualnim temama vezanim uz EU Povjerenica Cretu koja se nalazi u radnom posjetu Hrvatskoj, i ministrica Žalac u sklopu Tjedna EU fondova sudjeluju u Dijalogu s građanima pod nazivom "Budućnost kohezijske politike" o kohezijskoj politici i ostalim pitanjima vezanim uz Europsku uniju. Dijalog s građanima je program neposrednih razgovora građana s povjerenicima Europske komisije o aktualnim temama koje se tiču Europske unije koje organiziraju predstavništva Europske komisije u državama članicama.