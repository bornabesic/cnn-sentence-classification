Foto: Twitter THE TIMES je objavio vijest o tajnim dokumentima koji opisuju testiranje kemijskog oružja na ljudima i planove za napade na zapadnjačka društva. Mogli bi smrtonosnim kemikalijama otrovati hranu i vodu na zapadu Ekstremisti truju zatvorenike kemikalijama koje stavljaju u vodu i hranu. Kemikalije dobivaju iz pesticida koji su široko dostupni. Sigurnosne snage strahuju da bi ISIS mogao otrovati zalihe hrane na zapadu kemikalijama koje se brzo i lako otapaju u tekućinama. ISIS: Imamo velike zalihe idealnog smrtonosnog oružja, žrtve umiru u agoniji Gnjusni eksperimenti na ljudima otkriveni su u dokumentima skrivenima u Sveučilištu u Mosulu nakon što su iračke specijalne postrojbe zauzele grad. Dokumenti između ostalog otkrivaju da je jedna od žrtava eksperimenata otrovana talijevim sulfatom, solju bez boje i okusa koja se otapa u vodi. Žrtva je dobila vrućicu te patila od povraćanja i oticanja želuca i mozga te umrla u agoniji 10 dana kasnije. ISIS je ovu kemikaliju opisao kao "idealno smrtonosno oružje" i ustvrdio da posjeduje "veliku količinu njene otopine" za svoje svrhe. Vjerodostojnost pronađenih dokumenata potvrdile su nakon pregleda britanske i američke snage. Otrovi ubijaju ljude u samo nekoliko sati Teroristi su također na ljudima testirali spoj na temelju nikotina za koji navodno nema protuotrova. Žrtva se nakon nekoliko sekundi srušila te umrla nekoliko sati kasnije. Sastojke za ovaj spoj pronašli su u cigaretama i opremi za proizvodnju električnih cigareta, a talijev sulfat dostupan je u prodaji u mnogim državama, uključujući SAD. U pronađenim dokumentima su i recepti i upute za proizvodnju otrovnog nikotinskog spoja. "Ovo je užasavajući povratak u doba nacizma" Stručnjak za kemijsko oružje Hamish de Bretton-Gordon izjavio je: "Ovo je užasavajući povratak u vrijeme kada su nacisti testirali nervne bojne otrove na ljudima. Za vrijeme Drugog svjetskog rata, nacisti su proveli tisuće smrtonosnih eksperimenata iperitom na zatvorenicima u koncentracijskom logoru Sachsenhausen pokraj Berlina". ISIS trenutno ima pod kontrolom samo jednu desetinu Mosula. Smatra se da su u posljednje tri godine koristili sveučilište u Mosulu za razvijanje kemijskog oružja. Strane vlasti također vjeruju da su sada program premjestili u Al-Raku u Siriji.