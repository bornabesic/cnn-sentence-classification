HEP Opskrba, vodeći opskrbljivač električnom energijom, u sklopu projekta ZelEn, provodi akciju „100 zelenih stabala". Četvrtu godinu za redom, zajedno s kupcima, budućim i sadašnjim korisnicima proizvoda ZelEn, zaposlenici HEP Opskrbe uredili su okoliš jedne HEP-ove hidroelektrane. Ove je to godine hidroelektrana Zakučac, najveća hidroelektrana u Hrvatskoj, koja se nalazi u donjem toku rijeke Cetine, pokraj Omiša. HEP Opskrba, pridružila se proslavi 55 godina rada hidroelektrane Zakučac i manifestaciji obilježavanja Kaštelanovih dana koju provodi grad Omiš, selo Zakučac i Srednja škola Jure Kaštelan iz Omiša. Sadnjom 55 jablana za drvored „Jurini jablani“ na simboličan način obilježeni su Kaštelanovi dani, a učenici Srednje škole Jure Kaštelana izveli su prigodni recital. U protekle tri godine, u sklopu akcije „100 zelenih stabala“ uređen je okoliš i posađena su stabla oko hidroelektrana Ozalj Kraljevac i Čakovec, s ciljem povećanja svijesti o odgovornom poslovanju prema prirodi i okolišu u kojem živimo i djelujemo. Ovom akcijom HEP Opskrba, dobitnica nagrade Greenovation, za najbolji ukupni program zelenog gospodarstva, želi doprinijeti programu Ujedinjenih naroda, pokrenutom 2010. godine, pod nazivom “Milijarda zelenih djela – međunarodni pokret kojim štitimo planet i osiguravamo održivu budućnost“. 