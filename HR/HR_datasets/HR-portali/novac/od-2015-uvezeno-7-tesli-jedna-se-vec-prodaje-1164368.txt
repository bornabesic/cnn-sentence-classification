Na online oglasniku Njuškalo pojavio se ovoga tjedna oglas u kojem se prodaje - Tesla! Cijena je modela S70D 75.000 eura, a nudi ga jedan poduzetnik iz Rijeke. Koliko znamo, ovo je prvi puta da se model poznatog američkog proizvođača električnih luksuznih automobila pojavio na nekom našem oglasniku. Kako kaže Damir, poduzetnik iz Rijeke, ne prodaje ga jer automobilu nešto nedostaje već upravo suprotno – zato što želi još bolji model! Kako nam je rekao, dilema je između još bolje limuzine ili Modela X koji je nešto pozamašnijih dimenzija. Iznimno je zadovoljan automobilom pa marku ne misli mijenjati. Model koji je u oglasniku proizveden je 2015. godine, prešao je 28.000 km. Snage je 244 kW, ubrzava do 100 km/h za 5,2 sekundi, a pri brzini od 100 km/h može prijeći 400 km na jednom punjenju baterije. Znamo osobine Teslinih automobila, kompanije koja je postala najvrednija u autosektoru u SAD-u: nadogradnja softvera putem interneta, primjerice, a ovaj model ima i panoramski krov, sigurnosni paket, ‘pametni’ ovjes... Inače, od 2015., prema Promociji plus, u Hrvatsku je uvezeno 7 automobila marke Tesla. >>S kupljenim vozilom i polica osiguranja koja vrijedi zauvijek >>Impresivno: Teslin automobil sam je odvezao vlasnika na posao, ostavio ga i otišao pronaći parking​ 