Drogerijski lanac dm osvojio je priznanje za najboljeg trgovca godine, a Labud Meteor grupe za najboljeg proizvođača na sinoćnjoj Zlatnoj košarici 2017., koju je organizirao Ja Trgovac, specijalizirani magazin za maloprodaju i FMCG industriju. Dm-drogerie markt drugu je godinu i društveno najodgovornija kompanija, s prepoznatim odnosom prema svojim zaposlenicima, potrošačima i zajednici u kojoj posluju, proizvod godine je jabukovača Stari Lisac Heinekena, najbolji mali trgovac Tehno-Ron, a tehnološki dobavljač godine Login. Iz dm-a su prilikom dodjele nagrada kazali kako je dobivena nagrada prvenstveno nagrada za njihove djelatnike u trgovinama koji su s kupcima svaki dan. Ante Raspudić, predsjednik uprave Meteror grupe istaknuo je pak kako je priznanje za proizvođača godine velika obveza da Labud nastavi putem kojim je krenuo 2015. godine, a kad se to spoji s poštovanjem prema potrošačima uspjehne može izostati. Goran Pavlović, glavni urednik Ja Trgovca kazao je kako je od premijernog izdanja nagrade Zlatna košarica prošlo nešto više od godine dana, tijekom kojih se mnogo toga promijenilo na tržištu robom široke potrošnje. Svjedočili smo ponajvećoj akviziciji u povijesti hrvatske maloprodaje kada je Spar preuzeo poslovanje Bille na hrvatskom tržištu, rastu maloprodajnog prometa u trgovinama već 32 mjeseca za redom te eskalaciji dužničke krize u Agrokoru za koju u ovome trenutku nitko ne može znati kako će završiti. - U takvom ozračju tekla je i priprema ovogodišnje dodjele nagrada Zlatna košarica. Ukupno 34 prijave zaprimili smo za šest kategorija u kojima se nagrada dodjeljuje, što je na razini prethodne godine. Uvjereni smo da bi prijavljenih bilo znatno više da se nije dogodila kriza Agrokora zbog čega veliki broj tvrtki u ovom trenutku ima druge prioritete. Apsolutno razumljivo, mnogima od njih je ozbiljno narušeno poslovanje i više je nego logično da sve raspoložive snage koncentriraju na tom polju -  tekao je Pavlović te istaknuo kako tim više treba čestitati svim prijavljenima za nagradu Zlatna košarica 2017. Sve kategorije nagrada odnosile su se na poslovna ostvarenja u 2016.  pri čemu su osobito vrednovani doprinosi u pogledu kvalitete investicija, otvaranja novihprodajnih objekata i novih radnih mjesta, ulaganja u proizvodne pogone,provedene akvizicije te ukupan doprinos unapređenju sektora kroz stvaranje dodane vrijednosti za tržište i potrošače.