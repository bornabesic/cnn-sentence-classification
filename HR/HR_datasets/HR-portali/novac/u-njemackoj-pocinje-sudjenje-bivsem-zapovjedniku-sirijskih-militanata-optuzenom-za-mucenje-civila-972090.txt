Foto: 123rf U NJEMAČKOJ je počelo suđenje za ratne zločine osumnjičenom bivšem zapovjedniku sirijskih pobunjenika koji je optužen da je, za vrijeme borbe u redovima sirijskih militanata, mučio civile. Optuženi 42-godišnji Ibrahim Al F. uhićen je u travnju prošle godine i ako bude osuđen, prijeti mu doživotni zatvor. Navodno se pridružio oružanoj borbi protiv sirijskog predsjednika Bashara al-Assad još 2012. i zapovijedao odredu od 150 ljudi u sirijskom gradu Aleppu.   Prema navodima optužbe, milicija je u Aleppu provaljivala u domove, zarobljavala i zlostavljala građane koji su pružali otpor. Optuženi, koji se na sudu brani šutnjom, navodno je "osobno mučio" dvoje civila koji su kasnije oslobođeni u zamjenu za otkupninu. Njemačka informativna agencija DPA priopćila je i da je optuženi bio poznat kao "otac vuka" te je nadgledao mučenja.   Žrtve su bile lancima obješene za strop i pretučene željeznim šipkama i kablovima. Optuživalo ih se da su nevjernici, uhode režime i članovi kurdske manjine.   Očekuje se da će suđenje u Düsseldorfu potrajati do kraja rujna, piše The Local.