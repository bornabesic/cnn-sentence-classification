Foto: Volkswagen VOLKSWAGEN je još od lansiranja Golfa prve generacije pretplaćen na GTI oznaku. Sada će ju učiniti još dostupnijom. Iako VW nije jedini koji koristi GTI oznaku, zasigurno je po njoj najpoznatiji. I to zahvaljujući Golfu, posebno prvoj generaciji, koja svojim konceptom najuspješnije pokazuje sve odlike užitka u vožnji. Kako bi Volkswagen taj poseban osjećaj učinio dostupnijim ponudio je Polo u GTI izdanju, a sada ide još jednu stepenicu niže.     Vrijeme je za Up! GTI, zasada kao koncept, a uskoro i u proizvodnom izdanju. I upravo će taj model biti svjedokom drastičnih promjena u autoindustriji u posljednjih nekoliko desetljeća. Naime, Golf „jedinica“ i Up su na papiru slični. Oba imaju motore približno iste snage, performanse su tu negdje, a i masa je tu negdje. I oba su bijele boje. A tu svaka sličnost staje.   VW Up! GTI pokreće 1.0 TSI trocilindraš sa 115 KS, a 997 kg tešku gradsku minijaturu potjera do 100 km/h u 8,8 sekundi uz 197 km/h maksimalca. Golf I je gotovo 200 kg lakši, pokreće ga 1.6 klasik od 110 KS, a stotku uhvati za 9 sekundi. Posustat će na 182 km/h.  Njihov zajednički nastup na stazi možete vidjeti u nastavku, a zatim i uživo na godišnjem susretu poklonika Volkswagena na austrijskom jezeru Wörthersee. Početkom sljedeće godine bit će predstavljena proizvodna izvedba.