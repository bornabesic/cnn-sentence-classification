Potpredsjednica Vlade i ministrica gospodarstva, poduzetništva i obrta Martina Dalić izjavila je u utorak da je budućnost Petrokemije u suradnji sa strateškim partnerom te kako je to pravac na kojem se trenutačno radi.   "Što se tiče ukupnog konteksta u kojem posluje Petrokemija, ovo Ministarstvo vjeruje da je budućnost Petrokemije u suradnji sa strateškim partnerom, sa strateškim partnerom koji će Petrokemiji otvoriti tržišta, koji će Petrokemiji donijeti novu tehnologiju, modernizaciju i razvoj proizvodnje. To je pravac na kojem trenutno radimo i u kojem se trenutno pripremamo", kazala je Dalić odgovarajući na pitanja novinara na magrinama konferencije o Zakonu o javnoj nabavi koji stupa na snagu 1. siječnja iduće godine.   Dalić je na upit što se događa s Petrokemijom uputila na Upravu kutinske tvrtke, vezano uz njeno svakodnevno poslovanje.   Prema pisanju današnjeg Poslovnog dnevnika, prije tri tjedna istekao je rok Vladi za usvajanje programa konsolidacije Petrokemije, a ta tvrtka ima pravo na samo još jednu konsolidaciju s obzirom da je koristila državne potpore.   Taj dnevnik, pozivajući se na Vladine krugove, piše kako je postupak 'zapeo' zbog navodnog gubljenja interesa jedinog ponuđača za preuzimanje kutinske tvrtke, Prvog plinarskog društva (PPD), čija je obvezujuća ponuda za vlasničko preuzimanje Petrokemije "na stolu već deset mjeseci".   Inače, sredinom rujna ove godine Nadzorni odbor Petrokemije dao je suglasnost na izbor tvrtke KPMG Croatia kao konzultanta za izradu programa restrukturiranja, a sukladno propisanim aktivnostima iz odluke Vlade o davanju suglasnosti Petrokemiji za kreditno zaduženje u visini 200 milijuna kuna kod Hrvatske banke za obnovu i razvitak (HBOR). Naime, Vlada premijera Tihomira Oreškovića u tehničkom mandatu je krajem kolovoza dala suglasnost i državno jamstvo Petrokemiji za to zaduženje.   Petrokemija je u većinskom vlasništvu države, koja ima 79,85 posto dionica.