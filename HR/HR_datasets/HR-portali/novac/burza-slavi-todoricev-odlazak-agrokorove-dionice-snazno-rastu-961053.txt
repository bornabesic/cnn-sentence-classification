ULAGAČI na Zagrebačkoj burzi danas slave odlazak Ivice Todorića s pozicije čelnog čovjeka Agrokora. Iako kompanije iz sustava Agrokora još uvijek imaju blokirane račune, danas je došlo do snažnog porasta cijene njihovih dionica.   Preko vikenda došlo je do dogovora prema kojem upravljanje Agrokorom preuzima konzultantska kuća Alvarez & Marsal koju je angažirao ruski Sberbank, što je očito oraspoložilo ulagače. Maxim Poletaev, drugi čovjek Sberbanke, Bloombergu u Moskvi potvrdio je da će Alvarez predvoditi restrukturiranje Agrokora  Zvijezda dobitnik prijepodneva  Najveći dobitnik prijepodnevnog trgovanja je dionica Zvijezde koja je porasla za čak 17,61 posto, na 2.700 kuna.  Dionice Jamnice porasle su za 10,15 posto, na 105 tisuća kuna uz promet od 1,2 milijuna kuna, a oporavlja se i Ledo koji je u plusu 11,12 posto te je zadnja cijena iznosila 6.655 kuna. Ledo je s prometom od 5,3 milijuna kuna i najtrgovanija dionica.  U plusu je i Belje, čije dionice su porasle za 13,02 posto, na 18,49 kuna, uz solidan promet od 661 tisuću kuna.  Ukupni promet u prijepodnevnom trgovanju iznosio je oko 18,3 milijuna kuna, a većina dionica je u "zelenom" pa je CROBEX porastao za 2,21 posto na 2.033,28 bodova.