Raiffeisenbank Austria  (RBA) i Raiffeisen Factoring objavili su danas kako potvrđuju svoje stajalište da nema potrebe za produženjem roka Promemorije o mjenicama Agrokora te da je jedini ispravan put u traženju rješenja za pitanje mjenica izravan dogovor svakog pojedinog dobavljača i vjerovnika. "Potaknuti informacijom u medijima u kojoj se navodi mogućnost produljenja roka definiranog Promemorijom, Raiffeisenbank Austria i Raiffeisen Factoring potvrđuju svoje stajalište da nema potrebe za produženjem roka Promemorije. To smo u više navrata komunicirali i Agrokoru i skupu dobavljača te iza toga stojimo", stoji u priopćenju. Iz RBA i Raiffeisen faktoringa ističu i kako su "od  samoga početka fokusirani na pronalaženje zajedničkoga modela rješenja regresnih prava", čemu su, kako kažu, "pristupali individualno za svakoga pojedinog dobavljača".   Navode i da su od trenutka kada je aktivirana izvanredna uprava Agrokora, "uporno i višekratno" pozivali dobavljače na dogovor.  "Rezultat naših poziva na dogovor i zajedničko rješenje je da smo za veliku većinu dobavljača dogovorili rješenja koja su ostvariva u vrlo kratkom roku, dok je za manji dio nalaženje adekvatnoga rješenja složenije i pregovori su i dalje u tijeku, te su sve uključene strane upoznate s mogućnostima. Međutim, manji broj dobavljača i dalje ustrajava na zahtjevima za koje smo višekratno utvrdili da su nerealni i neprihvatljivi", kažu iz te dvije financijske kuće. Naglašavaju i da postoji zajednički interes svih uključenih strana da restrukturiranje Agrokora bude uspješno, što uključuje mogućnost da Agrokor otplati svoje dugove, čemu, kako navode, svjedoči i činjenica da je i RBA sudjelovala u kreditu od 80 milijuna eura koji je odobren za restrukturiranje kompanije. "Izravan dogovor svakog pojedinog dobavljača i vjerovnika jedini je ispravan put u traženju provedivog individualnog rješenja u roku koji je definiran Promemorijom", zaključuje se u zajedničkom priopćenju RBA i Raiffeisen faktoringa.