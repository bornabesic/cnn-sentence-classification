Subotnje jutro u Poreču bilo je rezervirano za festival poduzetništva, obrta i OPG-a Moja poduzetna Hrvatska koji je na glavni gradski trg privukao pregršt posjetitelja. Manifestacija je pokrenuta uz medijsku podršku Poslovnog dnevnika, Večernjeg lista i 24sata s ciljem promocije malog i srednjeg poduzetništva čije su najistaknutije karakteristike trud i upornost, ali i inovativnost. Iako se u posljednje vrijeme uglavnom čita o mladima koji odlaze u inozemstvo, upravo su ovakvi događaji idealna prilika da se čuju i sjajne vijesti o njihovom povratku. To je ukratko priča o Buri, originalnom porečkom craft pivu i rezultatu suradnje Veronike Beckers s partnerima Alessandrom Zecchinatijem i Claudijem Rossijem. U Hrvatskoj su odlučili pokrenuti proizvodnju piva po vlastitoj recepturi. Iza njih je godina dana prisutnosti na tržištu, kao i nekoliko godina marljive pripreme što je rezultiralo narudžbama iz Slovenije i Švicarske, dok će se uskoro njihove pive moći naći i u Švicarskoj te skandinavskim zemljama. Uz to, kazali su, trenutna proizvodnja približno 40 tisuća litara godišnje više nije dovoljna pa će se kapaciteti definitivno morati proširiti. - Od najboljih sirovina proizvodimo nefiltrirano i nepasterizirano pivo, bez aditiva i konzervansa. Rado organiziramo i ture obilaska naših pogona kako bismo sve upoznali s načinima izrade. Na ideju smo došli nakon nekoliko godina provedenih u Dublinu gdje se trend craft pivarstva sasvim razmahao - kaže Veronika Beckers. Među poznatim istarskim proizvodima istaknuo se i Remedy, brend obiteljskog poljoprivrednog gospodarstva Kovač iz sela Radoši nedaleko Poreča koji dulje od desetljeća na tržište plasira ekološke pčelinje proizvode. Naziv dolazi od engleske riječi za liječenje i oporavak, a upravo je to ono što Remedy i svojim kupcima nudi, kaže vlasnica Ivana Kovač. U njihovoj se ponudi mogu pronaći proizvodi svrstani u četiri kategorije - Remedy linija kremastog meda s dodacima ljekovitog bilja, zatim Madmed (Gym & Fit) odnosno mješavina meda, peludi i propolisa, kao i Mmmed ili kremasti med s egzotičnim dodacima te serija proizvoda Medeni u kojoj se nalaze različite vrste sortnih medova. Među istaknutijim proizvodima posebno je atraktivan med sa zelenom pšenicom koji učinkovito iz tijela otklanja toksine, a najveće bogatstvo skriveno je upravo u žitarici koja je i izniman izvor klorofila. Uz to, med dolazi u kombinaciji s kaduljom, lavandom, koprivom, metvicom, matičnom mliječi, đumbirom, ružmarinom ili sjemenkama konoplje. - Imamo i kombinacije s lješnjakom i čokoladom, kao i s orasima i crnim tartufom. Jedna od inovacija je i marinada iz Istre koju proizvodimo od ekstra djevičanskog maslinovog ulja, meda i začinskog bilja i koji se koristi kao dodatak mesnim jelima, salatama i sirevima. Naša kći je slastičarka pa neprekidno razvijamo nove kombinacije okusa, bilo da se radi o pralinama punjenima medom ili čokoladnim dodacima u medu. Inače, jedinstveni smo u Hrvatskoj po kremastoj verziji meda za čiju je izradu potreban i dodatni proces miješanja i hlađenja kako bi se razbijanjem kristala šećera postigla posebna tekstura. Ona je, pak, vrlo zahvalna za čuvanje svih vrijednosti bilja koje dodajemo - dodala je Kovač. Ljubav prema hrani, konkretno bijelim i crnim tartufima pretočena je i u delicije tvrtke Tartufino u vlasništvu obitelji Paladin koja dolazi iz Buzeta. Proizvodnjom različitih kombinacija soli, ulja, maslaca i meda s najskupljom i najkvalitetnijom gljivom bave se dulje od deset godina. Prisutni su na sajmovima diljem Hrvatske, ali i Europe, a tržište su osim kvalitetom osvojili i kombinacijama bijelog tartufa s čilijem, saznali smo na njihovom štandu. Tradicijski obrt Kontija za obradu drva iz Vrsara vlasnika Vlade Rajka postao je nezaobilaznim mjestom festivala Moje poduzetne Hrvatske. Izradom ukrasnih i uporabnih predmeta od 13 vrsta drva, kao i drvom općenito, bavi se više od 20 godina. Kaže da njegovi proizvodi najbolje prolaze na sajmovima posvećenim autohtonim i ručnim radovima te da poseban interes pokazuju strani gosti koji s odmora požele ponijeti nešto autentično. - Izrada obuhvaća i sušenje drva koje može potrajati i do šest godina prije nego što bude spremno za oblikovanje. Niz godina ovaj mi hobi pomaže u opuštanju i rasterećivanju, a kupci koji zamijete moje proizvode time ujedno šalju i poruku da cijene moj rad i trud - komentirao je Rajko. Zadovoljni su i u domaćoj radinosti Marte Gržetić koja šest godina nakon što je ostala bez posla od kamena izrađuje suvenire, satove, svijećnjake, posude i kamene slike na koje se motivi apliciraju tehnikom pjeskarenja. Otkrila je da svake godine nadopunjuju asortiman te da izrađuju i personalizirane linije proizvoda za svaku prigodu. - Atraktivni smo domaćim i stranim gostima koji do nas dolaze putem brojnih trgovina i suvenirnica. Uživamo u onome što radimo i u svakom dijelu procesa mogu računati na pomoć supruga, pa je zapravo riječ o obiteljskom poslu - dodala je Gržetić. U Poreč su došli i ekološki proizvođači konoplje iz Đakova iz OPG-a Zvonimir Kalić koji u svojoj ponudi imaju 18 proizvoda, od čega jedan dio čine na tržištu već prepoznati artikli poput konopljina ulja, brašna, sjemenki, čajne mješavine i proteinskog praha. Osim toga, kako potražnja i zahtjevi ipak rastu, odlučili su se i za gastronomske avanture. Pri tome misle na konopljin med, domaći čokoladni namaz sa sjemenkama konoplje, čokoladu sa sjemenkama konoplje te nekoliko verzija čokoladnih grickalica od iste sirovine. - Motivacija za pokretanje obiteljskog biznisa bilo je osobno iskustvo ljekovitosti ove biljke. Nakon što smo se i sami uvjerili u ono što je vani već poznato bilo je lako donijeti odluku. Ulje od konoplje osim u zdravstvene svrhe može se koristiti i kao začin ili dodatak jelima te za detoksikaciju. Brašno je izvrsno za osobe osjetljive na gluten, makrobiotičare i fizički aktivne ljude, kao prah koji se može dodavati u druga jela“, ispričali su Kalići. Kažu i da je njihova misija ponuditi proizvode koji su domaći, izvorni i netaknuti, baš kako i priliči festivalu poduzetništva koji Styria medijska grupa organizira drugu godinu za redom. 