Najavljivano odobravanje drugog i posljednjeg kredita Agrokoru ostaje na čekanju, premda su iz samog koncerna i Vlade rekli da će biti usuglašen tijekom ovog tjedna. No, sjednica privremenog vjerovničkog vijeća, koja je u četvrtak potrajala do kasno u noć, nije donijela konačno rješenje. U priopćenju koje je poslao Agrokor tek stoji da će kredit, kada bude u potpunosti dogovoren, “biti predmet odlučivanja privremenog vjerovničkog vijeća.” Među pet predstavnika vjerovničkih skupina, očito je, jedna neće dići ruku za tzv. roll-up model na kojemu počiva kredit o kojem se pregovara. “Ako se ne nađe kompromis među vjerovnicima, to će imati dugoročne posljedice na cijelu investicijsku zajednicu i njihovu percepciju Hrvatske”, izjavio je German Gref, predsjednik Uprave Sberbanka u Sankt Peterburgu, a prenio Bloomberg. Dodao je da Hrvatska narušava prava vjerovnika. Iz posljednje ofenzive ruskih bankara posve je očito da im se ne sviđa način na koji se raspliće priča oko Agrokora. Jedan od razloga nesumnjivo leži u principu na kojemu počiva model roll-up, da se na ime novog kredita, onima koji su ga spremni odobriti, dodijeli pravo prvenstva naplate za starije kredite. Maksim Poletajev, drugi čovjek Sberbanka, rekao je da uvjeti nisu pošteni jer su isti za banke i špekulativne fondove, one “koji su kupili dug na tržištu za 30 do 35 posto njegove vrijednosti”. Dok ruske banke to odbijaju, Zagrebačka banka ispred domaćih banaka i američki fond Knighthead Capital Management LLC, kao predstavnik obvezničara u privremenom vjerovničkom vijeću, spremni su odobriti novi kredit Agrokoru. Imajući u vidu da je riječ o iznosu od nekoliko stotina milijuna eura, razumljivo je da model može biti privlačan kreditorima koji su manje izloženi prema Agrokoru. S pozicije fonda Knighthead, primjerice, može biti unosan posao ako će istodobno odobriti novih 100 milijuna eura i “spasiti” sličan iznos starih plasmana. Međutim, ruskim bankama, koje od Agrokora potražuju oko 1,5 milijardi eura, roll-up model ne pomaže mnogo. K tome, prilikom odobravanja prvog kredita koji po zakonu ima status senioriteta, izvanredni upravitelj Ante Ramljak nije ga pristao proširiti na kredit Sberbanka odobren mjesec dana ranije. Ipak, ako izvanredni povjerenik ima rješenje za novi kredit, odnosno ako su domaće banke i američki fond spremni dati prihvatljiv iznos, zašto se on ne realizira, bez obzira na stav Sberbanka? Odgovor na to pitanje nameće se iz samog lex Agrokor koji upućuje da Rusi mogu blokirati nagodbu koju na kraju predlaže izvanredni upravitelj, a u tom slučaju Vlada ne može uspješno završiti svoju misiju i slijedi stečaj koncerna. U zakonu stoji da se nagodba smatra prihvaćenom “ako je za nju glasovala većina svih vjerovnika i ako je u svakoj skupini zbroj tražbina vjerovnika koji su glasovali za nagodbu veći od zbroja tražbina vjerovnika koji su glasovali protiv prihvaćanja nagodbe”. Iz tog razloga, čini se, izvanrednoj Upravi Agrokora u ovom trenutku nije toliko važno da ruske banke daju novac, ali joj je važno da daju svoj pristanak, odnosno da nisu protiv. Ruski Sberbank i VTB u skupini su “neosiguranih vjerovnika”, što znači da nemaju upisano založno pravo nad konkretnom imovinom. U privremenom vjerovničkom vijeću predstavlja ih Mario Henjak, predsjednik Uprave Sberbanka Hrvatska. Stavovi dviju banaka su usuglašeni, poručili su predsjednici VTB-a. - Imamo potpuno usklađenu poziciju sa Sberbankom glede Agrokorova duga i sve naše aktivnosti nastojimo koordinirati - izjavio je Jurij Solovjev, prvi zamjenik predsjednika VTB banke koja ima oko četiri puta manja potraživanja od Agrokora nego Sberbank. novi sastanci Sastanke s hrvatskim vlastima nastavljaju predstavnici obiju banaka. - To su redoviti sastanci, a mislim da ćemo se još susretati - rekao je predsjednik Uprave VTB-a, Andrej Kostin, a prenosi ruska agencija Ria. Kako je dodao Solovjev, razgovori su dosta teški “jer je riječ o sistemskoj kompaniji s utjecajem od praktički 15 posto u BDP-u i vrlo velikim brojem zaposlenih, pa metode nisu uvijek tržišne”. Ipak, i dalje postoje nade da će se naći zajednički interes. 220 milijuna eura iznos je novog kredita koji se spominjao, ali on je išao i do 400 milijuna eura 1,5 milijardi eura iznos je na koji se procjenjuje potraživanje ruskih Sberbanka i VTB-a prema Agrokoru 52 posto iznosio je udjel duga ruskih banaka u ukupnom dugu banaka prije donošenja lex Agrokor