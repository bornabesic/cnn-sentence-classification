Privremene su smjene u državnim tvrtkama krenule, prije nego što se uskoro počinju objavljivati natječaji, iz izvora bliskih premijeru čuje se da nije zadovoljan dosadašnjim kadroviranjem, bez obzira na to što je privremeno, ali i da će se u nekim budućim kadrovskim pitanjima sam angažirati. Tako bi trebalo biti u slučaju Podravke, pa će se navodno već ovaj tjedan naći s osobama koje su upućene u rad te koprivničke kompanije. Ministri nekoordinirani Iako je Podravka na burzi i o smjeni ne može odlučivati isključivo država, jer velik udjel i utjecaj imaju i mirovinski fondovi, izgleda da će država pokušati nametnuti svoje stavove. Za oko mjesec dana održava se Skupština Podravke, a tada će se i znati više – može li Zvonimir Mršić zadržati svoju poziciju ili će je, što je izvjesnije, morati napustiti. Još za vrijeme Oreškovićeve vlade kao najizvjesniji kandidat spominjao se Marin Pucar, bivši zaposlenik Podravke, koji i sada ima potporu dijela HDZ-a, navodno i ministra državne imovine Gorana Marića, no onaj drugi dio struje te stranke u Koprivnici, ali i velik broj članova gospodarskog odbora HDZ-a, više bi voljeli na toj poziciji vidjeti Marka Kolakovića, profesora s Ekonomskog fakulteta u Zagrebu i ujedno HDZ-ova predsjednika gospodarskog odbora. Što se pak tiče mirovinskih fondova i njihova izjašnjavanja, za sada ga nema, niti ga smije biti, ali već se može pretpostaviti da bi čelnik AZ fonda Dinko Novoselec mogao podržati ostanak Mršića, da će Dubravko Štimac iz PBZ CO biti na strani Vlade, a vrlo vjerojatno i čelnici Erste i Raiffeisen mirovinskog fonda. Kolaković već dulje vrijeme unutar odbora radi na raznim planovima koji bi trebali pospješiti rad Podravke, a kroz koji bi se jače uključili i domaći OPG-ovi, koji bi proizvodili primjerice sušeno povrće za Vegetu, jer se ono danas uvozi. Mnoge su smjene prošle ovih dana kroz sjednicu Vlade, a neka su imenovanja predložena i na prošlotjednoj sjednici upravnog vijeća Centra za restrukturiranje i prodaju (CERP). Goran Marić je tako na sjednici CERP-a podržao povratak bivšeg ministra gospodarstva Đure Popijača na čelo Petrokemije, a s tim odabirom složila se i ministrica gospodarstva Martina Dalić. No na istoj sjednici Marić je predložio i Ivicu Arara za predsjednika uprave Plinacra, što je odluka za koju nije znao resorni ministar Slaven Dobrović, pa izgleda da će se s njom malo pričekati. Isto tako su neki ministri bili iznenađeni kada je na sjednici Vlade predložena Tamara Perko na privremenu čelnu poziciju u Hrvatskoj banci za obnovu i razvoj. Perko je predložio ministar financija i njezin bivši kolega s fakulteta Zdravko Marić. Kako god, za nju mnogi kažu, a to nam je potvrdio i Marić, da je riječ o stručnoj osobi u bankarskom poslovanju. Privremene uprave postavljene su i u Hrvatsku lutriju, koju će idućih pola godine voditi Mario Musa, inače bivši zaposlenik te tvrtke, a dolazi s mjesta direktora Pružnih građevina. U Narodnim novinama na čelnu poziciju imenovan je Branimir Gudelj, u Hrvatskoj pošti Ivan Čulo, a u APIS IT Vlado Rendulić. Odlučuju iako su privremeni I dok u Vladi tvrde da direktore javnih tvrtki postavljaju privremeno do izbora novih putem javnih natječaja, neki od tako politički imenovanih direktora ponašaju se kao da nisu na te pozicije došli privremeno. Tako je primjerice Mate Botica, bivši šef Operativno-tehničkog centra (OTC) postavljen za direktora Odašiljača i veza (OiV) još za Vlade Tihomira Oreškovića, a početkom siječnja Plenkovićeva Vlada ga je na istoj sjednici opozvala te ponovno imenovala za šefa OiV-a. Botica je u međuvremenu na neodređeno vrijeme zaposlio dvojicu savjetnika, ali i tajnicu. Na naše pitanje kako objašnjavaju to zapošljavanje s obzirom na to da je Botica imenovan privremeno za direktora OiV-a, u toj tvrtki kažu da kao društveno odgovorna tvrtka kontinuirano vode računa o politici zapošljavanja i brigu o zaposlenicima radi osiguranja nesmetanog poslovanja i provedbe poslovnih ciljeva. U skladu s tim, tvrde, svi natječaji, uključujući i natječaje za dva savjetnika uprave i referenticu u Uredu uprave, provedeni su zakonito, u skladu s internim aktima društva, uz javni poziv koji se objavljuje na internetskoj stranici tvrtke. 