Hrvatska narodna banka (HNB) upozorila je da proizvod pod nazivom OneCoin nosi mnoge opasnosti te građanima savjetuje da pri odlučivanju o tom proizvodu budu vrlo oprezni.  "S obzirom na to da su na području Republike Hrvatske uočene aktivnosti oglašavanja i prodaje OneCoina, koji je prikazan kao virtualna, to jest kriptovaluta, Hrvatska narodna banka smatra potrebnim upozoriti javnost na neke činjenice i moguće rizike koji proistječu iz tog proizvoda", navodi se u upozorenju koje je središnja banka objavila na internetskim stranicama.  OneCoin nije elektronički novac OneCoin, kako ističu iz HNB-a, nije elektronički novac u skladu s definicijom iz Zakona o elektroničkom novcu niti je platna usluga prema Zakonu o platnom prometu.  Poslovne subjekte koji izdaju tu vrstu proizvoda i njome trguju nije licencirala Hrvatska narodna banka niti je njihovo poslovanje pod nadzorom HNB-a. "Novčana sredstva uložena u navedeni proizvod nisu zaštićena sustavom osiguranja depozita i osobe koje se odluče na takav oblik ulaganja u cijelosti snose rizik gubitka uloženog", upozoravaju iz središnje banke. Također navode kako na opasnosti koje mogu proisteći iz OneCoina upozorava više mjerodavnih tijela zemalja Europske unije. Primjerice, mjerodavno tijelo iz Velike Britanije (The Financial Conduct Authority, FCA) upozorava na činjenicu da je OneCoin pod istragom policije, mjerodavno tijelo iz Belgije (The Financial Services and Markets Authority, FSMA) napominje da nije licenciralo osobe i institucije povezane s izdavanjem i reklamiranjem OneCoina, a mađarska središnja banka (Magyar Nemzeti Bank, MNB) ističe kako je moguće da je u tom slučaju riječ o tzv. piramidalnoj shemi te upozorava na opasnosti koje iz tog proistječu. "Građanima zato savjetujemo da spomenute informacije uzmu u obzir i pri odlučivanju o proizvodu OneCoin postupaju vrlo oprezno", zaključuje se u upozorenju HNB-a. >>Dužnicima paše: Rata kredita od 400 eura u mjesec dana pala za 52 kune >>'Zaduživanje u Hrvatskoj nije skuplje zbog HNB-a, kamate neće rasti u 2017., što ne mogu reći za 2018.' 