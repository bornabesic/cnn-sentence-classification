Foto: FAH PREDSTAVNICI najvećih dobavljača Agrokora sastali su se u srijedu s izvanrednim povjerenikom Antom Ramljakom, a nakon sastanka prokuristica Kraša Marica Vidaković, najavila je da neće doći do obustave isporuke roba 29. svibnja, a kazala je i kako ima informaciju da će banke prolongirati rok za naplatu regresnih mjenica.  "Mislim da smo danas dali odgovore na većinu zahtjeva, koliko smo mogli i nadam se da je generalni zaključak da ćemo nastaviti i dalje odnose i poslovanje u jednom konstruktivnom, otvorenom, i prije svega za sve dionike ovog procesa uspješnom završetku ovoga cijeloga postupka", izjavio je nakon sastanka Ramljak.  "Ovo je prvi u nizu sastanaka koji su pred nama u cilju rješavanja ovog problema. Imamo informacije da će banke prolongirati rok po regresnim mjenicama, što je u ovom trenutku pozitivno. Čuli smo od povjerenika niz aktivnosti koje se poduzimaju za stabilizaciju sustava, a radi se i na novom kreditu.   Točku po točku ćemo rješavati i do tada neće doći do obustave isporuke robe, ali očekujemo da s nama redovito komunicira i rješava naše zahtjeve", rekla je Marica Vidaković.  Podsjetimo, dobavljači su prije dva dana zaprijetili obustavom isporuke sve robe ako se u roku od tjedan dana ne ispune svi njihovi zahtjevi.