Foto: Guliver Image/Getty Images ALEN HALILOVIĆ među najvećim je promašajima u Primeri ove sezone, objavio je madridski AS. Hrvatski ofenzivac stigao je u prošlom prijelaznom roku iz HSV-a na posudbu u Las Palmas. U Primeri bi se trebao zadržati i sljedeće sezone, ali novinari AS-a smatraju da nije zaslužio ostanak u najjačoj španjolskoj ligi. "Hrvat od mladog talenta postaje pokvarena roba", komentar je AS koji u obrazloženju navodi očajnu Halilovićevu statistiku u Las Palmasu. "Stigao je iz Hamburga u Las Palmas u zimskom prijelaznom roku, ali njegov učinak bio je vrlo skroman - odigrao je 18 utakmica u kojima je upisao samo dvije asistencije."   Halilović je nedavno ostao bez poziva za utakmice hrvatske reprezentacije. Nije se našao ni na popisu kombinirane reprezentacije koja će u Los Angelesu igrati protiv Meksika.  Najgore pojačanje Primere je, prema AS-u, Angulo iz Granade koji je samo nekoliko dana nakon potpisa bio pozitivan na kokain na doping testu. Tu su još vratar Seville Sirigu i njegov suigrač Ganso, Betisovi Tosca i Sanabria, Villarrealovi N`Diaye i Borre, Valencijin Mangala, Amorebieta iz Sportinga i očekivano Gomes iz Barcelone.