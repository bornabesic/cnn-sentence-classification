Foto: FAH  MINISTARSTVO gospodarstva, poduzetništva i obrta objavilo je na svojim internetskim stranicama Mjesečno izvješće o gospodarskom i financijskom stanju te o provedbi mjera izvanredne uprave u Agrokoru za razdoblje od 10. travnja do 10. svibnja ove godine, koje je sastavio izvanredni povjerenik Ante Ramljak i u kojemu se ocjenjuje da Agrokor nije imao poslovni plan za 2017. godinu te je bio u krizi upravljanja.  U opisu zatečenog stanja Ramljak pored ostalog navodi da je izvanredna uprava zatekla stanje neisporuka kupcima, osobito u veleprodaji, u nekim su tvrtkama kasnile plaće, a otežan kontinuitet proizvodnje bio je u Jamnici, Ledu, Zvijezdi i PIK-u Vrbovec.  Utvrđeno je i da u Agrokoru ne postoji adekvatno ustrojen sustav financijskog izvještavanja i kontrolinga za sustav takve veličine, ustrojen tako da uprava ima mjesečni pregled konsolidirane financijske i operativne pozicije grupe.  Podsjeća se da je s četiri domaće banke u roku od samo četiri dana potpisan ugovor o kreditu u iznosu od 80 milijuna eura, čime su, kako se ocjenjuje, u zadnji mogući trenutak stvoreni prvi uvjeti za ponovno uspostavljanje kontinuiteta poslovanja.  Prema podacima iz izvješća, zaključno s 31. ožujka 2017. godine pojedinačno najveći ne-bankovni kreditor bila je Adris Grupa s 967 milijuna kuna, a najveći neosigurani bankovni zajmodavac Sberbank s 8,16 milijardi kuna.  Na kraju ožujka 2017. godine, od svih dobavljača Agrokora najveći dobavljač bio je TDR koji čini gotovo 3 posto obaveza prema dobavljačima. Agrokor Izvanredna Uprava Izvješće_travanj_300517 by Index.hr on Scribd