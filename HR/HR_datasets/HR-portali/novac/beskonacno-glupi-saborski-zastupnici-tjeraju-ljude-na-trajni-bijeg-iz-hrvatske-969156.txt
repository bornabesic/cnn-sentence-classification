JASNO je svima vama koji ovo čitate zašto Hrvati iseljavaju. Ne treba posebno objašnjavati zašto deseci tisuća ljudi u dvije torbe trpaju svoju odjeću, rezervne cipele, četkicu za zube i još nekoliko sitnica te sjedaju za noćne autobuse za Austriju i Njemačku. Netko optimističniji bi rekao da će se vratiti. Pa ako već nema posla ovdje – zaista nema nikakvog problema da ljudi odu, nauče jezik, nauče nova znanja, pa tko zna, možda se stvari poprave i dio ih se vrati. No, što kažete na to da Hrvatska službeno, državnom politikom koju provodi Sabor, ljude tjera na stalni odlazak? Da su propisi podešeni tako da će vas, ako odete vani, porezna ruka države dohvatiti na način da ćete panično tražiti način da pokupite cijelu obitelj te prodate djedovinu u bescjenje i trajno odselite iz Hrvatske? Ne vjerujete da saborski zastupnici mogu biti tako blesavi? O, da, itekako mogu! Bilo gdje radili – plaćate porez Hrvatskoj Ako čovjek radi u jednoj državi, a državljanstvom, prebivalištem ili nečim trećim je vezan uz drugu državu, postoji nekoliko načela kojim se oporezuje njegov dohodak. Ukratko navodimo dva najvažnija: načelo rezidentnosti: porez plaćate tamo gdje imate prebivalište ili boravište, ili najjednostavnije, gdje ste više od šest mjeseci i jedan dan na godinu, načelo svjetskog dohotka: cijeli dohodak koji ste ostvarili u slikovito rečeno "cijelom svijetu" se oporezuje u državi gdje ste obveznik. Hrvatska je, vjerojatno kako bi spriječila "zločeste" sportaše i slične da izbjegnu plaćanje poreza boravkom izvan Hrvatske više od pola godine, prihvatila načelo svjetskog dohotka, što znači da dok ste u Hrvatskoj rezident, porez plaćate ovdje, makar boravite i zarađujete vani! Da odmah razočaramo one koji misle kako će tako dobiti novac "bogataša", stvarno bogati ne žive od dohotka, plaće, pa uopće ne plaćaju porez na dohodak. Takvi otvore firmu, uzmu knjigovođu i žive od isplate dobiti. Porez na dohodak je porez koji plaća "raja", radnici. Kako svaka europska država, a i većina država u svijetu oporezuje dohodak – države potpisuju sporazume o izbjegavanju dvostrukog oporezivanja. Hrvatska ih je potpisala sa 61 državom. Ako je u njima ugovorena takozvana "metoda izuzimanja", što je slučaj s primjerice Njemačkom, Švedskom i Francuskom, porez koji tamo platite kao radnik se smatra konačno plaćenim i nećete morati ništa doplatiti – makar ste rezident u Hrvatskoj. Međutim, ako radite primjerice u Sloveniji, Austriji ili Velikoj Britaniji, a rezident ste u Hrvatskoj, uredno će vam se obračunati tamo uplaćeni porez, ali ako Hrvatska propisuje na tu zaradu veći porez (a u pravilu propisuje!) onda ćete Hrvatskoj morati platiti razliku poreza. Štoviše, kako se sada unutar EU razmjenjuju podaci, Porezna uprava će uredno znati koliko ste zaradili i lijepo vam poslati rješenje. Udri po znanstvenicima, sigurno imaju novca! Načelo svjetskog dohotka je za državu tipa Hrvatske potpuno promašeno – ma koliko naši zakonodavci mislili da će tako "orobiti" porezom i one koji rade vani. A da ih mogu orobiti – stvarno mogu. Naime, mnoge europske zemlje su skupe, ili unutar njih postoje iznimno skupi gradovi. Pa ukoliko u jednom Londonu zarađujete skromno, živite s par cimera i plaćate neki minimalan porez, jer ste prema njihovim kriterijima blizu nekakve minimalne plaće – Hrvatska će vam lijepo odrezati ogroman porez, jer po našim kriterijima ste debelo plaćeni manager! Dodatno, u većini europskih zemalja postoji hrpa stvari koja se uračunava kao porezna olakšica, od rente za stan do troška goriva za vožnju do posla, pa ako tamo smanjite poreznu osnovicu – evo čeka vas vaša Domovina koja će vam uredno ispostaviti razliku, osim ako je ugovorena "metoda izuzimanja". Kako smo naveli, ona je samo u dijelu sporazuma o izbjegavanju dvostrukog oporezivanja. Na portalima je nedavno bio i slučaj koji graniči s državnom ludošću – neki naši mladi znanstvenici su dobili priliku raditi vani, u poznatim institutima i sveučilišnim centrima. Tamo su dobili ugovore na određeno – no primanja na takvim mjestima su iznimno niska, jer se računa da ćete najveću vrijednost dobiti samim usavršavanjem. Stoga i ne plaćate gotovo nikakav porez na dohodak, nešto kao da primate u Hrvatskoj minimalac. No kada se mladi znanstvenih vrati, ovdje ga uredno čeka porezno rješenje, jer negdje vrlo skromnih primjerice 1000 ili 1200 eura se u Hrvatskoj vrlo lijepo oporezuje! Kakva je to poruka najboljima među nama, osim: "Odlazite i ne vraćajte se!" Tjeranje na stalni odlazak Hrvatski Opći porezni zakon, kako smo rekli, kreće od načela "svjetskog dohotka", uredno se navodi: "U smislu ovoga Zakona smatra se da porezni obveznik ima prebivalište ondje gdje ima stan u vlasništvu ili posjedu neprekidno najmanje 183 dana u jednoj ili u dvije kalendarske godine." Naglašavamo narednu rečenicu: "Boravak u stanu nije obvezan." Nadalje, upleće se i obitelj, Zakon kaže: "Ako porezni obveznik u Republici Hrvatskoj ima u vlasništvu ili posjedu više stanova, prebivalište mjerodavno za oporezivanje utvrđuje se prema mjestu prebivališta obitelji, a za poreznog obveznika samca prema mjestu u kojem se pretežno zadržava ili prema mjestu iz kojeg pretežno odlazi na rad ili obavljanje djelatnosti." Prijavili ste se vani? I to je riješeno: "Ako porezni obveznik ima prebivalište u tuzemstvu i inozemstvu, smatra se da ima prebivalište u tuzemstvu." Ukoliko ste samac bez imovine, nije problem, ispisat ćete se iz Registra poreznih obveznika. Moguće da uvjerite Poreznu upravu da vas ispišu i ako ste samac s nekom nekretninom, ako ste uredno riješili boravak (uobičajeno boravište) i stalniji posao vani. No, prema dostupnim informacijama Porezna uprava, a sukladno odredbama Zakona, ne dopušta ispis iz Registra poreznih obveznika onima kojima je obitelj i nekretnina ostala u Hrvatskoj! Ukratko, ako se otišli u neku zemlju tipa Austrije gdje su plaće visoke, a obitelj ste ostavili ovdje, i dalje ste upisani u Registar poreznih obveznika Republike Hrvatske i uredno će vam doći na naplatu desetine tisuća kuna poreza! Ako u pitanju nije zemlja s kojom je dogovoren konačni iznos poreza tipa Njemačke, jedini način da se plaćanja razlike poreza sigurno riješite je pokupiti cijelu obitelj i prodati djedovinu! To upravo govori našim iseljenicima Opći porezni zakon kojega je donio Hrvatski sabor. Netko zagrijan za teorije zavjere rekao bi da su saborski zastupnici protiv hrvatskog naroda i države, jer valjda je svakome u interesu da oni koji odlaze ostanu u vezi s domovinom i da ne odvlače obitelj sa sobom, jer to u pravilu znači trajno iseljavanje iz Hrvatske. E, pa i takve s teorijama zavjere ćemo razočarati – hrvatski zakonodavci nisu protiv naroda, oni su jednostavno beskonačno glupi.  *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala