FOTO: 123rf  KADA su 2013. godine znanstvenici Medical Research Councila (MRC) objavili da su otkrili kemikaliju koja kod životinja sprječava odumiranje stanica povezano s neurodegenerativnim bolestima, vijest je snažno odjeknula svijetom.  Otkriće je proglašeno prekretnicom u borbi protiv neurodegenerativnih bolesti kao što su Alzheimerova, Parkinsonova, Huntingtonova, multipla skleroza i druge.  Nažalost, pokazalo se da je spoj previše toksičan da bi se koristio na ljudima.  No u novim istraživanjima, provedenim posljednjih godina, znanstvenici su otkrili dva lijeka koje ljudi već duže vrijeme konzumiraju bez ozbiljnih nuspojava, a trebali bi imati isto zaštitno djelovanje.  „To je vrlo uzbudljivo“, rekla je za BBC Giovanna Mallucci s odsjeka za toksikologiju na MRC-u. „Oba lijeka djeluju vrlo snažno, a sprječavaju gubitak pamćenja, paralizu i disfunkciju stanica mozga“, dodala je.  Lijekovi o kojima je riječ zovu se trazodon i DBM. Prvi se koristi u liječenju depresije, a drugi se testira u liječenju raka.  Što su neurodegenerativne bolesti?  Neurodegenerativne bolesti su za sada neizliječive bolesti koje nastaju zbog gubitka strukture ili funkcije neurona, uključujući i njihovu smrt. Neke od tih stanica odgovorne su, među ostalim, za donošenje odluka i za kontrolu pokreta. One se teško regeneriraju tako da njihovo propadanje može imati teške posljedice. U Hrvatskoj je registrirano oko 14.000 ljudi koji boluju od Parkinsonove bolesti te oko 80.000 oboljelih od Alzheimerove. No pretpostavlja se da je stvaran broj mnogo veći.  Kako djeluju lijekovi?  Novost u pristupu na kojem se temelje mogući lijekovi jest to što oni koriste prirodne mehanizme obrane ugrađene u stanice mozga. O čemu je riječ? Kada virus napadne stanice mozga, u njima se počinju nakupljati proteini virusa. Stanice reagiraju tako da obustavljaju gotovo svu proizvodnju proteina kako bi zaustavile širenje virusa. Mnoge neurodegenerativne bolesti uključuju stvaranje krivih proteina koji aktiviraju slične mehanizme obrane no s težim posljedicama. Stanice često obustavljaju stvaranje proteina toliko dugo da se izgladnjuju do smrti. Ovaj proces, ako se ponavlja u brojnim neuronima u mozgu, može dovesti do smetnji u kretanju, do paralize, gubitka pamćenja pa i smrti.  U studiji iz 2013. znanstvenici su upotrijebili spoj koji je sprječavao pokretanje problematičnog obrambenog mehanizma. On je zaustavio razvoj prionske bolesti kod miševa i postao prvi lijek koji je zaustavio neurodegenerativne bolesti kod životinja. Daljnja istraživanja pokazala su da može zaustaviti cijeli niz takvih bolesti.  Budući da se spoj pokazao destruktivnim za stanice mozga i toksičnim za gušteraču, znanstvenici su morali odustati od njega. Međutim, od tada do danas tim je ispitao više od 1.000 već postojećih lijekova na crvima oblićima, ljudskim stanicama i miševima. U tim ispitivanjima otkrivena su dva lijeka - trazodon i DBM - koji su pokazali da sprječavaju prionske bolesti tako što zaustavljaju odumiranje stanica mozga.  Budući da su lijekovi sigurni i već u upotrebi, očekuje se da bi njihovo testiranje, koje bi trebalo započeti uskoro, moglo trajati manje nego što je uobičajeno. Drugim riječima, postoji mogućnost da bi se u ljekarnama mogli naći već kroz nekoliko godina. Mada je trazodon već dostupan u ljekarnama, stručnjaci oboljelima savjetuju da pričekaju prve rezultate kliničkih testiranja na ljudima.Autori studije ipak ističu da lijekovi oboljelima neće omogućiti da potpuno ozdrave. Oni će eventualno samo pomoći da se bolesti uspore ili zaustave.  Rezultati novih istraživanja objavljeni su u časopisu Brain.