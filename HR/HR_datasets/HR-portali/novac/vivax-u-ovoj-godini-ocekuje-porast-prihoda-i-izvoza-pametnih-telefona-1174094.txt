Domaći brend potrošačke elektronike Vivax M SAN grupe ove godine očekuje porast prihoda s lanjskih 38,6 na 45,3 milijuna kuna, kao i porast izvoza na 24 europska tržišta. A veliki udio očekuju upravo od prodaje pametnih telefona. Upravo jučer predstavili su svoju novu uzdanicu Fly4, a do kraja godine planiraju predstaviti još nekoliko modela. Udio Vivaxa u ukupnom prihodu M SAN Grupe prošle godine je iznosio 17,24 posto, naglasio je Vlado Brkljača, voditelj Vivaxa. Usto je dodao da, osim pametnih telefona, kojima na hrvatskom tržištu drže udio veći od 17 posto, pod brendom Vivax proizvode još tablete, televizore, male kućanske aparate, bijelu tehniku i klimatizacijske uređaje. Ove godine, naglasili su u Vivaxu, očekuju porast udjela na hrvatskom tržištu pametnih telefona na oko 20 posto, a na tržište će plasirati četiri do pet pametnih telefona.