Screenshot: RTL VELEPOSLANIK Rusije u Hrvatskoj Anvar Azimov u razgovoru za RTL prokomentirao je situaciju u Agrokoru, ali se i osvrnuo na odnose dviju zemalja.  Na početku intervjua konstatirao je kako su Hrvatska i Rusija dvije prijateljske zemlje te kako je šteta što su njihovi odnosi zapostavljeni. Onda se osvrnuo i na situaciju u Agrokoru.   "Želim naglasiti da nema veza ili političkih elemenata. Rusija nikad ne koristi svoju pomoć kao politički instrument, pogotovo prema prijateljskim zemljama. Zanimala nas je stabilizacija Agrokora, jer nama stabilnost Agrokora znači i stabilnost vaše zemlje. Rusija je zainteresirana za oboje, jer je prijateljska zemlja Hrvatskoj. Stabilnost Hrvatske znači i kontinuitet naše bilateralne suradnje", rekao je Azimov. O hrvatskim vojnicima na ruskoj granici  Azimov kaže da ga ne zabrinjava činjenica što Hrvatska u sklopu NATO pakta šalje svoju vojsku na samu granicu Ruske Federacije. No, zabrinut je zbog ponašanja NATO-a.   "Hrvatska je disciplinirana članica NATO-a, i u tom savezu ima određene obaveze. To je suverena odluka Hrvatske, iako tu odluku da šalje vojsku u kontingent u Litvu i Poljsku treba odobriti Sabor. Ne zabrinjava nas to što je Hrvatska dio tog plana. Više nas zabrinjava činjenica da NATO povećava vojnu prisutnost blizu granica Ruske Federacije. To samo stvara nove podjele između nas I Zapadne Europe, između Rusije i NATO-a. Rusija nije prijetnja NATO-u ni Zapadnoj Europi. Želimo obnoviti naše konstruktivne razgovore s NATO-om I Europskom unijom", kaže Azimov.   Kaže da Putin neće tako brzo u Hrvatsku.   "Trenutno nema planova o posjetu našeg predsjednika, ali s obzirom na to da imamo neku povijest političkih kontakata i posjeta logično je da na kraju treba doći i do susreta na najvišoj razini. Radimo na modalitetima mogućeg posjeta Moskvi jednog od vođa vaše velike i prijateljske zemlje. Posjetom na visokoj razini koji će se, nadam se, dogoditi krajem godine, pripremamo suštinu odnosa – brojne bilateralne dokumente koji će biti potpisani, i to će unaprijediti našu suradnju. Rusija je tradicionalno prijateljska i pouzdana prema svojoj prijateljskoj državi Hrvatskoj", rekao je Azimov. O ruskim bankama u Agrokoru  Nada se da će ruske banke nastaviti pomagati Agrokor.   "Ovo su pitanja za Sber banku i vašu vladu, ali želim naglasiti da su u ključnom i presudnom trenutku naše banke odigrale konstruktivnu i ključnu ulogu. Nadamo se da će ruske banke nastaviti pomagati Agrokoru kako bi se stabilizirala situacija. Ponavljam, stabilnost Agrokora znači i stabilnost vaše zemlje. A nama je to iznimno važno", rekao je ruski veleposlanik.   "Mi smo za razvoj trgovine i gospodarske suradnje, s našim ulaganjima. Vjerujemo da je to u interesu hrvatskog gospodarstva, kao što je u interesu i povećanje takve suradnje. Nažalost, potencijal koji imamo ne koristi se 100%. Zato je moj zadatak kao ambasadora da ostvarimo trgovinsku razmjenu od najmanje 3 milijarde eura, i ruska ulaganja u Hrvatskoj dovedemo do milijardu eura. Povećavanjem ulaganja i gospodarske suradnje, uvjeravam hrvatske prijatelje i kolege da nemamo nikakvih geopolitičkih ciljeva. Naš cilj je pomoći Hrvatskoj i naglasiti da je Rusija prijatelj i pouzdan partner Hrvatskoj", dodao je.