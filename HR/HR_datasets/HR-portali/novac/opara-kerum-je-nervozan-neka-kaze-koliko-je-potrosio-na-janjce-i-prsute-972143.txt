Foto: Index  KANDIDAT HDZ za splitskoga gradonačelnika Andro Krstulović Opara ocijenio je u utorak poslijepodne "budalaštinom" današnju izjavu protukandidata Željka Keruma (HGS) u kojoj ga je nazvao kicošem.  "Takvih izjava vjerojatno će još biti na veselje jednog dijela javnosti i medija, ali ja se na to neću osvrtati jer to su budalaštine koje su ispod razine normalnog funkcioniranja i komuniciranja za ozbiljan grad kakav je Split", rekao je Krstulović Opara reagirajući na Kerumovu izjavu po kojoj ima "kicoški pristup".  "Očito je da je Kerum nervozan"  Po riječima Krstulovića Opare, očito je gospodin Kerum nervozan te ga svaki dan "počasti nekim epitetom".  "Prekjučer me poslao na psihijatriju, a danas se nabacuje nekim novim stvarima", dodao je Krstulović Opara.  Na Kerumov poziv kako bi bilo korektno da kao protukandidat za splitskoga gradonačelnika kaže "tko je građevinar koji financira njegovu kampanju", Krstulović Opara je odgovorio: "Ja sam u zakonskom roku objavio DIP-u (Državnom izbornom povjerenstvu) sva izvješća o donacijama."  Objašnjavajući kako su izvješća o njegovim donacijama transparentna i vidljiva na stranicama splitskoga HDZ-a, Krstulović Opara je rekao kako je vidljivo da je "gospodin Kerum prijavio nula kuna".  "Ovo je spin gospodina Keruma u kojemu on, očito, laže i ruga se ljudima prijavljujući nula kuna za kampanju i želi sada prebaciti odgovornost na jednog od mojih donatora koji su dali zakonom predviđena financijska sredstva od 20.000 kuna. Neka prvo Kerum kaže koliko je milijuna potrošio za lijepljenje svojih slika po gradu, za koncerte, janjce i pršute, a onda ćemo razgovarati o svakom mojem pojedinačnom javno objavljenom donatoru", istaknuo je Krstulović Opara.