U sklopu borbe protiv zloupotrebe alkohola EK je pozvao europske proizvođače alkoholnih pića da sami osmisle i uvedu model označavanja kalorijske vrijednosti i sastava svojih proizvoda. Ogluše li se na to, Komisija će poduzeti mjere u svrhu donošenja zakonskih propisa. – Hrvatska je u europskom vrhu što se tiče zloupotrebe alkohola među mladima. Maloljetnici, pogotovo djevojke, posebno su osjetljivi na fizički izgled, no većinom ne znaju da alkoholna pića sadrže mnogo kalorija. Smatra se da bi navođenje energetske vrijednosti pomoglo njihovu odvraćanju od alkoholiziranja - kazala je tijekom rasprave u Odboru za okoliš, zdravlje i sigurnost hrane EP-a zastupnica Biljana Borzan. 82% maloljetnika u dobi od 13 i 14 godina konzumiralo je alkohol Prema podacima Europskog istraživanja konzumacije alkohola i opasnih droga (ESPAD) među školskom djecom, hrvatski su učenici na petom mjestu u Europi po alkoholiziranju. Čak 82% maloljetnika u dobi od 13 i 14 godina konzumiralo je alkohol, svaki treći sudjelovao u ekscesivnom opijanju. S druge strane, prema studiji provedenoj 2014., čak tri četvrtine europskih potrošača žele biti informirane o hranjivim vrijednostima i sastojcima alkoholnih pića, kako je to s hranom i drugim pićima, pa europsku industriju alkohola, posebice pivski sektor, već hvata trend samoregulacije. Sektori vina i žestokih pića manje su kooperativni, tvrdi Borzan. A kako regulativa EU o informiranju potrošača o hrani trenutačno izuzima alkoholna pića od obveze deklariranja sastava i kalorija, dolazi do bizarnih situacija. Sok sam za sebe mora nositi oznaku kalorijske vrijednosti, a ako je pomiješan i pakiran s alkoholom, ne mora.