Foto: Instagram/Twitter JEDNA od glumica u seriji "Moderna obitelj" Sarah Hyland odlučila je raščistiti stvari sa svojim pratiteljima i obožavateljima na Twitteru te u nekoliko objava progovorila o svojoj težini i zdravlju. 26-godišnjakinju su optuživali da promovira anoreksiju te joj pisali mnoge ružne komentare ispod njezinih slika na društvenim mrežama. "Odvratna si", "Pojedi nešto" i "Glava ti je veća od tijela" bili su samo neki od njih. Sarah je odlučila razbiti šutnju i otkrila da se još uvijek bori s bolesti. Prije pet godina dijagnosticirana joj je bolest bubrega kad je imala i jednu transplantaciju. Objasnila je da je njezin trenutni veliki gubitak težine posljedica lijekova koje uzima zbog čega se puno odmara i ne vježba. "Ovo mi nije bila najbolja godina. Možda ću jednog dana govoriti detaljnije o tome, ali za sad željela bih neke stvari zadržati za sebe. Ono što želim podijeliti je da su mi zbog mog stanja rekli da ne smijem vježbati što me je strašno uzrujalo. Volim biti snažna i nisam ljubitelj mršavog izgleda", napisala je. "Zbog okolnosti u kojima sam trenutno ne mogu kontrolirati izgled svog tijela. Trudim se biti zdrava, kao i svi ostali. I ovo nije fotošopirano. To su moje noge i to su moje ruke. Pišem ovo jer sam optuživana da promoviram anoreksiju i želim da mlade djevojke znaju da to nije moja namjera. Iako me ovakvi komentari ne diraju, mogu imati utjecaj na mnoge druge", nastavila je svoju priču. Sarah je završila svoju objavu izjavljujući da zna da nikad neće biti savršena i da ni ne želi da mlade djevojke žele izgledati poput nje. "Teško je kad vidite da se sav vaš naporan trud u teretani topi ili da je vaša noga velika kao ruka. Ali čim dobijem dopuštenje od liječnika, vraćam se u onu staru ja, koja je snažna i čvrsta", napisala je. "Ne smeta mi kad kažete da izgledam kao da sam trudna. Ili debela. Jer znam da mi je lice natečeno zbog lijekova koje pijem i koji mi spašavaju život. Svoje samopouzdanje ne temeljim na vašim komentarima jer znam da ću uvijek biti ili premršava ili predebela i nikad neću imati dovoljno oblina. Ali zahvalna sam na životu kojeg živim i vi biste trebali biti", zaključila je.