Izvanredni povjerenik hrvatske vlade za tvrtku Agrokor Ante Ramljak boravi u srijedu u Beogradu, a tema razgovora s visokim dužnosnicima srbijanske vlade, Gospodarske komore (PKS) i vodstvom Agrokorovih poduzeća u Srbiji bit će planovi za stabiliziranje poslovanja tog koncerna u regiji. Sastanak u vladi Srbije počeo je oko 15 sati iza zatvorenih vrata, potvrđeno je Hini u uredu ministra trgovine i turizma Rasima Ljajića, neizvjesno je koliko dugo bi mogao potrajati, ali je potvrđeno da se nitko od sudionika današnjeg razgovora neće obraćati javnosti. Kasnije danas očekuje se priopćenje iz ureda ministra Ljajića, koji je i jedan od potpredsjednika vlade Srbije. Prema ranijim informacijama iz tima Ante Ramljaka koje su prenijeli mediji u Srbiji i Hrvatskoj, u Beogradu su planiran i sastanci s upravama tvrtki Merkator S, Dijamant, Mg Mivela i Frikom, koje su najznačajnije u poslovnom sustavu Agrokora u Srbiji. Sastanku u Ministarstvu trgovine, turizma i telekomunikacija, osim resornog ministra Ljajića, nazoče i ministar poljoprivrede Branislav Nedimović, te predsjednik Gospodarske komore Srbije Marko Čadež, a tema sastanka će biti stabilizacija poslovanja Agrokora u Hrvatskoj, Srbiji i drugim zemljama regije. Ljajić je ranije novinarima rekao da je Ramljak o istoj temi već razgovarao s predstavnicima Agrokorovih poduzeća u BiH i Sloveniji. Na pitanje je li neka od Agrokorovih tvrtki u Srbiji zatražila pomoć od vlade Srbije, on je rekao da su intervenirali za Mlekoprodukt (Zrenjanin) i da im je isplaćena jedna rata duga, kao i da im poslije toga nijedna druga tvrtka nije tražila pomoć. Hrvatski sabor je usvojio zakon, tzv. "lex Agrokor" koji je omogućio izvanrednu upravu u Agrokoru, kao i u drugim kompanijama od sistemskog značaja za državu, a koje imaju više od milijarde eura duga i najmanje 5000 zaposlenih radnika. Izvanredna uprava može trajati najviše 15 mjeseci, a ako postupak financijske konsolidacije i restrukturiranja ne uspije, kompanija ide u stečaj. U sastavu Agrokora posluje više od 60 poduzeća u regiji s oko 60.000 zaposlenika, a Agrokor je u Srbiji vlasnik Merkatora S, te poduzeća Dijamant, Frikom, MG Mivela, Kikindski mlin i Nova sloga s ukupno oko 11.000 djelatnika. Početkom travnja srbijanski premijer Aleksandar Vučić najavio je da će vlada Srbije i Narodna banka Srbije (NBS) pripremiti plan kako bi se osiguralo da se novac iz poduzeća koja su povezana u sustav Agrokora ne odljeva iz Srbije.