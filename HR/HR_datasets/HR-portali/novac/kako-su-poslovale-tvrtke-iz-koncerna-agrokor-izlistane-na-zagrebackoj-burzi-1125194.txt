Među tvrtkama iz sastava koncerna Agrokor čije dionice kotiraju na Zagrebačkoj burzi u prvih su devet mjeseci ove godine s dobiti poslovale Jamnica, Ledo i Zvijezda, dok su Tisak, Belje, PIK Vinkovci i Vupik isto razdoblje završili u minusu.  Jamnica, Ledo i Zvijezda s dobiti Po podacima iz konsolidiranog devetomjesečnog izvješća, Grupa Jamnica je ostvarila neto dobit u iznosu od 306,1 milijun kuna, što je za 23 posto više nego u istom razdoblju prošle godine. Ukupni prihodi Grupe u prvih su devet mjeseci ove godine iznosili 2,33 milijarde kuna, što je porast za 4 posto u odnosu na isto lanjsko razdoblje, dok su istodobno blaže, za 1 posto, porasli ukupni rashodi, koji su iznosili nešto manje od dvije milijarde kuna (1,996 milijardi kuna). Tako je dobit prije oporezivanja iznosila 338 milijuna kuna i bila je za 60,9 milijuna kuna veća nego u prvih devet mjeseci prošle godine. Grupa Jamnica, uz matičnu tvrtku, obuhvaća i tvrtke kćeri Mladina (Jastrebarsko) i Roto dinamic (Zagreb), dvije tvrtke u BiH – Sarajevski kiseljak (Kiseljak) i Agrokor Zagreb (Grude), kao i tvrtke u Mađarskoj (Fonyodi Asvanyviz), Sloveniji (Jamnica mineralna voda) i Srbiji (Jamnica).  Ledo grupa je u prvih devet mjeseci ove godine ostvarila konsolidiranu neto dobit od 336,36 milijuna kuna, što je za 11 posto više od dobiti iz istog razdoblja lani. Grupa Ledo, koja uz matičnu kompaniju obuhvaća i Ledove tvrtke u Srbiji (Frikom i Agkor), BiH, Crnoj Gori, Mađarskoj, Sloveniji, Makedoniji (Frikom Beograd), na Kosovu te u Daruvaru (Irida), ostvarila je prihode od prodaje od 1,97 milijardi kuna, što je za 0,8 posto više nego lani, a iz Leda ističu da je rast prihoda ostvaren u oba proizvodna segmenta – sladoledima i smrznutoj hrani. Ukupni su konsolidirani prihodi, pak, rasli za 0,2 posto, na 2,02 milijarde kuna, uz istodobno smanjenje ukupnih rashoda za gotovo 2 posto, na 1,65 milijardi kuna. S neto dobiti u iznosu od 15,4 milijuna kuna ili 15 posto višom nego lani devetomjesečno je razdoblje završila Zvijezda. Na razini grupe, koja uz zagrebačku tvornicu ulja uključuje i tvrtke Sojara iz Zadra te podružnice u Sarajevu i Ljubljani, ostvareni su ukupni prihodi od 667 milijuna kuna – 1,8 posto manji nego lani, dok su ukupni konsolidirani rashodi pali za 2,2 posto, na 651,6 milijuna kuna. Prihodi od prodaje na razini grupe Zvijezda pali su za 1,7 posto, na 651,8 milijuna kuna. Među značajnijim događajima iz prvih devet ovogodišnjih mjeseci iz Zvijezde izdvajaju podatak o gotovo 40 milijuna kuna ulaganja, i to najviše u opremu za prehrambenu industriju, stoji u izvješću. Tisak, Belje, PIK Vinkovci i Vupik s gubitkom  Tisak, odnosno njegove četiri tvrtke (Tisak d.d. te Tisak-usluge, Backstage i e-Kolektor iz Zagreba) poslovale su s gubitkom, koji za prvih devet mjeseci ove godine iznosi nešto manje od 7,5 milijuna kuna. U odnosu na isto prošlogodišnje razdoblje gubitak Tiska je porastao za gotovo 34 posto. Devetomjesečno izvješće Tiska pokazuje da su u tom razdoblju i ukupni prihodi i rashodi rasli po 1,2 posto, i to prihodi na 2,19 milijardi kuna, a rashodi na 2,2 milijarde kuna. Poslovni su prihodi Tiska u tom razdoblju povećani za 1,12 posto, na 2,17 milijardi kuna, a prihodi od prodaje za 1 posto, na 2,16 milijardi kuna. Belje je, pak, prvih devet mjeseci ove godine poslovalo s gubitkom u iznosu od 38,4 milijuna kuna na razini grupe, koju čine i tvrtke Moslavka Kutina te Belje Agro-vet. U odnosu na isto razdoblje lani taj je gubitak ipak smanjen, i to za više od 31 posto, odnosno više od 17 milijuna kuna. Ukupni konsolidirani prihodi u promatranom su razdoblju iznosili 1,18 milijardi kuna i bili su 1,2 posto manji nego godinu prije, dok su istovremeno ukupni rashodi smanjeni za više od 2,5 posto, na 1,22 milijarde kuna. Iz Belja pritom ističu da se njihovo poslovanje odvija pod utjecajem financijske krize, koja još uvijek bitno određuje uvjete poslovanja i u Hrvatskoj i u zemljama u okruženju. Konsolidirano izvješće za PIK Vinkovce, koje se uz matičnu tvrtku odnosi i na tvrtku Eko biograd iz Vinkovaca, pokazuje da je i ta članica Agrokora prvih devet mjeseci poslovala u minusu, i to u iznosu od 3,8 milijuna kuna, ali to je značajno niže od 12,8 milijuna kuna gubitka iz istog razdoblju lani. Ukupni prihodi, koji su krajem rujna ove godine iznosili 381,8 milijuna kuna, porasli su prema prošloj godini za gotovo 19 posto, uz istovremeno povećanje ukupnih rashoda za 15,6 posto, na 385,6 milijuna kuna. Iz PIK-a Vinkovci ističu podatak da je  u prvih devet mjeseci ove godine 10,42 milijuna kuna prihoda ostvareno izvozom, koji ima trend porasta. S većim, pak, gubitkom nego lani poslovao je vukovarski Vupik. Gubitak je povećan za 58,2 posto ili za oko dva milijuna kuna, s 3,4 milijuna kuna u devet mjeseci prošle na 5,4 milijuna kuna u devet mjeseci ove godine. Vupik je u prvih devet mjeseci ostvario ukupne prihode od 315,2 milijuna kuna, što je 1,65 posto manje nego u istom lanjskom razdoblju, dok su istodobno ukupni rashodi smanjeni za 1,02 posto, na 320,5 milijuna kuna. Prihodi od prodaje porasli su na godišnjoj razini za 1,64 posto, na 267,4 milijuna kuna, a rezultat su prodaje poljoprivrednih i stočarskih proizvoda. Povećani su i poslovni rashodi, i to za 1,56 posto, na 298,4 milijuna kuna. U ovoj su godini nastavljena ulaganja u proizvodnju, ponajviše u stočarsku, ratarsku i povrtlarsku, u cilju povećanja proizvodnih kapaciteta te poboljšanja i održavanja efikasnosti postojećih proizvodnji, a izvršena je i investicija u aplikator gnojovke, napominju iz Vupika. >>mStart dobitnik Oracleove nagrade za doprinos u zaštiti okoliša 