Državni zavod za statistiku (DZS) objavio je u srijedu drugu procjenu prema kojoj je hrvatski bruto domaći proizvod (BDP) u trećem tromjesečju porastao 2,9 posto na godišnjoj razini, kao što je pokazala i prva procjena. To je već osmo tromjesečje zaredom kako BDP raste, i to brže nego u prethodnom, kada je gospodarstvo ojačalo 2,8 posto. Rast od 2,9 posto je najbrži još od drugog kvartala 2008. godine, kada je BDP porastao po istoj toj stopi. Ubrzanje rasta gospodarstva ponajviše se zahvaljuje rekordnoj turističkoj sezoni i snažnom rastu osobne potrošnje. U drugoj procjeni DZS-a navodi se da su izdaci za potrošnju kućanstava u trećem tromjesečju porasli za 3,4 posto u odnosu na isto lanjsko razdoblje. Izdaci za potrošnju neprofitnih ustanova koje služe kućanstvima porasli su, pak, za 2,5 posto. Izdaci za potrošnju države porasli su za 2,1 posto, dok su bruto investicije u fiksni kapital porasle za 2,9 posto. Izvoz roba i usluga porastao je u proteklom tromjesečju za 6,3 posto zbog rasta izvoza roba za 2,4 posto i rasta izvoza usluga za 7,4 posto na godišnjoj razini. Uvoz roba i usluga porastao je, pak, za 6 posto, pri čemu je uvoz roba porastao za 4,9, a usluga za 11,1 posto. Prema sezonski prilagođenim podacima, BDP je u trećem tromjesečju porastao za 1,7 posto u odnosu na prethodni kvartal, dok je na godišnjoj razini zabilježio rast od 2,7 posto. Hrvatska je po ostvarenoj godišnjoj stopi rasta BDP-a u trećem tromjesečju u gornjoj polovini među članicama Europske unije (EU), dok je u usporedbi s prethodnim tromjesečjem ostvarila najbrži rast među svim članicama EU-a. U 28-članom EU sezonski prilagođen BDP uvećan je u trećem tromjesečju za 0,4 posto na kvartalnoj razini, dok je na godišnjoj porastao za 1,9 posto. BDV realno porasla za 2,7 posto Bruto dodana vrijednost (BDV) u trećem je tromjesečju u Hrvatskoj realno porasla za 2,7 posto u odnosu na isto lanjsko razdoblje. Najveći rast BDV-a, za 5,1 posto, u proteklom je kvartalu zabilježen u trgovini, prijevozu i skladištenju te smještaju, pripremi i i usluživanju hrane. Slijedila je djelatnost informacija i komunikacija, s rastom BDV-a za 3,6 posto. Među najznačajnijim djelatnostima, u poljoprivredi, šumarstvu i rudarstvu BDV je na godišnjoj razini porastao za 1,5 posto, u prerađivačkoj industriji i rudarstvu za 1,6 posto, u financijskoj i djelatnosti osiguranja za 1,8, a u građevinarstvu za 1 posto. >> Nakon snažnog trećeg kvartala analitičari podižu procjene rasta BDP-a >> VIDEO Premijer Plenković o rastu BDP-a: 'Riječ je o vrlo jasnom signalu o rastu hrvatskog gospodarstva' 