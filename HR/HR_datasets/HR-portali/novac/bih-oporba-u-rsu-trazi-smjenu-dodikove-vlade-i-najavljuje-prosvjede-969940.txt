Foto: Hina ČELNICI oporbenih stranaka u Republici Srpskoj najavili su kako će pokrenuti zahtjev za smjenu entitetske vlade koja je pod kontrolom Milorada Dodika upozorivši istodobno kako će organizirati ulične prosvjede ako vladajuća većina odbije da se o tome raspravlja u parlamentu RS. "Premijerka Željka Cvijanović trebala je biti u zatvoru a ne na čelu vlade", kazao je na konferenciji za novinare u Banjoj Luci Vukota Govedarica, predsjednik Srpske demokratske stranke (SDS) podsjećajući pri tom na činjenicu da postoje dokazi o umiješanosti Cvijanović u političku korupciju odnosno kupnju glasova zastupnika u parlamentu kako bi se nakon izbora provedenih 2014. godine osigurala vladajuća većina. Snimljeno poticanje na korupciju Unatoč postojanju snimki telefonskih razgovora u kojima Cvijanović potiče i zagovara korumpiranje zastupnika protiv nje nikada nije otvorena istraga.  SDS je sa svojim oporbenim partnerima pripremio dokument koji sadrži više od 200 stranica, a ilustrira loše gospodarsko i socijalno stanje u RS.  Oporba je istodobno prikupila potpise 31 zastupnika koji podupiru zahtjev za parlamentarnu raspravu o povjerenju vladi no hoće li ona biti i zakazana ipak ovisi o glasovima zastupnika iz vladajuće koalicije.  Predsjednik Narodnog demokratskog pokreta (NDP) Dragan Čavić kazao je kako to neće spriječiti oporbu da inzistira na raspravi jer za to ima čvrste argumente a stanje u RS-u smatra toliko ozbiljnim da se pitanje vladine odgovornosti mora otvoriti. Proračunski gubitak od 300 milijuna eura  Podsjetio je na činjenicu kako su u vrijeme kada su RS-om upravljale vlade pod Dodikovom kontrolom propale tri banke što je donijelo proračunske gubitke veće od 300 milijuna eura.  "Samo bi taj dug bio dovoljan da ova vlada ode", kazao je Čavić.  Ustvrdio je kako vlast u nastojanju da "zakrpa" sve veće proračunske rupe sada priprema prodaju svih raspoloživih resursa u državnom vlasništvu uključujući tu Elektroprivredu RS.  Oporba to pod svaku cijenu kani spriječiti te će to najprije pokušati parlamentarnom borbom, a ne uspije li spremna je pozvati svoje pristalice na masovne prosvjede.  "Mi nećemo odustati", kazao je Čavić dodajući da moguće protuvladine ulične prosvjede ovoga puta neće spriječiti Dodikov manevar organiziranja protuprosvjeda odnosno okupljanja pristalica stranaka na vlasti kako je to bio slučaj točno prije godinu dana.  Premijerka RS Željka Cvijanović ranije je nazvala "besmislenim" najave iz oporbe kako će tražiti njezinu smjenu ističući kako će o tome odlučivati parlamentarna većina okupljena oko Saveza nezavisnih socijaldemokrata (SNSD) na čijem je čelu Dodik.