Festival poduzetništva, obrta i OPG-ova "Moja poduzetna Hrvatska", koji se u sklopu 18. sajma gospodarstva održao u petak u Zaprešiću, okupio je više od 230 izlagača iz čitave Hrvatske. Radi se o projektu medijske grupe Styria i njezinih brendova 24 sata, Večernjeg lista i Poslovnog dnevnika kojim se želi promovirati malo i srednje poduzetništvo te obrtništvo. Kako je pojasnio Željko Turk, zaprešićki gradonačelnik, ovo je tradicionalna manifestacija kojom se promovira obrtništvo u zaprešićkom kraju te koja je kao takva postala jedna od najznačajnijih u čitavoj Hrvatskoj. Župan Zagrebačke županije, Stjepan Kožić, istaknuo je na otvaranju svečanosti kako je Zaprešić grad s najjačom promocijom obrtništva, a koja se ogleda i u tradiciji ovog sajma. Koliko je obrtnicima ovaj sajam važan, govorio je i Dragutin Ranogajec, predsjednik Hrvatske obrtničke komore koji je istaknuo da je svjestan da je u njegovu organizaciju utrošena enormna količina truda, a i novca. Sajam je uveličala i slovenska veleposlanica u Hrvatskoj Smiljana Knez koja je istaknula snažnu suradnju hrvatskih i slovenskih obrtnika na ovom području.   Ivica Krklec iz Vidovca kod Varaždina došao je na sajam u Zaprešić predstaviti ponudu svojeg obiteljskog rasadnika cvijeća, žbunja te začinskog bilja. Obrt je nastao 1983., a danas veće ukupno 11 zaposlenih, šest iz same obitelji te pet vanjskih radnika. "Imamo uzgoj bilja na 6000 četvornih metara staklenika i još toliko na otvorenom. U Hrvatskoj postoji značajan nedostatak cvijeća iz domaćih izvora. Razmišljali smo više puta o proširenju – postoji dovoljno slobodnog zemljišta i kreditnih opcija, ali nesređeno tržište nam ne daje optimizam za neke veće investicije", kaže Krklec. Dodaje da polovicu cvijeća i bilja prodaju u samom rasadniku, a ostatak uglavnom podaju na specijaliziranim sajmovima po Istri i Dalmaciji. U zadruzi s devet ostalih cvjećara iz okolice Varaždina, Krklec dio svog cvijeća podaje i cvjećarnicama u Sloveniji te Austriji kojima je hrvatska sirovina jeftinija od tamošnje. Ovo im je prvi put da su na trodnevnom obrtničkom sajmu u Zaprešiću, a za sad su im očekivanja ispunjena. Krojačica Irena Hruška iz zagrebačke Dubrave je u Zaprešiću predstavila svoj krojački salon Obrt Irena specijaliziran za izradu odjeće po narudžbi, ali i svakovrsne popravke i prepravke. "Iako se ne bavim turizmom, moj posao je izuzetno sezonalan. Kako najviše radim haljine za maturu te svadbe i slične svečane prigode, najviše posla imam u proljeće, posebno u svibnju, te na jesen i oko Božića. U međuvremenu je posla dosta malo pa koristim priliku da se prezentiram na sajmovima poput ovog", kaže Irena koja je jedina zaposlenica u svojem obrtu. Na sajmovima uspije sklopiti više poslova, a kvalitetno odrađen posao joj je najbolji marketing. Na ovakvim prigodama se pak najviše prodaju njezini ukrasni jastuci za djecu s likovima iz crtića, ponajprije iz nezaobilaznog Frozena.   S Plitvičkih jezera je u Zaprešić došla Gordana Radaković sa svojim obrtom Plitvička štrudla. Kako i samo ime tvrtke govori, Gordana radi izvorne ličke štrudle koje puni s višnjom, sirom, orahom, makom, borovnicom te jabukom. Uglavnom se njezine štrudle sastoje od tri kombinacije, ali ima i onih samo s jednim sastojkom. Radi se o obiteljskom biznisu koji veže četiri člana njezine obitelji te dvoje zaposlenika. No, ono što je u slučaju ovog biznisa pomalo bizarno je činjenica da Gordana svoje plitvičke štrudle prodaje svugdje osim na samim Plitvicama. "Politika nacionalnog parka Plitvička jezera je takva da mali domaći poduzetnici jako teško dolaze u situaciju da mogu dobiti dozvolu za prodaju. Kriteriji i uvjeti su takvi da ih je nemoguće zadovoljiti i ja ove godine nisam uspjela dobiti dozvolu", kaže ova poduzetnica. Kako bi biznis ipak opstao, počela je isporučivati štrudle za trgovačke centre, ali tu se radi o znatno nepovoljnijim uvjetima i manjim količinama. Zbog smanjenog obujma posla kćer joj je napustila obiteljski biznis, i za sad privremeno, otišla kuhati u Irsku. "Ako ni sljedeće godine ne uspijem dobiti dozvolu za prodaju na Plitvičkim jezerima, izvjesno je da ću morati zatvoriti posao i vjerojatno ću i ja i sin završiti u Irskoj", kaže nam Gordana Radaković. Iz obližnjeg Samobora na Festival poduzetništva i obrta u Zaprešić je došao i obrt Samobor lanac kojeg vodi bračni par Dalibor Cvenarski i Nikolina Kupres Cvenarski. Kao što i ime njihovog biznisa sa 60-godišnjom tradicijom kaže, oni se bave proizvodnjom lanaca te lančanih te platnenih proizvoda. Radi se, prije svega, o lancima i uzicama za pse te opremi za konce. U asortimanu, koji broji više od 500 artikala, nalaze se i klasični lanci za stočarstvo te druge namjene. "Naši proizvodi su ručni rad i puno kvalitetniji od artikala iz Kine koji se mogu naći u trgovačkim i PET centrima. Zato moramo biti i skuplji, a što pak znači da nas u trgovačkim lancima nema. Većinu proizvoda prodamo u svojoj radionici u Samoboru te na sajmovima. Krenuli smo i u prodaju putem weba, ali za sada je još dosta skromno", kaže Dalibor Cvenarski. Njegova supruga Nikolina pojašnjava da je većina artikala njihov dizajn temeljen na 60-godišnjem iskustvo više generacija ovog obrta. Njihove uzice i lanci za pse i konje su, osim što su vrhunske kvalitete, napravljeni tako da budu što ugodniji životinjama. Kako kaže sam Cvenarski, prema njegovim saznanjima oni su jedni specijaliziran lančarski obrt u čitavoj Hrvatskoj. >> Marica Dumenčić: Imam OPG, radim, pečem kolače... I sve stignem! U sklopu Festivala poduzetništva održan je i tradicionalni kuharski show kuhara Branka Ognjenovića i njegovog tima iz konzultantske kuharske tvrtke Majstor kuhar. Ognjenović je u Zaprešiću, uz pomoć učenika ugostiteljskom smjera Srednje strukovne škole Ban Jelačić iz Zaprešića, gostima pripremio krpice za zeljem i svinjskim pečenjem "Radi se o izvornom austro-ugarskom jelu koje je na ovim prostorima oduvijek bilo popularno, a niti vrijeme mu nije umanjilo ukus i popularnost. Danas su krpice sa zeljem i svinjetinom najpoznatije kao omiljeno jelo bana Josipa Jelačića te ne vidim da bi bilo što drugo bilo primjerenije za pripremiti na ovom Festivalu u Jelačićevom Zaprešiću", kaže Ognjenović. Festival poduzetništva, obrta i OPG-ova u Zaprešiću je u subotu uveličan i koncertom jednog od najdugovječnijih hrvatskih rock bandova Opća opasnost. Dečki iz Županje su Zaprešićane, kao i mnoge Purgere, u prepunom koncertnom šatoru podsjetili na dvoipolsatnom koncertu snekoliko biseva na svoje najveće hitove poput “Opća Opasnost”, “Jednom kad noć”, “Nebeski znak” i “Treba mi nešto jače od sna”. Iako današnji tinejdžeri nisu ni rođeni dok je ovaj bend bio na vrhu popularnosti, to nije smetalo velikom broju mladih da malo zavire u rock povijest te njihovim roditeljima da se prisjete nekih bivših, bilo dobrih ili loših, vremena. "Pola tone rocka iz Županje", kako članovi ovog benda sami sebe vole nazivati, i ovom prigodom su novom pjesmom "Gubim tlo pod nogama" pokazali da njihovo vrijeme, usprkos dugovječnosti, još uvijek nije prošlo. 