Foto: FaH   HNB je odbio dati licencu za rad prvoj Etičnoj banci u Hrvatskoj koja je trebala davati kredite s puno nižim kamatama od onih kakve se nude na našem bankarskom tržištu.   U opširnom obrazloženju svoje odbijenice koje su poslali Indexu, u HNB-u ističu kako Zadruga za etično financiranje nije dokazala da je prikupila dovoljno sredstava za inicijalni kapital banke. "Rok za prikupljanje kapitala bio je 31.5. i mi smo u zadnja dva tjedna završili s prikupljanjem kapitala, pa je malo čudno da su nas prije isteka roka obavijestili kako nemamo dovoljno kapitala", komentirao je odbijenicu Goran Jeras iz Zadruge za etičko financiranje.  Predsjednica uprave radila 30 godina u banci, ali nije zadnje tri godine   No nije to jedini problem zbog kojeg je Etična banka ostala bez licence. Posebno je zanimljivo što HNB smatra kako osobe koje su predložili za predsjednicu uprave, članove uprave i članove nadzornog odbora banke nisu dovoljno kompetentne "jer ne ispunjavanju uvjete iz Zakona o kreditnim institucijama članak 38., 40. i 45."   Konkretno, HNB tvrdi da Silvana Vujnović i Zoran Besak, bez obzira na dugogodišnje bankarsko iskustvo, ne zadovoljavaju uvjete jer posljednje tri godine nisu radili u banci. "To je apsurdno, oni nisu padobranci u bankarstvu, nego su zadnjih godina bili zaposlenici zadruge i radili su na osnivanju banke. Kako su onda mogli istovremeno raditi u nekoj banci, ako su bili naši zaposlenici?", kaže Jeras. Vujnović je karijeru provela u bankarstvu, trideset radila je za Splitsku banku, odnosno kasnije Societe general banku. Besek je desetljeće radio u Hypo banci.   U HNB-u navode kako "iz dostavljenog prikaza planirane popunjenosti sistematiziranih radnih mjesta na dan početka rada Etične banke sa životopisima osoba predviđenih za pojedina radna mjesta proizlazi da Etična banka nije kadrovski i organizacijski sposobna pružati bankovne i financijske usluge u opsegu i na način predviđen poslovnim planom".  Ni nadzornici nisu kompetentni, smatra HNB   Nisu prošli ni predloženi članovi Nadzornog odbora iako je među njima, pojašnjava Jeras, čovjek koji je 17 godina bio predsjednik etične banke u Poljskoj i član savjeta poljske centralne banke, dok je drugi tajnik federacije etičnih banaka i bivši zamjenik premijera Belgije. "Ne znam kako su mogli zaključiti da takve osobe nisu dovoljno kompetentne biti u nadzornom odboru", čudi se.   HNB-u je sporna i odredba statuta prema kojoj se temeljni kapital može povećati ulozima u novcu, stvarima i pravima, ali i stabilnost etične banke budući da je ideja da se uplaćeni ulog vraća članu zadruge nakon prestanka članstva. Zakon o kreditnim institucijama dopušta ulaganje temeljnog kapitala u pravima, ali samo iznimno, dok je ulaganje u stvarima isključeno.   Za većinu HNB-ovih objašnjenja Jeras smatra kako nisu utemeljena na činjenicama nego percepciji i pogrešnom tumačenje njihovog poslovnog modela. Žali što iz HNB-a nisu komunicirali s njima ranije, jer misli da su neke primjedbe mogle biti riješene.  Jedna od opcija je FinTech, ali ne odustaju od licence   U nastojanju da dobiju licencu, namjeravaju iskoristi sredstva koja su im na raspolaganju od ponovnog, dopunjenog zahtjeva do spora pred upravnim sudom. Jedna od opcija jest da se banka osnuje u nekoj drugoj članici EU-a kako bi izbjegli HNB-ovu licencu, ili da se ide u smjeru fintech industrije pružanjem velikog broja bankarskih usluga bez licence, kao svojevrsna platforma za provođenje transakcija postojećih banaka i povezivanje članova.  "Željeli bismo imati licencu i pravu banku jer bi veći broj građana mogao koristiti naše usluge, a ne samo tehnološki pismeniji, i doprinijeli bi našem bankarskom tržištu", zaključio je.