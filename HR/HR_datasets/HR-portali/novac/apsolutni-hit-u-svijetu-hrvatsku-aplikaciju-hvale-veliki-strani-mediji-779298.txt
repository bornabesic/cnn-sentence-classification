Screenshot: Vimeo (MicroBLINK) APLIKACIJA PhotoMath koju je razvila hrvatska tvrtka MicroBLINK, a koja je predstavljena ovih dana na konferenciji TechCrunch Europe u Londonu, izazvala je ogromnu pažnju svjetskih medija. Hrvatska aplikacija, koja radi na principu prepoznavanja i rješavanja matematičkih jednadžbi pomoću pametnog telefona, našla se na ovom programersko-tehnološkom natjecanju u samom finalu, među oštrom konkurencijom, a iako je nagrada od 50.000 dolara izmaknula "za dlaku", PhotoMath aplikacija "potukla" je u online trgovinama aplikacija velika imena, poput Facebook Messengera. Renomirani inozemni mediji, poput Forbesa, Business Insidera i CNN Editiona, nakon ovog uspjeha raspisali su se o PhotoMath aplikaciji. "Matematika je jedan od najtežih predmeta u školi... Ali što ako biste imali mogućnost koristiti vaš pametni telefon za rješavanje jednadžbi, jednostavno tako što snimite zadatak vašim telefonom, a aplikacija potom radi za vas? To je ideja koja stoji iza aplikacije PhotoMath", piše Forbes i nastavlja s detaljnim opisom aplikacije. Business Insider način rada PhotoMath aplikacije opisuje kao "magičan" "Ova pametna aplikacija skenira i trenutačno rješava matematičke zadatke koristeći kameru vašeg telefona", stoji u naslovu članka o PhotoMath aplikaciji magazina Business Insider, u kojem se način rada ove aplikacije opisuje kao "magičan". CNN u svom magazinu Edition također donosi detaljan opis aplikacije, u kojem stavlja naglasak na mogućnosti koje aplikacija donosi, ali ukazuje i na "pretjerano korištenje pametnih telefona kod učenika i studenata, čemu će ova aplikacija još više pridonijeti". Inače, aplikacija PhotoMath nastala je iz pilot-projekta pokrenutog još 2012. godine, a nudi trenutačno rješenje koje uključuje detaljni postupak rješavanja matematičkog zadatka.  Kompanija MicroBlink, koja stoji iza ove aplikacije, bavi se razvojem softwarea za mobilne uređaje, s naglaskom na tzv. "machine vision" tehnologiji, odnosi na "čitačima", poput aplikacija koje skeniraju račune, barkodove ili matematičke probleme.