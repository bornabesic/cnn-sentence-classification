Po glasovima članova žirija sastavljenog od gospodarskih stručnjaka i novinara, poduzetnik Mate Rimac ušao je među petoricu kandidata između kojih će čitatelji Večernjeg lista i Poslovnog dnevnika odabrati gospodarstvenika godine. Danas 28-godišnji Rimac, autor i proizvođač vrhunskih električkih vozila, prava je zvijezda hrvatskog biznisa, a američki Bloomberg svojedobno ga je uvrstio u osobe godine. Vijesti o njegovim novim idejama i uspjesima dolaze svakih nekoliko dana, tako je u zadnje vrijeme objavljeno da radi na razvoju tehnologija za autonomnu vožnju. Njegova tvrtka Rimac Automobili, sa sjedištem u Svetoj Nedelji, lani je podigla prihod s 10,5 na 31,3 milijuna kuna, broj zaposlenih povećan je s 33 na 80, a neto dobit dosegla je 1,7 milijuna kuna. Prvi put uvrstila se među 20 najatraktivnijih poslodavaca, i to na devetom mjestu. Tvrtka Rimac Automobili krenula je iz čistog entuzijazma i ljubavi prema automobilima i elektronici, a svemu su bila podloga natjecanja na kojima je Rimac uredno osvajao prva mjesta. Njegov Concept_One predstavljen je na najvećem sajmu automobila te godine – IAA u Frankfurtu, a početkom 2013. isporučen je prvi primjerak, što je ujedno bio i prvi automobil koji je Hrvatska kao država proizvela i izvezla. Rimac Automobili s vremenom su se razvili u inženjersku i proizvodnu tvrtku koja uz vlastite automobile razvija i proizvodi razne automobile i prototipe za druge, ponajprije automobilske tvrtke. – Pokrenuo sam tvrtku s ciljem da napravim sportski auto, ali brzo sam shvatio da je za to potrebno jako puno novca, koji ja nisam imao. Jedini način da tvrtka opstane bio je da radimo razvoj i inženjering za druge tvrtke – rekao je Rimac. Glavni proizvod tvrtke danas je upravo tehnologija, od suradnje s Koenigseggom do proizvodnje baterija za invalidska kolica, električne bicikle, brodove. Sad imaju projekt u sklopu kojeg najavljuju izradu najveće baterije dosad, proizvedenu za trajekt koji će ploviti na sjeveru Europe. Nakon što je 2014. od stranih investitora dobio 10 milijuna eura, Rimcu su nastavile stizati ponude pa je prije nekoliko mjeseci najavio da bi zbog druge runde investicija mogao preseliti sjedište tvrtke izvan Hrvatske. Naveo je da investitori traže da sjedište tvrtke bude u nekoj drugoj državi, dok će proizvodnja i razvoj i dalje ostati u Hrvatskoj, te napominje da je već nakon prve runde financiranja bilo pritisaka investitora da se presele. – Nama je tržište globalno. Nije u Hrvatskoj, mi smo hrvatska tvrtka, time se ponosimo i to ističemo kamo god dođemo – rekao je Rimac. Prije toga na Facebooku se pohvalio o uspjehu svojih električnih bicikala Greyp na tržištu Južnoafričke Republike. “Nakon mnogih drugih vojnih i policijskih institucija po cijelom svijetu, policija u Cape Townu počela je koristiti Greyp G12 da bi uhvatila loše momke i pritom se dobro zabavila”, napisao je Rimac. Rimac se još kao srednjoškolac istaknuo inovacijama, a svojim maturalnim radom i prvim patentiranim izumom nazvanim iGlove (zamjena za tipkovnicu i miš) osvojio je 2006. Zlatno Teslino jaje, VIDI e-novation nagradu, za najbolji domaći ICT proizvod. Tvrtku je osnovao 2009. u namjeri da razvije i proizvodi najnaprednije električne sportske automobile na svijetu. Od prvog zarađenog novca kupio je BMW E30 323i te njime vozio drift, drag i druge utrke. Nakon što je benzinski motor tijekom jedne utrke eksplodirao, odlučio je spojiti svoje dvije strasti – automobile i tehnologiju pa je 2007. počeo preuređivati stari BMW. Dodao mu je električni pogon. Nakon godinu dana trajanja projekta prvi je put vozio svoj preuređeni BMW te su odrađena prva testiranja, no nije bio zadovoljan ostvarenim performansama te je krenuo u razvoj vlastitih komponenti. Da bi testirao komponente, počeo je sudjelovati na utrkama. Budući da gotovo svi oblici motosporta imaju restrikcije i pravilnike koji se odnose na motore s unutarnjim izgaranjem, jedine utrke na kojima je mogao sudjelovati bile su drag (utrke ubrzanja) i drift (proklizavanje stražnjim krajem) utrke. Nakon svake utrke automobil je unapređivan i poboljšavan pa je tako postajao sve brži, lakši, efikasniji i pouzdaniji.  >> Podravka je sa Žitom postigla i najveću dobit u 25 godina Glasajte online za svog favorita u kategoriji gospodarstvenika godine i kategoriji gospodarskog događaja godine, obrazložite svoj odabir u kratkoj formi, opsega do tisuću znakova, i možda osvojite prijenosno računalo HP. Glasajte na www.vecernji.hr/gospodarstvenik-natjecaj *Tri najbolje argumentirana odabira, prema ocjeni stručnog žirija Večernjeg lista, osvajaju prijenosno računalo HP. ** Imena dobitnika objavit ćemo od 15. do 30. studenoga na https://www.vecernji.hr/gospodarstvenik-godine/