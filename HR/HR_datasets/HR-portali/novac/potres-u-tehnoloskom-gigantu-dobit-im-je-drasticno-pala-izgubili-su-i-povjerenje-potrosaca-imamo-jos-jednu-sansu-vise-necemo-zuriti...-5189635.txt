Neto dobit južnokorejskog tehnološkog diva Samsung Electronicsa u trećem je tromjesečju potonula za 16,8 posto, nakon skandala zbog povlačenja s tržišta pametnog telefona Galaxy Note 7, pokazuje poslovno izvješće te kompanije, objavljeno u četvrtak. Operativna dobit kompanije je u razdoblju od srpnja do rujna pala za 30 posto u odnosu na isto lanjsko razdoblje, na 5.200 milijardi wona ili 4,6 milijardi dolara, što je najniža dobit te tvrtke u posljednje dvije godine. Najveći svjetski proizvođač pametnih telefona nedavno je prestao proizvoditi Note 7 nakon dojava o pregrijavanju i zapaljivanju tog telefona. Povlačenje s tržišta i prekidanje proizvodnje tog modela, koji je smatran takmacem Appleovom iPhoneu, predstavlja velik udarac ugledu kompanije po pitanju kvalitete i pouzdanosti.  Samsung je priopćio da će se njegovo poslovanje mobitelima sada usredotočiti na „širenje prodaje novih vodećih modela… kao i na vraćanje povjerenja potrošača“. "Samsung je izgubio povjerenje potrošača, ali ostaje mu još barem jedna šansa. Umjesto da žuri s najavama novog proizvoda, kompanija bi trebala provesti temeljitu inspekciju i objasniti rezultate svojih ispitivanja o tome što je bilo pogrešno u Note 7", rekao je Greg Roh, analitičar HMC Investment Securities.