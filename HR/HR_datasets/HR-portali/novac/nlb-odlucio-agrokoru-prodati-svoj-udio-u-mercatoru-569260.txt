Nova Ljubljanska banka odlučila je Agrokoru Ivice Todorića prodati svoj udio od 10,75 posto u Mercatoru, dok će danas o prodaji raspravljati i Nadzorni odbor Pivovarne Laško, koji će najvjerojatnije potvrditi prodaju, piše RTV. Nadzorni odbor Pivovarne Laške danas će popodne odlučivati o prodaji svog udjela u najvećem slovenskom trgovačkom lancu. Nakon njih suglasnost na prodaju moraju dati još nadzorni odbori Pivovarne Union i Radenske. Finance.si pišu kako će prodajni ugovor najvjerojatnije biti potpisan u ponedjeljak. Agrokor je, prema neslužbenim informacijama slovenskih medija, za dionicu Mercatora ponudio 120 eura, dok je prošle godine to bilo 221 euro, ali je prodaju spriječila politika. Slovenska Vlada potvrdila prodaju NLB-ovih dionica Predsjednik Uprave Pivovarne Laško Dušan Zorko ovog je tjedna izjavio da su spremni prodati svoj dio u Mercatoru te da od njih to zahtijevaju i banke. Pivovarna Laško ima 8,43 posto udjela u Mercatoru, Pivovarna Union 12,33 posto, a Radenska 2,57 posto. Ako bi došlo do prodaje, Pivovarna Laško bi uprihodila 105 milijuna eura. Konzorcij prodavatelja ima ukupno 53 posto dionica najvećeg slovenskog trgovačkog lanca. Mercator u Sloveniji zapošljava 12 tisuća ljudi, a posredno je za njega vezano još 100 tisuća radnih mjesta u poljoprivredi i prerađivačkoj industriji. Prodaju udjela Nove Ljubljanske banke potvrdila je sinoć i slovenska Vlada. >>Vlasnici Mercatora: U igri još samo Agrokor 