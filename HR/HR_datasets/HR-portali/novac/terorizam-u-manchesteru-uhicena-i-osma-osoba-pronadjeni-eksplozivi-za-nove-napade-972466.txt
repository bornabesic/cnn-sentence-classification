Foto: Hina BRITANSKA policija je rano ujutro uhitila i osmu osobu povezanu s terorističkim napadom u Manchesteru, a obavještajni izvori, kako prenose mediji, otkrivaju da je pronađeno još eksploziva koji je mogao biti iskorišten nakon napada u ponedjeljak u kojem je ubijeno 22 ljudi.  "Do sada je uhićeno sedam muškaraca i jedna žena u vezi s istragom i zadržani su u pritvoru zbog ispitivanja", javlja BBC.  Službe sumnjaju na široku mrežu terorista koji su planirali daljnje napade  Prenose i tvrdnje Independenta koji je pozivajući se na obavještajne izvore objavio da su policija i sigurnosne službe pronašle još eksploziva za moguće naknadne napade. Jedna je naprava uništena u kontroliranoj eksploziji, a službe strahuju da je ostale bombe napravila mreža zadužena za daljnje napade, navodi Independent.  Ranije su u Libiji uhićeni otac i brat atentatora iz Manchestera, a brat je priznao da je znao za napad i osumnjičen je da je planirao izvesti teroristički čin u Tripoliju, objavila je libijska sigurnosna služba.  Ocu je rekao da ide na hodočašće u Meku  No, bombašev otac kazao je za Reuters da je on posljednji razgovarao sa sinom prije pet dana telefonom i da je "sve bilo normalno". Ramadan Abedi, kojega su protuterorističke snage zadržale na razgovoru, kazao je da je njegov sin Salman obitelji rekao da će ići na hodočašće u Meku.  Sky News je izvijestio da je manchesterski bombaš u petak snimljen sigurnosnim kamerama u gradskom trgovačkom centru Arndale, dok je nosio ruksak koji je izgledao kao da ga je nedavno kupio.  Američki mediji: Improvizirana bomba bila je vrlo sofisticirana  Zbog curenja informacija o smrtonosnom napadu koje su se pojavile u američkim medijima, reagirali su britanski šefovi policije, upozoravajući kako kršenja povjerenja među međunarodnim partnerima potkopavaju istragu.   New York Times objavio je da fotografije britanske policije pokazuju kako je bomba koju je na koncertu detonirao Salman Abedi, iako kućne izrade, bila snažna i sofisticirana.