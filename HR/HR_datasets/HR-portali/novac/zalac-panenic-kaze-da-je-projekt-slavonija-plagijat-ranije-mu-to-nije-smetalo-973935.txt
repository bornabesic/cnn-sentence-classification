Foto: Hina MINISTRICA regionalnog razvoja i EU fondova Gabrijela Žalac u Osijeku je odbacila tvrdnje čelnika Mosta Tomsilava Panenića i Vlahe Orepića s konferencije za novinare u Vinkovcima da HDZ i ona osobno beskrupulozno napadaju nezavisne kandidate u 2. krugu izbora u Vukovarsko-srijemskoj županiji.  Tijekom posjeta premijera Andreja Plenkovića Osijeku Žalac je, na upite novinare da komentira tvrdnje predstavnika Mosta, rekla kako nezavisne kandidate nije spomenula niti  jednom riječi te da odbacuje sve takve insinuacije.  Komentirajući Panenićevu tvrdnju da je "Projekt Slavonija" plagijat, zbog čega je protiv nje podnesena anonimna kaznena prijava Žalac je podsjetila kako je Panenić nedavno u Osijeku sudjelovao na prvoj sjednici Savjeta za Slavoniju, Baranju i Srijem, i da "tada ništa nije rekao", pa stoga drži da njegov istup služi u predizborne svrhe.  Na upit da komentira Panenićeve tvrdnje kako su u "Projekt Slavonija" uvršteni neki projekti iz operativnog programa 2014-2020, koji nikako ne bi mogli ući u ovaj projekt te da je lažirana tablica s nekim podatcima o tome projektu Žalac je rekla kako se tablica vodi od 18. listopada prošle godine, odnosno od dana kad je stupila na tu dužnost.