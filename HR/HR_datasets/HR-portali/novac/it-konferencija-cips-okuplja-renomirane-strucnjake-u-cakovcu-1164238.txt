Grad Čakovec 4. svibnja organizira prva Čakovečka IT predavanja i susrete (ČIPS), konferenciju koja okuplja renomirane IT stručnjake i mlade inovatore s ciljem promoviranja i međusektorskog povezivanja domaćih tvrtki. ČIPS će se fokusirati na primjenu IT rješenja u lokalnoj samoupravi i turizmu te ulogu novih tehnologija u otvaranju radnih mjesta i nužnim promjenama obrazovnog sustava. „Željeli smo mladoj, obrazovanoj i ambicioznoj generaciji pokazati da su IT znanja važna i da je uspjeh dostižan. Osim toga, u ovoj se poduzetničkoj i znanstvenoj grani kriju veće mogućnosti, ali i veće plaće, što nije zanemariva stavka u planiranju buduće karijere. Stoga smo pozvali najbolje ljude iz sektora i one koje su već počeli koristiti IT rješenja u poslu da svojim primjerom pokažu što je važno i kakvi se rezultati postižu kad se otvorimo promjenama i novim znanjima. ČIPS je nastao iz želje da se naš kraj još više razvije u tom smjeru i sigurni smo da će posjetitelje zaintrigirati raznolike teme predavanja.“ – izjavio je gradonačelnik Čakovca Stjepan Kovač. S obzirom na to da je budućnost u neraskidivoj povezanosti tehnologije sa „stvarnim životom“, ČIPS je kao nit vodilju konferencije osmislio spoj omiljene grickalice i računalnih čipova, a ta analogija prožima čitav program. Tako organizatori pozivaju sve zainteresirane da zagrizu u nova znanja na nekom od interesantnih panela i da zagrabe punu šaku ideja iz razgovora s onima koji su se već odvažili za moderno poslovanje. Prvo će se grickati uz predstavnike gradova budućnosti, Čakovec, Ludbreg i Rijeku, a kako se mogu transformirati pojasnit će stručnjaci iz inovativnog ICT brenda Setcor. Apetit za napredovanjem pobudit će vam Nanobitovo predavanje, dok će se poslijepodnevna panel rasprava baviti IT-om u turizmu. Tehnološko-inovacijski centar Međimurje prezentirat će svoje projekte i model rada, a potom će predstavnici lokalnog Media-Softa predstaviti globalne uspjehe. Očekuju se još neka važna imena hrvatske IT scene, jedan od kojih je Nenad Bakić, koji će za kraj govoriti o obrazovanju kakvo naša djeca zaslužuju. Konferenciju će moderirati Mia Biberović i Saša Cvetojević, koji će se pobrinuti da vam ne promakne nijedna mrvica bitnog sadržaja. Saznajte više ovdje i na Facebook stranici ČIPS-a. 