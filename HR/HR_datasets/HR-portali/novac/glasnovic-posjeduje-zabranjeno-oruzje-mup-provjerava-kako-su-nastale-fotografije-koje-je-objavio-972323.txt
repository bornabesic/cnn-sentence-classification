Foto: Facebook NEZAVISNI zastupnik Željko Glasnović na svom je Facebooku sinoć objavio niz fotografija na kojima pozira s automatskim oružjem. Glasnović se tako pohvalio pozirajući s automatskim puškama, pištoljem i puškomitraljezom. >> FOTO Glasnović pozira s automatskim oružjem: "Sjećate se kad su ga predali srbočetničkoj armadi?"   Budući da na stranicama Ministarstva unutarnjih poslova stoji kako je automatsko vatreno oružje zabranjeno posjedovati, kao i "vojno oružje" i poluautomatsko vatreno oružje za civilnu uporabu koje je slično automatskom vatrenom oružju, Index je poslao upit MUP-u kako bismo doznali što će poduzeti u vezi s ovom Glasnovićevom objavom.  MUP smo, između ostalog, pitali hoće li istražiti ima li Glasnović pravo na posjedovanje oružja s fotografija i potrebne dozvole te po kojoj bi osnovi Glasnović uopće mogao imati pravo na posjedovanje oružja s fotografija. Budući da postoji sumnja da Glasnović posjeduje oružje koje je zabranjeno posjedovati (s fotografija nije jasno u čijem je vlasništvu oružje s kojim je pozirao), pitali smo MUP što će poduzeti po tom pitanju.  Ubrzo nam je stigao i šturi odgovor u kojem nam iz Ministarstva samo potvrđuju da policija provjerava objavljene fotografije.  "Vezano za Vaš upit obavještavamo Vas da policija provjerava okolnosti nastanka i sadržaja fotografije", odgovorili su nam kratko iz MUP-a.