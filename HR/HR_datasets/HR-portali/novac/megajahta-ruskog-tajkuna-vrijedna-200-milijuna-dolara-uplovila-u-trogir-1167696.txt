Uobičajeno je da tijekom ljetne sezone hrvatskim Jadranom plove brojne megajahte znanih i neznanih vlasnika, no ipak je malo neuobičajeno kad se takva grdosija pojavi početkom svibnja, kao ovih dana, kad je u Trogir uplovila 92,5 metra duga superjahta Royal Romance u vlasništvu ruskog tajkuna Viktora Medvedčuka. No, vlasnik ovaj put nije na njoj jer jahta nije došla krstariti hrvatskim arhipelagom, nego na servis u trogirsko servisno brodogradilište SCT koje je u vlasništvu poduzetnika Danka Končara. Nije preopsežno Prije nekoliko godina u istom brodogradilištu bila je i rezidencijalna jahta Ruske Federacije Čajka (hrv. Galeb), s 55 metara dužine i 35 milijuna dolara vrijednosti upola manja i višestruko jeftinija od Royal Romancea.  Radi se praktički o novom brodu koji je u nizozemskom brodogradilištu Feadship izgrađen 2015., a ovo joj je prvi servis koji, prema izvorima u SCT-u, neće biti preopsežan. Iako je konkretna cijena servisa poslovna tajna, jasno je da se i pri minimalnom zahvatu na ovakvoj megajahti radi o iznosima od kojih se čovjeku zavrti u glavi. Kako pojašnjava Alen Kajmović, direktor SCT-a, ovaj projekt s Royal Romanceom im je važan kao referenca za buduće veće poslove. – Danas se većina superjahti servisira u brodogradilištima u Francuskoj, Španjolskoj i Njemačkoj i sasvim je jasno da će zbog prestiža i dalje jedan dio vlasnika željeti svoje brodove servisirati u tim zemljama, no ovaj projekt nam je važan da jasno pokažemo kako i u Hrvatskoj, a posebno u Trogiru postoji “know how”, resursi, ali i povjerenje vlasnika da se obave ovako složeni poslovi. Ponosni smo i na svoj 600-tonski “travel lift”, jedini na Jadranu, koji nam omogućuje da uz dva plutajuća doka pomoću kojih možemo raditi na superjahtama dužine i do 150 metara, imamo opciju izvlačenja brodova do 55 metara na suhi dok, ističe Kajmović. Dodaje da je uz kvalitetu usluge u SCT-u i cijena ta koja sve jasnije određuje smjer u kojem će se uputiti pogledi kada govorimo o budućim servisima i remontima. Hrvatski kapetan No, iako je i cijena igrala svoju ulogu u izboru Trogira za servisnu destinaciju, u slučaju Royal Romancea presudna je bila uloga kapetana superjahte, Splićanina Valdija Bubice Šarića koji iz prve ruke poznaje kvalitetu hrvatskih brodogradilišta i uvijek im se vraća. Sama superjahta vrijedna je 220 milijuna dolara, a može primiti 14 gostiju u 7 luksuznih kabina. Da bi brod bio funkcionalan, potrebna je 22-člana posada u 10 kabina. Brod pokreću dva dizelska motora od po 3000 KS, ima spremnik goriva od 190.000 litara, dovoljno da mjesec i pol krstari brzinom od 22 do 28 km/h.