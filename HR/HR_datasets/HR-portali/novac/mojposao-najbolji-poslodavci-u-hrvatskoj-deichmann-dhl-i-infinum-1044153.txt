Kompanijama Deichmann trgovina obućom, DHL i Infinium je tvrtka za zapošljavanje MojPosao dodijelila u petak nagrade jer su se u njezinom istraživanju pokazale kao najbolji poslodavci u Hrvatskoj u 2015. godini. U istraživanju su sudjelovale tvrtke iz svih grana gospodarstva u privatnom, stranom te domaćem vlasništvu, njih ukupno 34. Istraživanje je provedeno na više od 3.000 zaposlenika, koji su odgovarali na 78 tvrdnji iz devet područja, kao što su izazovnost radnih zadataka, lojalnosti zaposlenika, organizacija rada, radni uvjeti, međuljudski odnosi i slično. Na temelju odgovora, u kategoriji velikih tvrtki kao najbolji poslodavac proglašena je tvrtka Deichman trgovina obućom, a slijede dm-drogerie markt i Jadranka d.d. U kategoriji srednjih tvrtki najboljom je proglašena kompanija DHL International. Na drugo je mjesto plasirana tvrtka Rimac Automobili, dok je tvrtka Degordian treća na listi. Tvrtka Infinum proglašena je, pak, najboljim poslodavcem u kategoriji malih tvrtki, a slijede Mireo i Acceleratio. Neovisno o veličini tvrtke, najbolje ocijenjena kategorija je 'posvećenost poslu', dok je najlošije ocijenjena 'organizacija rada'. Najbolja tri poslodavca kod velikih tvrtki najviše odskaču od ostalih u kategoriji po zadovoljstvu faktorom 'lojalnost', dok su najmanje razlike u kategoriji 'uključenost u donošenje odluka'. Top tri poslodavca u kategoriji srednjih tvrtki najviše odskaču od ostalih u kategoriji 'uključenost u donošenje odluka', dok su najmanje razlike u kategoriji 'posvećenost poslu'. Najbolja tri poslodavca u kategoriji malih tvrtki najviše se razlikuju od ostalih u kategoriji po zadovoljstvu faktorom 'organizacija rada', dok su najmanje razlike zadovoljstvom faktorom 'posvećenost poslu'. >> Njima je važno osigurati posao koji vole i teže se pokoravaju tradicionalnim normama >> Poslodavcima manji doprinosi zaposle li starije od 50 godina