Foto: Hina VLADA Sjedinjenih Država preuzima punu odgovornost za curenje podataka o istrazi britanske policije o napadu u Manchesteru u kojemu su u ponedjeljak ubijene 22 osobe, izjavio je američki državni tajnik Rex Tillerson. Na konferenciji za novinare održanoj zajedno s britanskim ministrom vanjskih poslova Borisom Johnsonom u Londonu, Tillerson je kazao da su "srca američkih državljana slomljena" zbog vijesti o napadu na posjetitelje koncerta američke pjevačice Ariane Grande u Manchesteru. Britanska je policija nakratko jučer prekinula razmjenu tajnih podataka s kolegama iz Sjedinjenih Država, nakon što su se u američkim medijima u više navrata pojavile pojedinosti policijske istrage. "Preuzimamo punu odgovornost za to i iznimno žalimo jer se dogodilo. Osuđujemo neumjesnu objavu informacija", rekao je Tillerson dodavši da očekuje tijesnu sigurnosnu suradnju između SAD-a i Velike Britanije kako bi se zaustavilo potencijalno curenje informacija.