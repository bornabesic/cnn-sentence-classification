Odluka ministra Tomislava Panenića da poništi natječaj za izbor strateškog partnera tvrtki Badel 1862 potaknula je glavninu sudionika da ponovno javno potvrde veliki interes za preuzimanje Badela. Tako je i Stanić grupa vrlo zainteresirana za Badel 1862 i podržava odluku Ministarstva gospodarstva o poništenju natječaja. Budući da je cijeli proces bio, kažu, nejasan te se od prvog traženja strateškog partnera za Badel pretvorio u klasičnu prodaju, odluku ministra doživjeli su kao jedinu ispravnu i odgovornu prema svim sudionicima. Spremnost – U najboljem interesu Badela 1862 i RH očekujemo vrlo brzo raspisivanje novog natječaja, s mnogo više odgovornosti uključenih, jasnijim kriterijima za ocjenu i odabir ponude te detaljno utvrđenim načinom dokazivanja prvo financijskih pa onda i svih ostalih poslovnih kapaciteta ponuditelja – kaže Svjetlan Stanić. Dodaje da su s godišnjim prometom od gotovo tri milijarde kuna najozbiljniji igrač koji može u kratkom roku stabilizirati poslovanje Badela koji se idealno uklapa u njihovu dugoročnu viziju, ne samo kroz razvijene distributivne kanale, nego i transfer „know-how“ usvojen u radu s Diageom, globalnim liderom na tržištu alkoholnih pića. Ni u slovačkom St. Nicolausu ne sjede prekriženih ruku, potvrđuju da su zainteresirani. Uvjereni su da su “najbolje rješenje jer imaju potreban kapital, znanja i referencije i jer su na lokalnom, regionalnom i međunarodnom tržištu izgradili izrazito kvalitetnu poziciju koja i Badelu, na temelju dokazanog modela poslovanja može osigurati kvalitetnu budućnost.” Za razliku od dvojca Stanić – St. Nicolaus te tvrtke Oštrc, koja je izabrala šutnju, u Meteor grupi smatraju da nema utemeljenih razloga za pokretanje novog i poništenje aktualnog procesa odabira partnera za Badel 1862. – Odluka se može i treba donijeti na temelju provedenih evaluacija prema jasnim kriterijima još uvijek važećeg procesa, a koje je postavilo povjerenstvo Ministarstva gospodarstva. Poništenje četvrtog pokušaja pronalaženja strateškog partnera za Badel 1862, u kojem je konačno ponuđeno kvalitetno rješenje, rizično je i može biti štetno za Badel i sve dionike u procesu, kažu u Meteor grupi. Jasno i objektivno U Badelu podsjećaju “da je aktualni poziv objavljen sa skraćenim rokovima te jasno i objektivno definiranim kriterijima kojima se osigurava jednako postupanje prema potencijalnim ponuditeljima. Utvrđeni su u cilju nastavka proizvodnje, zadržavanja liderskog položaja i dugoročne opstojnosti društva. Rokovi provedbe te kriteriji i način vrednovanja ponuda odabralo je međuresorno povjerenstvo koje je imenovao ministar gospodarstva.” >> Panenić: Pozivam upravu Badela da raspiše novi natječaj. Meteor: On nas ne želi za kupca 