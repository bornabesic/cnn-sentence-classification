Foto: Hina  TURSKI javni tužitelji naredili su da se pritvori 288 ljudi zbog sumnji na povezanost s neuspješnim vojnim udarom prošle godine, objavila je državna novinska agencija Anadolija.  Policija je uhitila 20 ljudi u Istanbulu i traži još 144 ljudi u drugim pokrajinama, prenosi Anadolija, zbog navodne povezanosti s klerikom Fethullahom Gulenom koji živi u SAD-u i kojeg vlasti okrivljuju za pokušaj puča 15. srpnja prošle godine.  Osobe koje vlasti traže uključuju bivše vojnike kao i civile, prenosi Anadolija. By Lock povezao pučiste?  Javni tužitelj u Ankari naredio je pritvaranje 124 ljudi koji su optuženi za korištenje šifrirane društvene mreže ByLock.  Vlasti smatraju aplikaciju ključnom komunikacijskom mrežom između pristaša i Gulena. On niječe upletenost u puč.  Više od 47.000 ljudi uhićeno je zbog povezanosti s Gulenom, rekla je nedavno vlada. Više od 100.000 ljudi uklonjeno je iz javnih službi i sigurnosnih snaga, otpušteni su ili suspendirani. U Turskoj je još na snazi izvanredno stanje uvedeno nakon pokušaja udara.