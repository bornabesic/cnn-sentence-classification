Milan Vrdoljak, predsjednik uprave i suvlasnik tvrtke Ricardo, najvećeg cestovnog prijevoznika u Hrvatskoj, nema problema s radnom snagom, na što se žali dio prijevoznika. Štoviše, tvrtka iz baranjske Darde preuzimanjem Beljetransa zacementirala je liderski status, ima 360 radnika i 300-tinjak vozila te lanjski prihod od oko 225 milijuna kuna. – Trenutačno imamo dovoljno profesionalnih vozača. No, prema strateškom planu za širenje poslovanja, trajno smo otvoreni iskusnim vozačima jer ove godine flotu povećavamo za 40-ak vozila – kaže Vrdoljak. Nedostatak vozača kratkoročno rješavaju preko propisanih kvota, no svjesni su, kaže Vrdoljak, predsjednik HUP – Udruge prometa, da su to vatrogasne mjere. – Procedure za odobravanje kvota dugotrajne su i komplicirane. Dozvola se izdaje na ime vozača, provjera traje i do 60 dana pa se dosta kandidata predomisli ili nađe drugi posao. U Sloveniji se sve riješi u tjedan dana, napominje suvlasnik Ricarda dodajući da su se u HUP-ovoj udruzi javno založili za veći uvoz stranih vozača. –Za ovu godinu kvote su donesene, ali nadamo se da će ubuduće biti drukčiji način utvrđivanja kvota i brže i jednostavnije rješavanje zahtjeva – rekao je Vrdoljak. Njegova tvrtka zapošljava i vozače s C kategorijom, kojima nudi usavršavanje i priliku da steknu uvjete za polaganje E kategorije, a sve im tvrtka sufinancira. – Vozač je bitan čimbenik našeg poslovanja i dugoročno problem nedostatka kvalitetnog kadra pokušavamo riješiti animacijom mladih za zanimanje vozač, od osnovne škole sve do suradnje s pet prometnih srednjih škola u okruženju. Bilo je prijedloga i da se problem riješi tako da prijevoznici sami školuju vozače. Naš posao nije školovanje, već usavršavanje za izazovan posao, a država mora suštinski reformirati obrazovanje – ističe naš sugovornik. Može li se problem riješiti povećavanjem plaća, kolike su? – Ukupna primanja profesionalnih vozača u Ricardu su od 6000 do 15.000 kuna, ovisno o vrsti posla. Hrvatski prijevoznici ne mogu isplaćivati plaće u iznosima u kojima to rade oni iz EU, a često se objavljuju plaće za EU u bruto iznosu, ne računajući na visoke troškove. S druge strane velik broj našeg kadra radi u EU, a u Hrvatskoj su na HZZ-u i primaju naknade, imaju zdravstveno osiguranje i druge pogodnosti. No, primjećuje veći trend povratka ljudi – kaže Milan Vrdoljak.  >> I bicikliste u vozačku školu ako već nemaju dozvolu za automobil ili motor >> 'Uber će u Hrvatskoj za dvije ili tri godine imati deset tisuća vozača' 