SLAVONIJA je gospodarski najmanje razvijen dio Hrvatske. Čak četiri od pet slavonskih županija u najnižoj je kategoriji BDP-a, koji je po stanovniku trostruko manji nego u najrazvijenijem Gradu Zagrebu.  Bruto domaći proizvod u Virovitičko-podravskoj županiji je 2014. iznosio 43.145 kuna po stanovniku i najniži je u Hrvatskoj. Prema podacima Državnoga zavoda za statistiku, slijedi Brodsko-posavska županija s BDP-om od 43.191 kune po stanovniku, treća je Požeško-slavonska županija (44.458 kuna) te Vukovarsko-srijemska, u kojoj je BDP po stanovniku bio 44.993 kune. DZS je ovo objavio na temelju podataka za 2014. godinu i s obzirom na popis stanovništva iz 2011., no do danas ne bi trebalo biti značajnih odstupanja, piše Glas Slavonije.  Među najneproduktivnijim županijama našla se i Krapinsko-zagorska, s 49.906 kuna BDP-a po stanovniku. Na vrhu popisa županija s najvećim BDP-om po stanovniku je Grad Zagreb (136.640 kuna). Slijede Istarska županija s 97.083 kune te Primorsko-goranska, u kojoj je BDP po stanovniku iznosio 95.743 kune. Ovo su ujedno i jedine tri županije s BDP-om po stanovniku iznad hrvatskoga prosjeka, koje je u 2014. iznosio 77.456 kuna.   Hrvatska se može pohvaliti i najvećim prihodom od turizma u Europi. Podaci HGK-a u 2016. godini pokazuju da je devizni prihod od turizma iznosio čak 18,01 posto BDP-a, odnosno 8,8 milijardi kuna. Iako taj novac Hrvatsdku spašava od bankrota, ekonomisti upozoravaju da je oslanjanje na prihode iz turizma u tolikoj mjeri vrlo opasno. Naša zemlja je sigurna, ali dovoljan je samo jedan slučaj dovođenja turista u opasnost da izgubimo taj status.