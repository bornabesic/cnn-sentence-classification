Na Wall Streetu je u četvrtak Dow Jones dosegnuo najvišu razinu u povijesti, zahvaljujući rastu cijena dionica banaka, dok je Nasdaq indeks pao jer ulagači mijenjaju pozicije nakon pobjede Donalda Trumpa na američkim predsjedničkim izborima. Dow Jones skočio je 1,17 posto, na rekordnih 18.807 bodova, dok je S&P 500 porastao 0,20 posto, na 2.167 bodova. Nasdaq indeks oslabio je, pak, 0,81 posto, na 5.208 bodova. Rekordni doseg Dow Jonesa zahvaljuje se skoku cijena dionica u financijskom sektoru za 3,7 posto, pri čemu je indeks tog sektora dosegnuo najvišu razinu od financijske krize 2008. godine. U dva dana od kada je Trump neočekivano pobijedio u utrci za Bijelu kuću financijski sektor skočio je 7,9 posto jer je Trump u predizbornoj kampanji najavljivao popuštanje restrikcija za banke. Među ostalim, opoziv Dodd-Frank zakona kojim se reguliraju odnosi između banaka i potrošača, a kojemu su se banke svojedobno protivile. "Trump je u kampanji kazao da će opozvati Dodd-Frank zakon. Uz to, kamate rastu, kao i prinosi, što sve pogoduje bankama", kaže Warren West, direktor u tvrtki Greentree Brokerage Services. Snažno su jučer, oko 2 posto, porasle i cijene dionica u industrijskom sektoru, dok su oštro pale dionice tehnoloških kompanija. Tako je cijena Applea pala 2,8, a Amazona 3,8 posto, pa je S&P indeks tehnološkog sektora skliznuo 1,6 posto. To je i glavni razlog pada Nasdaq indeksa u čijem je sastavu velik broj dionica tehnoloških kompanija. Analitičari kažu kako su se ulagači fokusirali na Trumpove političke prioritete, uključujući smanjenje poreza i veća ulaganja u infrastrukturu i obranu, stoga rastu cijene dionica u sektorima za koje se smatra da će profitirati od Trumpove pobjede. S druge strane, jučer su pale cijene dionica u komunalnom, telekomunikacijskom i potrošačkom sektoru, što je posljedica rasta prinosa na obveznice jer se očekuje povećanje ključnih kamatnih stopa američke središnje banke do kraja godine. Obujam trgovanja i jučer je, drugi dan zaredom, bio znatno iznad prosjeka. Na američkim je burzama vlasnika jučer zamijenilo 12,3 milijarde dionica, dok je prosječni dnevni obujam u posljednjih 20 dana iznosio 7,3 milijarde. Na europskim su burzama, pak, cijene dionica jučer pale. Londonski FTSE indeks oslabio je 1,21 posto, na 6.827 bodova, dok je frankfurtski DAX skliznuo 0,15 posto, na 10.630 bodova, a pariški CAC 0,28 posto, na 4.530 bodova.