Ilustracija: EI AGENCIJA Standard & Poor's (S&P) zadržala je dosadašnji dugoročni kreditni rejting Hrvatske na 'BB' i kratkoročni na 'B', kao i stabilne izglede te procjenjuje da će rast gospodarstva u ovoj godini biti brži u odnosu na lani.   U toj agenciji očekuju da će ove godine hrvatsko gospodarstvo ostvariti rast od 3 posto, nakon lanjskih 2,9 posto, zahvaljujući snažnoj domaćoj potražnji i izvozu, što će pomoći Vladi pri održavanju snažnije proračunske pozicije nego prije i u dodatnom smanjivanju i dalje značajnog tereta dugova.  Agencija potvrđuje dosadašnji rejting Hrvatske te stabilne izglede, jer s jedne strane i dalje postoji visoki teret duga države te kratki tijek provedbe strukturnih refomi i konsolidacije javnih financija, dok s druge strane jača gospodarski oporavak i poboljšavaju se financijske pozicije, među ostalim, zahvaljujući nastavljenom vanjskom razduživanju financijskog sektora.  S&P je sredinom prosinca lani povećao izglede s negativnih na stabilne, što je bio prvi pozitivni pomak za hrvatski rejting u zadnjih devet godina.   Kako su kasnije i Fitch te Moody's poboljšali izglede za hrvatski kreditni rejting iz negativnih u stabilne, sada sve tri vodeće rejting agencije – Fitch, Standard&Poor's i Moody's - kreditni rejting Hrvatske drže dva stupnja ispod investicijske razine, sa stabilnim izgledima. Posljednji puta povećanje izgleda za hrvatski rejting zabilježeno je 2007. godine, kada ih je agencija Moody's povećala sa stabilnih na pozitivne. S&P je, pak, posljednji puta povećao rejting Hrvatske u 2004. godini, s 'BBB-' na 'BBB', dok je Fitch u 2003. povećao izglede sa stabilnih na pozitivne.