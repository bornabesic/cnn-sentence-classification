Šibenik je idealno mjesto za održavanje manifestacija poput Poslovnog uzleta jer je primjer sredine u kojoj je bazična industrija doživjela lošu sudbinu, no situacija se zajedničkim snagama ipak mijenja na bolje, smatra Željko Burić, gradonačelnik grada Šibenika. Mali i srednji poduzetnici čine 99 posto svih registriranih poduzeća u Hrvatskoj, zapošljavaju 65 posto od ukupnog broja radnika te s 50 posto pridonose nacionalnom BDP-u, iz čega je vidljivo da je riječ o značajnoj snazi hrvatskog gospodarstva, istaknuo je Mislav Šimatović, glavni urednik Poslovnog dnevnika, na otvaranju u petak održanog Poslovnog uzleta grada Šibenika. Zakoračili smo u treću sezonu Poslovnog uzleta, naglasio je Šimatović, projekta koji je postao snažnim alatom za edukaciju i podizanje razine znanja i kompetencija na višu razinu potrebnu za uključivanje malih i srednjih poduzetnika u natjecanje na domaćem i europskom tržištu. „Bez implementacije kreativnih rješenja nema ni napretka, zato neprekidno potičemo na inovativno razmišljanje“, zaključio je. Šibenik je idealno mjesto za održavanje manifestacija poput Poslovnog uzleta jer je primjer sredine u kojoj je bazična industrija doživjela lošu sudbinu, no situacija se zajedničkim snagama ipak mijenja na bolje, smatra Željko Burić, gradonačelnik grada Šibenika. U ovom trenutku 98 posto svih prihoda Šibenika donose mali i srednji poduzetnici ostavljajući pri tome velike subjekte iza sebe. „Ono zbog čega smo posebno sretni i zahvalni Vladi Republike Hrvatske je brzo rješavanje problema TLM-a jer smo dobili pouzdanje i optimizam da su pred nama bolja vremena. Naši poduzetnici danas nude proizvode prepoznatljive na svjetskom tržištu, a s industrijom koja je opet na nogama, pred nama su nebrojene mogućnosti.“, istaknuo je Burić. Što se turizma, jednog od najpropulzivnijih gospodarskih sektora, tiče, Šibenik je napravio skok prema budućnosti. „Tome u prilog idu projekti revitalizacije i komercijalne iskoristivosti dviju gradskih tvrđava, Barone i sv. Ivan. Navedeno je i prilika za uključivanje naših malih i srednjih poduzetnika, naših obrtnika i OPG-ovaca“, kaže Burić. Riječi je bilo i o projektu otoka Obonjan, nekoć poznatog kao Otok mladosti, čija je revitalizacija u Šibensko-kninsku županiju privukla investitore i angažirala brojne domaće kompanije. „Turizam u Šibeniku danas generira nova radna mjesta, a Obonjan ukupnoj turističkoj ponudi dodaje atraktivnu dimenziju privlačnu i posjetiteljima najdubljeg džepa“, zaključio je gradonačelnik. Šibensko-kninska županija na sve se dostupne načine trudi za malo i srednje poduzetništvo kreirati uvjete nužne za njihov rast i razvoj, istaknuo je Goran Pauk, župan Šibensko-kninske županije. „Tako i Poslovni uzlet vidimo kao jednu od najrelevantnijih prilika za osnaživanje lokalnog poduzetništva. S druge strane, županija malo i srednje poduzetništvo pomaže osiguravanjem potpora, kredita te jamstvima za kredite, a ne smijemo zaboraviti ni subvencioniranje kamata. Nastavit ćemo s našim radom u skladu s mogućnostima jer smo za cilj postavili stvaranje novih vrijednosti“, kaže Pauk. Decentralizacija je jedan od ključnih koraka kojim se će omogućiti jačanje fiskalnih sredstava, dodao je, najavljujući time i središnju temu panel diskusije u sklopu Poslovnog uzleta grada Šibenika. „Imamo sreće što je TLM dobio mogućnost da ponovno postane lokomotivom šibenskog gospodarstva. Ovo je odlična prilika za sve srednje i male poduzetnike Šibensko-kninske županije jer nas sve vuče prema boljim ekonomskim rezultatima“, zaključio je Pauk. >> Besplatne edukacije i radionice za poduzetnike