Ponedjeljak, 5. lipnja još jedan je u nizu dana "d" za daljnju sudbinu "Agrokora", piše Slobodna Dalmacija. Na "programu" će biti skupštine devet najvažnijih kompanija u sastavu "Agrokora", a na njima imenovanje novih članova nadzornih odbora koje je odabrao Vladin povjerenik Ante Ramljak, što će biti početak velike smjene menadžera u tom  carstvu. Sudeći prema predloženim izmjenama u "Agrokorovim" tvrtkama, čovjek od najvećeg Ramljakova povjerenja je Teo Vujčić (48), donedavni direktor zrenjaninskog "Dijamanta".Jedina velika kompanija u sastavu "Agrokora" u kojoj je odmah nakon zavođenja prisilne uprave Antonija Alvareza III. došlo do smjene predsjednika Uprave je "Konzum", kamo je poslan Teo Vujčić, a u ponedjeljak će ga Alvarezov nasljednik Ante Ramljak postaviti i na čelo nadzornih odbora "PIK Vrbovca" i "Zvijezde".Prije nego što ga je uputio u Zrenjanin, bivši vlasnik "Agrokora" Ivica Todorić imenovao je Vujčića za direktora "Zvijezde". No, promjene na čelu "Zvijezde" bile su zadnjih godina toliko učestale, da ta direktorska fotelja nije mogla zaobići ni Vujčića.Prije dolaska u "Agrokor" Vujčić je radio u "Luri", konzultantskoj kući "AT Kearney" i splitskoj mljekari "Mils", a imao je i vlastiti biznis. Riječ je o Imoćaninu s doktoratom na Agronomskom fakultetu u Zagrebu.Osim u "PIK Vrbovcu" i u "Zvijezdi" Vujčić će biti i  Nadzornog odbora "Leda", kojeg čeka najmukotrpnije raspetljavanje dužničkih odnosa unutar negdašnjeg Todorićeva koncerna.Prema informaciji koju je Uprava "Leda" prije nekoliko dana iznijela dioničarima, "Ledo" je izdao garancija za 18 milijardi kuna kredita odobrenih "Agrokoru" i njegovim društvima".U Nadzornom odboru "Leda" Vujčiću će društvo, prema prijedlogu za nadolazeću skupštinu društva, praviti Vladimir Bošnjak i Luka Cvitan. Osječanin Vladimir Bošnjak (44) radio je, kao i Ramljak, u brokerskoj kući "CAIB", koja više ne postoji. Poslije CAIB-a, bio je na visokim menadžerskim pozicijama u tvrtkama vezanima na negdašnju "Hypo banku", danas "Addiko banku", kao i u još nekim tvrtkama što se bave tržištem kapitala.Bošnjak je drugi najveći čovjek od povjerenja Ante Ramljaka, jer će biti imenovan i na čelo NO "Konzuma", porečke "Agrolagune" i "Jamnice", te za člana NO "Zvijezde". Uz njega i Vujčića, najviše funkcija u "Agrokoru" u ponedjeljak bi trebao zadužitii Luka Cvitan.Nakon što je unutar menadžerske strukture holdinga "Agrokora" izabran kao jedan od najbližih Ramljakovih suradnika, Cvitan će u nadzorne odbore "Konzuma" i "Belja". Riječ je o najmlađem kandidatu za nadzorne odbore "Agrokorovih" kompanija, koji je profesionalna iskustva nakupio u samom koncernu.Unutar "Agrokora" Ramljak je pronašao još nekoliko menadžera i menadžerica koje će početkom idućeg tjedna postaviti u nadzorne odbore kompanija unutar koncerna. Riječ je o Anji Linić Sikavica i Dubravki Jusić-Crvenković koje su do odlaska Ivice Todorića iz kompanije radile u odnosima s javnošću "Agrokora", sada će biti u nadzornim odborima "Konzuma", "Zvijezde i "Jamnice".Dubravka Jusić-Crvenković još ranije je imenovana u novi nadzorni odbor "Tiska", gdje je odlukom Ante Ramljaka već promijenjena i uprava.Listu novih  nadzornih odbora negdašnjih Todorićevih tvrtki zatvaraju Ivica Tomljenović (biti će imenovan u nadzorne odbore "Mladine" iz Jastrebarskog, "Agrolagune" i "Belja"), Ivona Skerlev ("Zvijezda" i PIK Vrbovec), Dunja Šimunić Mehdin (PIK Vrbovec i "Mladina"), Irena Weber ("Agrolaguna", "Tisak"), Hido Lajtman ("Konzum", "Agrolaguna", "Tisak") i Dubravko Perović, koji će ući u nadzorne odbore vukovarskog VUPIK-a i "Jamnice".Mahom je, poput Ivice Tomljenovića, riječ o ljudima koji je  slom Ivice Todorića zatekao u samom "Agrokoru". Tomljenović je radio u "Agrokor trgovini", a prije nekoliko godina postao je šef središnje nabave koncerna.Ovo je tek početak kadrovske križaljke, jer u sastavu "Agrokora" prema najnovijim podacima ima više od sto poduzeća, među kojima ih barem polovica ima nadzorne odbore. No, ključna mjesta će biti zauzeta u ponedjeljak, jer sudbina "Agrokora", prema svemu sudeći, raspetljava se u trokutu matica koncerna-Konzum-Ledo.Iako su neki od menadžera u "Ledu", "Jamnici" i "Zvijezdi" prema kuloarskim pričama već sami podnijeli ostavke, oni ne mogu otići dok ne dobiju razrješnicu na skupštinama tvrtki, osim ako statutom kompanija nije drugačije određeno.Gotovo svi menadžeri koje je Ante Ramljak zatekao na čelima tvrtki u koncernu imenovani su za vrijeme Todorića, a izmjenama nadzornih odbora Ramljak je stvorio preduvjete i za smjene menadžera u kompanijama poput "Leda", "Jamnice" i "Zvijezde", piše Slobodna Dalmacija.