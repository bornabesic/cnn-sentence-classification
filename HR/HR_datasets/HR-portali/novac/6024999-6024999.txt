Krovna tvrtka koncerna Agrokor, Agrokor d.d., u procesu je restrukturiranja koji bi joj, kako doznajemo, uskoro trebao znatno smanjiti troškove. Naime, početkom godine u toj tvrtki radilo je oko 190 ljudi, a cilj je nove izvanredne Uprave da se taj broj u sljedećem razdoblju smanji na stotinjak. Te se uštede postižu svojevrsnim “odstrelom kapitalaca”, odnosno raskidom unosnih ugovora o radu koje je imao dosadašnji menadžment. Već prije dolaska izvanredne Uprave i Vladina povjerenika Ante Ramljaka - broj zaposlenih u Agrokoru d.d. smanjen je, kako doznajemo, za 30-ak. S njima su, naime, sporazumno raskinuti ugovori o radu. No, odljev rukovodećih kadrova nastavio se i nakon Ramljakova dolaska u Agrokorov toranj, a među prvima koji su Ramljakovim dolaskom otišli iz Agrokora su, kako nam je potvrđeno, dotadašnji predsjednik Agrokora Ivica Todorić, zatim, njegov sin Ante Todorić i Ivan Crnjac, izvršni potpredsjednik za financije, strategiju i tržišta kapitala. Iz Agrokora d.d. otišao je i Ivica Sertić, koji je, prema neslužbenim informacijama, potpisao sporazumni raskid ugovora o radu te se odrekao otpremnine. Agrokor je napustila i Piruška Canjuga, supruga Zlatka Canjuge, HDZ-ova političara iz ‘90-ih. Krovnu je kompaniju koncerna napustio i Mislav Galić, potpredsjednik Agrokora: on se, prema tvrdnjama našeg izvora, vratio se na čelno mjesto u Jamnici. Sporazumno je otišlo i pet članova Nadzornog odbora. Najpoznatija imena među njima su Ljerka Puljić, Ivan Todorić, Tomislav Lučić i Damir Kuštrak. Kuštrak je, međutim, ostao u koncernu kao član Nadzornog odbora Mercatora. Iza njega je, podsjetimo, i dugogodišnja karijera u Hrvatskoj udruzi poslodavaca. Kompaniju je napustila i Todorićeva kći Iva Balent, zajedno sa suprugom Hrvojem Balentom. Ivu Balent je na mjestu direktorice marketinga u Agrokoru zamijenila Dubravka Jusić, iza koje je dugogodišnja karijera u Vipu. Sve u svemu, Agrokor d.d. dosad je napustilo 40-ak ljudi, a u otkaznom je roku njih otprilike još toliko.