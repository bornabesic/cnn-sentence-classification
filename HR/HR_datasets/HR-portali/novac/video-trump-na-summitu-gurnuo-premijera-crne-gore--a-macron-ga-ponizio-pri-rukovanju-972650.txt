Foto: Twitter PREDSJEDNIK SAD-a Donald Trump nastavlja sa svojom ustaljenom tradicijom. I na skupu članica NATO-a u Bruxellesu, iskoristio je susrete s kolegama kako bi se na nevjerojatno djetinjasti način nametnuo kao "alfa-mužjak" među svjetskim državnicima. Naime, prilikom zajedničkog okupljanja lidera NATO članica, bezobrazno odgurnuo premijera Crne Gore Duška Markovića, koji se nalazio ispred njega, kako bi se probio u prvi red i našao se pred medijskim kamerama i fotoaparatima, u centru pažnju. Marković, iako vidno iznenađen, nije reagirao. Da stvar bude još grotesknija, nakon toga je zadovoljno popravio svoje odijelo, pokazujući valjda tako dominantni stav, i nastavio pozirati. Uostalom, pogledajte sami.     Doduše, moguće je da je Trump bio nervozan nakon što ga je jutros francuski kolega Emmanuel Macron izdominirao u njegovoj omiljenoj spački: rukovanju sa stranim državnicima pred kamerama, prilikom čega Trump redovito pokušava pokazati nadmoć tako što agresivno povuče ruku druge osobe k sebi. No nakon što mu to nije pošlo za rukom s kanadskim premijerom Justinom Trudeauom, i Macron se pokazao kao dostojan suparnik. Kao što se vidi na snimci onoga što je Mashable prikladno opisao kao "najneugodnije rukovanje svih vremena", Trump naizgled pokušava, ali ne uspijeva, trzajem povući Macronovu ruku. Sudeći prema izrazu Trumpovog lica nakon ovog dugog i intenzivnog rukovanja, moglo bi se reći da nije dobro podnio Macronov stisak. No možda i bizarniji od samog rukovanja je izvještaj novinarske delegacije koja prati predsjednika, u kojem se rukovanje opisuje vrlo detaljno: "Obojica predsjednika su stisnuli jedan drugome ruku sa znatnim intenzitetom, pri čemu su im članci prstiju pobijelili, čeljusti se stegle, a lica se stisnula".     Inače, između guranja, nadmetanja pri rukovanju i sličnog glupiranja, Trump je još jednom poručio liderima NATO saveznica da "duguju ogromne novce" SAD-u, iako to, naravno, nema veze sa stvarnošću, odnosno načinom na koji NATO zaista funkcionira. Naravno, korisnicima društvenih mreža nije trebalo puno da se počnu rugati Trumpu zbog ove neslavne epizode. Jedan tviteraš je tako složio infografiku s "brojem dana od zadnjeg puta da je Trump bio nacionalna sramota". Taj je broj, pogađate - nula.