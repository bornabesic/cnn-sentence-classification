Codeanywhere Shift konferencija, prema riječima organizatora, najveća informatička konferencija u jugoistočnoj Europi, na dva dana (1. i 2. lipnja) okuplja u Splitu oko 1500 sudionika: IT profesionalaca, domaćih i stranih institucija, predstavnika investicijskih fondova, studenata i medija. U pet godina održavanja, Shift je ugostio predstavnike najvećih IT tvrtki u svijetu, poput Facebooka, Googlea, GitHuba i Twitcha, dok je ove godine ugostio stručnjake iz Microsofta, Skypea, Herokua, BitBucketa, DigitalOceana, Toptala, Autodeska, Trivaga, Fivea... Prema riječima osnivača konferencije, Ivana Burazina čija je tvrtka Codeanywhere ujedno jedan od najuspješnijih hrvatskih startupa, organizatori su se ove godine puno više potrudili oko izlagačkog dijela. - Imamo izložene najnovije tehnologije, poput robota koji kuha, Microsoftova HoloLensa vrijednog 3000 dolara, HTC Vive i Samsung Gear VR-a, ali smo organizirali i zabavu poput PES natjecanja, stolnog nogometa, DJ-a, radionice na kojima će svi posjetitelji imati priliku naučiti najnovije trendove i tehnologije - istaknuo je Burazin. Ističe kako Shift prati najnovije trendove u IT industriji. U početku su, kaže, bili više orijentirani na startupe, a kako su se startup tvrtke u Hrvatskoj, prema njegovu mišljenju, dobro etablirale jer postoje tvrtke sa stotinama zaposlenih, ove su se godine više orijentirali na developere. - U posljednje vrijeme puno je veći interes za konferencije namijenjene developerima. Svi trebaju zaposliti developere, kojih stvarno nedostaje. Sve više smo fokusirani na developere - tvrdi on. Glavne teme konferencije su umjetna inteligencija i izmijenjena stvarnost. - Svi znamo što se dobro i loše može dogoditi korištenjem umjetne inteligencije, a njezina je primjena široka - ističe Burazin.