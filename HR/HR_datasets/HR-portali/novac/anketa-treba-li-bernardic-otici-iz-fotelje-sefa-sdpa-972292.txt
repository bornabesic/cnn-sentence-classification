Foto: Hina POSLJEDNJI lokalni izbori završili su toliko loše za SDP da se mnogi pitaju ne samo treba li Davor Bernardić napustiti mjesto čelnog čovjeka stranke, nego i je li to već učinio. No, čini se da Bernardić ne namjerava ispustiti iz ruku fotelju predsjednika SDP-a.  Stranka je u rasulu   Više analitičara slaže se kako se SDP još od gubitka izbora od Tomislava Karamarka nalazi gotovo u rasulu, a nasljednik Zorana Milanovića do sada nije napravio ništa kako bi organizirao stranku.    SDP-ovi rezultati na nedjeljnim izborima povlače i pitanje hoće li ta stranka uopće inzistirati na prijevremenim parlamentarnim izborima. Stranka se nalazi u ozbiljnim kadrovskim, organizacijskim i financijskim problemima, a Bernardić do sada nije povukao ni jedan značajniji potez kako bi stranku izvukao iz krize. Štoviše, svaki njegov javni nastup smanjivao je rejting stranke, a odnosi s koalicijskim strankama nikada nisu bili gori. Samo se čekao istup nekih od čelnih ljudi stranke da se pokrene i pitanje Bernardićeve odgovornosti.   "SDP se predugo bavio sam sobom i unutarnjom konsolidacijom, pa tako i u razdoblju kada smo se morali baviti pripremom za lokalne izbore. Uz to, izostala je konkretna, temeljna politička platforma SDP-a o onome što će SDP-ovi kandidati za čelna mjesta, ali i za predstavnička tijela na lokalnoj razini ponuditi građanima u predstojećem razdoblju. Osim toga, izostale su konkretne mjere na pripremi naših kandidata na terenu, ali i motivacija članova", istupio je jučer Mirando Mrsić.  Evo što kažu brojke s lokalnih izbora  Gledajući samo županijske skupštine, SDP je izgubio ukupno 26 vijećnika. Naime, prije četiri godine SDP je u županijama imao 150 vijećnika, sada ih ima 124.   Kada se u obzir uzmu veći gradovi, slika SDP-a još je poraznija. Od 12 članova zagrebačke skupštine, pali su na njih osam, a u Splitu su izgubili istovremeno i vlast i 5 vijećnika. Tako su od osam vijećnika spali na samo tri. SDP-ova utvrda u Rijeci također je u "minusu" od tri vijećnika, a SDP u većim gradovima bolje stoji tek u Osijeku, Sisku, Čakovcu i Puli.   Da stanje ipak nije toliko loše, govori činjenica da bi SDP mogao sačuvati dvije županije i dva središta županija, no pad je evidentan.