U Brodograđevnoj industriji Split u more je položen mini kruzer za nautički turizam izgrađen za domaću tvrtku Mladin Punta u vlasništvu obitelji Mladin iz Jesenica, a kako se neslužbeno doznaje vrijednost broda je veća od milijun eura. Brodosplit je za taj brod dužine 42,4, širine 8,5 i visine na boku 3,8 metara, izradio čelični trup i nadgrađe. Brod ima tri palube: glavnu i gornju koje se protežu cijelom dužinom broda te sunčanu. Plovit će Jadranom i moći primiti 36 putnika o kojima će brinuti šest članova posade. To je jubilarni, deseti mini kruzer iz serije putničkih brodova za nautički turizam koje splitski brodograditelji od 2012. godine grade za domaće naručitelje. Gradnja je realizirana unutar Vladina programa obnove putničke i izletničke flote za hrvatske privatne brodare - male poduzetnike. Izgradnjom putničkih brodova za kružna putovanja, ispunjavaju se nastojanja Brodosplita da bude stalna potpora domaćem nautičkom turizmu, kažu u tom "škveru". >> Prenapuhan nedostatak radne snage: Ukrajinci im draži od starijih Hrvata