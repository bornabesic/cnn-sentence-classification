Screenshot: N1 BORIS Jokić, bivši voditelj Ekspertne radne skupine za provođenje cjelovite kurikularne reforme, govorio je o obrazovnoj reformi u programu N1 televizije.  >> Katolički ekstremisti preuzeli obrazovanje u Hrvatskoj Prokomentirao je izbor nove voditeljice i Ekspertne skupine. "Ne znam je li igrokaz, u svakom slučaju je jako neozbiljno. Taj bi proces trebao biti demokratski, transparentan, javan. Ono što piše i na što se odnosi, javna sredstva koja vuku te akcijske mjere tiču se milijuna ljudi ove zemlje, najosjetljivijih skupina - djece i mladih, za koje govorimo da su nam važne. Ako to nije javno, onda taj proces nije transparentan, ali ni odabir nije transparentan", rekao je. Jokić smatra da bi najtečaj trebalo poništiti ako je državi stalo do toga da ima jasne i čiste procedure. U samom natječaju prepoznao je brojne neprvilnosti te pozvao predsjednicu i premijera da isprave nedostatke. Zašto se prijavio na natječaj? "Meni nije cilj dokazivati niti prokazivati. Ja i ljudi s kojima sam radio smo u dobroj vjeri htjeli nastaviti taj proces. On je bio javan, demokratičan, transparentan. Mnogi ljudi ne znaju, ja sam i pisao taj dio u Strategiji obrazovanja, znanosti i tehnologije. Iz konstruktivnog patriotskog osjećaja željeli smo nastaviti tim slijedom. Politički sustav je takav da mu odgoj i obrazovanje uopće nisu važni." "Ne radi se o Hrvatskoj ove godine, nego 2030. Kad se stavi dvojba želite li tad biti siromašna zemlja ili bogata znanjem, to je ključna dvojbe te reforme. To bih cijelo vrijeme ponavljao. Tu nema ustaša i partizana, nema vraćanja u prošlost", smatra Jokić.  Što misli o prosvjedima?  "Ja ću biti na tom prosvjedu sa cijelom obitelji. Bit ćemo tamo ne da prosvjedujemo protiv nekoga, nego ne mogu zamisliti da imam obitelj ovdje, ukoliko su ti procesi toliko nedemokratski i netransparentni i zasnovani na lažima. To je prosvjed protiv takvih procesa, ne za ili protiv neke osobe. To ne bi trebao ni na koji način biti dio hrvatskog društva i politike. Uopće nije bitan broj ljudi koji dođe, bitna je stvar za koju se prosvjeduje", govori. Na prošlogodišnjem prosvjedu nije bio. "Nije mi žao. Tu se stvorio i malo i kult ličnosti i da postoji samo neka osoba, radi se o meni. Ja osobno niti ljudi oko mene to nikad nismo htjeli. Mi smo radili u tišini. Da nije bilo političke nestabilnosti, mi nikad ne bismo niti bili u toj situaciji", rekao je. Reforma je započeta u vrijeme lijeve vlade Zorana Milanovića. Jokić ne smatra da je zbog toga treba smatrati lijevom, niti se htio deklarirati kao ljevičar.   "Sve sam ih vidio, i Milanovića, i Karamarka, i predsjednicu. Reforma negdje mora početi. Strategiju o reformi je bez glasa protiv izglasovao Sabor. Ako je Sabor odlučio tada da je reforma dobra, ovo je sad dnevno-politički. Ne mogu kao čovjek reći nego da treba probati", rekao je Jokić.  O novim voditeljima kurikularne reforme  "Iza ljudi stoje djela. Difamirat će se svakoga na svaki način. Ako predlažete nešto što je dobro za zemlju, možete se nazivati kako hoćete. Ako se sustav obrazovanja temelji na lažima, za ovu zemlju dugoročno nema šanse", rezolutan je Jokić.   Ipak, ne smatra da je sve tako crno. "U školama, na fakultetima i na ulici postoji potencijal. Ova žabokrečina u kojoj trenutno živimo, nije održiva. Potencijal koji postoji oko nas govori nam da kao društvo možemo bolje", zaključio je Jokić.