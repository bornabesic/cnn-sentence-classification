Foto: Patrik Macek NAKON današnjeg napada Miranda Mrsića na šefa stranke Davora Bernardića, postalo je jasno kako je situacija u glavnoj stranki oporbe napeta.   >> RASKOL U PARTIJI Vodeći SDP-ovci se na Fejsu javno svađaju o raskidu s Bernardićem   Index je o ovom novom potresu na hrvatskoj političkoj sceni razgovarao s politologom Višeslavom Raosom. Upitali smo ga smatra li da SDP-u prijeti kraj.  Devastirana stranka  "Ne bih rekao da je SDP propao. Međutim, raskol nije nastao nakon prvog kruga izbora, već se mjesecima najavljivalo da će izbori detektirati da Bernardić nije uspio proizvesti određenu koheziju stranke te da nema jasnog smjera. Ta je stranka kadrovski devastirana i podkapacitirana. Ne zna kamo ići i kamo krenuti. Nakon ove krize u vladi, vidi se da SDP ne zna bi li išao na izbore ili ne. Njima izbori objektivno ne odgovaraju. Upravo zato što se nisu konsolidirali i imaju ozbiljnih financijskih i organizacijskih problema u samoj stranci. U takvoj situaciji, njima izbori ne odgovaraju. A opet, imaju teret da jesu glavna oporbena stranka i imaju najviše mandata pa, prema tome, moraju biti ti koji će gurati tu priču", rekao nam je Raos.   Sve je počelo od Milanovića  "Ako neće oni, već im se Ivan Vrdoljak nametnuo kao neformalni šef oporbe, a i, na kraju krajeva, nakon što je Most izašao iz vlade, Mostovci su treća po veličini stranka u saboru. Mislim da SDP nije propao, ali je u silaznoj putanji već duže vrijeme. S jedne strane, HNS raste, a ako Mrak Taritaš pobijedi, to će biti vrlo interesantno. S druge strane, na ovoj mikro-razini Grada Zagreba, vidite da su birači počeli tražiti nove opcije koje nude nešto autentičnije i sadržajnije", smatra Raos.  "Dok je SDP bio na vlasti, dobar dio birača koji bi prirodno išli toj stranci nije osjećao da SDP odgovara izazovima vremena. Mnoge sadržaje koje socijaldemokratske, njihove sestrinske stranke, znaju artikulirati, SDP ne zna. Tome je dosta doprinio bivši šef stranke i bivši premijer koji je zbunjivao i medije i birače svojim izjavama", rekao je politolog.   Upitali smo ga smatra li da je cijeli pad i silazna putanja SDP-a krenula od Milanovića, odgovorio je potvrdno. Međutim, Raos smatra kako još nije sve gotovo.  Nisu spremni za izbore  "Ne bih odmah otpisivao Bernardića. Vrlo je kratko na čelu stranke i možda će nakon drugog kruga situacija izgledati povoljnije za njih. Naravno da će biti puno sukoba, ali sad sve ovisi o njegovoj umješnosti. Sad on mora pokazati da ima nekakav plan za stranku. Točno je da ima puno nezadovoljnika, ali nije sve izgubljeno za tu stranku. Svakako nisu spremni za izbore i njihovi pozivi na nove izbore i nisu baš vjerodostojni. Kad bi izbori bili ove kalendarske godine, sumnjam da bi oni bili u poziciji da budu ti koji će biti glavna stranka u vladi. Ishod izbora ove godine bio bi isti kao i prošle", rekao je Raos za Index.