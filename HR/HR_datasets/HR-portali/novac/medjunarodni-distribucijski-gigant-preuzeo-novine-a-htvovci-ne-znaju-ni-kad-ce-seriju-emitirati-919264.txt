Foto: Press KESHET INTERNATIONAL, globalni ogranak izraelske medijske kompanije Keshet Media Group preuzela je svjetska distribucijska prava za hrvatsku seriju "Novine". Serija u produkciji Drugog plana uskoro bi trebala početi s emitiranjem na HTV-u iako u ovom trenutku još uvijek ne znamo točan datum što je u najmanju ruku besmisleno. Inače, serija prema scenariju Ivice Đikića i u režiji Dalibora Matanića bavi se političkom korupcijom i malverzacijama kroz priču o novinarima redakcije popularnog lista koji prelazi u vlasništvo mutnog konzervativnog poduzetnika i postaje oružje moćnika u borbi za vlast. Hrvatska serija na globalnom tržištu Zahvaljujući izvrsnim kritikama i reakcijama koje je serija skupila na mnogim europskim festivalima tijekom ljeta, predstavnici Kesheta zainteresirali su se za seriju. "Naišli smo na Novine na NEM-u i bili smo izuzetno impresionirani kvalitetom produkcije. Način na koji je priča ispričana, režija i glumačka postava, čine seriju univerzalnom. S trenutnim prilikama koje se pružaju serijama koje dolaze s neengleskog govornog područja i s obzirom na naša iskustva, uvjereni smo da će serija pronaći publiku i izvan Hrvatske", rekao je Sebastian Burkhard iz Kesheta. Jedan od tvoraca (uz Ivicu Đikića i Midoraga Silu) i producent serije, Nebojša Taraba izjavio je: "Pronašli smo zajednički umjetnički jezik i osjećam kao da je naš projekt pronašao dom. Način na koji Keshet producira i percipira televiziju točno je onakav kakav godinama pokušavamo emulirati u našem radu". Hoćemo li uskoro gledati američku verziju hrvatske serije? Keshet je, između ostalog, i distributer izraelske hit serije "Hatufim" koja se pretvorila u svjetski hit nakon što je Showtime snimio američki remake "Homeland". O svemu smo kratko porazgovarali s Tarabom koji nam je rekao što uključenje Kesheta znači za "Novine": "Po našoj procjeni maksimalno kvalitetnu distribuciju. Naime, Keshet je zadnjih nekoliko godina istinski fenomen na globalnoj sceni i neosporno velik autoritet. Nakon uspjeha s Foxom, Universalom i NBC-jem, postali su ključni igrači na globalnoj sceni s dobrom distribucijskom mrežom. u tom smislu očekujemo pristojan plasman. Oni su prepoznali kvalitetu i uključili je u svoju ponudu. Ono što nam posebno prija je bliskost i način na koji oni rade". Sljedeći veliki korak za "Novine" zakazan je 17. listopad i radi se o MIPCOM-u, najvažnijem sajmu TV sadržaja u Cannesu. "Idemo i kao gotova serija, ali i kao format koji se može prodavati strancima", govori Taraba za Index, a uzmemo li u obzir ono što se dogodilo sa serijom "Hatufim", zanimalo nas je i postoje li neke naznake da bismo uskoro mogli gledati američku verziju hrvatske serije. "U ovom trenutku nemam pravo o tome govoriti", rekao nam je Taraba. A HTV još uvijek šuti Za kraj nas je zanimalo i jesu li se pregovori s HTV-om, koji još uvijek o seriji govori kao o svojoj "prljavoj tajni", pomakli s mjesta. "To je ono što nas u ovom trenutku brine. Evo, stigla je i potvrda da je to vrijedilo truda, ali mi još uvijek nemamo povratne informacije s HTV-a. Ovo ujedno znači i mogućnost povratka sredstva iako, naglašavam, to nije razlog zbog kojeg se HRT upušta u takve projekte. U ovom smo trenutku već 'na rubu' zbog permanentne šutnje i izostanka komunikacije. Nitko nas nije želio kontaktirati", govori Taraba za Index. U svakom slučaju, ovo je veliki uspjeh ne samo domaćih filmskih snaga već i pretplatnika HRT-a, ali netko bi to trebao objasniti trenutnom vodstvu HRT-a. Taraba se na kraju osvrnuo i na najnovija zbivanja i trenutno aktualnu priču o ukidanju pretplate: "Koliko god bili nezadovoljni vodstvom HRT-a, način na koji je gospodin Plenković tako olako pristao na Mostov zahtjev za smanjenjem pretplate, ima dalekosežne posljedice. Mnogo toga ovisi o pretplati i radi se o odluci čiji učinci mogu biti pogubni za čitavu audiovizualnu zajednicu. Apeliramo da ljudi stanu i razmisle o takvim odlukama".