Prema informacijama Udruge Franak, Raiffeisenbank Austrija počela je konvertirati i otkazane kredite. Franak je objavio dopis banke njihovu članu kojemu je prethodno otkazan kredit, s najavom slanja izračuna konverzije. Ističu da još uvijek sve banke ne provode tu praksu, iako je Ministarstvo financija dalo mišljenje kako se pretvaranje duga u kune u trenutku otkazivanja kredita zbog neplaćanja ne smatra konverzijom te da takvi dužnici imaju pravo na konverziju koju definira Zakon o potrošačkom kreditiranju. O tom je mišljenju Ministarstva financija, podsjetimo, Franak već obavijestio javnost 9. veljače. U pojašnjenju Ministarstva navedeno je da se sve to odnosi i na kredite koji su ustupljeni trećoj strani, primjerice, osiguravajućem društvu. – Prijave Udruge Franak i pomoć dužnicima u slanju privatnih prijava urodili su plodom. Uz RBA, i OTP banka navodno provodi konverzije u otkazanim kreditima, tako da je još ostala samo Sberbank kao jedina banka koja odbija provesti konverziju otkazanih kredita. Očekujemo da na kraju i ona postupi u skladu sa zakonom – ističu u priopćenju. Poručuju da čekaju poziv ministra financija Zdravka Marića za zajednički rad na zakonskoj regulativi koja bi trebala regulirati određivanje fiksnih dijelova kamata, o čemu je bilo riječi na njihovu nedavnom inicijalnom sastanku. Ostao je otvoren i problem sudskih parnica za povrat preplaćenih kamata jer još nijedna nije okončana pravomoćnom sudskom presudom, a dužnici ne znaju kako će se suci postaviti prema njihovu slučaju nakon konverzije. >> Veće rate kredita u švicarcima stižu klijentima Zabe i OTP-a >> Udruga Franak uputila otvoreno pismo HNB-u i budućoj vladi. Evo što su poručili! 