Foto: Getty Images / Guliver Image NAJBOLJI Unitedov igrač ove sezone u Europskoj ligi i strijelac čak pet golova, od čega četiri odlučujuća u nokaut-fazi, u finalu protiv Ajaxa bio je najgori. Nakon što je u 31. minuti zaradio žuti karton bježao je od duela, a cijelo prvo poluvrijeme nije mogao spojiti dva dodavanja i tako je uz Mourinha koji je naredio defenzivni gard momčadi, bio najzaslužniji zato što United nije imao ne samo završni, nego ikakav pas, dok su gosti vladali loptom i terenom. Henrikh Mkhitaryan bio je prvi kandidat za zamjenu na poluvremenu svima osim Joseu Mourinhu, a u 48. minuti vidjelo se zašto ga je trpio. Smalling je ubačaj iz kornera glavom spustio na peterac, gdje armenski velemajstor i stručnjak za krasne golove postiže još jedan u bogatoj kolekciji. S igračem na leđima i istim dijelom tijela okrenut golu, bacio se desnom nogom prema lopti i dok je padao na leđa, uspio je prebaciti čuvara i Ajaxova golmana i poslati loptu pod prečku za kapitalno vodstvo United od 2:0. Naravno, sve ovo bez gledanja.