Foto: Hina BRITANSKI MI5 će provesti istragu o tome na koji se način pristupilo javnim upozorenjima po kojima je mančesterski napadač samoubojica Salman Abedi predstavljao potencijalnu prijetnju sigurnosti, izvijestio je BBC.  MI5 je najmanje tri puta upozoren na Abedijeva ekstremistička stajališta, piše BBC.   Vrlo je neuobičajeno da britanske vlasti javno obznanjuju da sigurnosna služba provodi unutarnju istragu o mogućim pogreškama.   Ministrica unutarnjih poslova Amber Rudd za Sky News je rekla da je ovo "prvi korak" što ga MI5 poduzima nakon bombaškog napada u kojemu je u ponedjeljak navečer na koncertu američke pjevačice Ariane Grande ubijeno 22 ljudi, među kojima je i sedmero djece.   Sigurnosne službe će razmotriti informacije o Abediju iznesene prije napada te pokrenuti istragu o tome na koji su se način previdjele neke informacije, piše BBC, dodajući da je u pripremi i odvojeno izvješće namijenjeno ministrima i svima koji nadziru rad te službe.   Neimenovani izvor prošli je tjedan za Reuters kazao da je Abedi bio jedan od članova veće skupine osoba koje su ranije bile pod nadzorom, a i dalje su predstavljale opasnost za sigurnost zemlje i MI5 ih je trebao nastaviti nadzirati.   Policija je ranije priopćila da istraga o napadu na Manchester Arenu napreduje i da je u njoj angažirano oko 1.000 ljudi.