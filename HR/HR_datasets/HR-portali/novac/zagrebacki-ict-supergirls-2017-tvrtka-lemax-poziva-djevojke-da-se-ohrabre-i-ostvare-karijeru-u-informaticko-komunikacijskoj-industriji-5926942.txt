Treću godinu zaredom hrvatska tvrtka Lemax organizira skup ICT Supergirls povodom međunarodnog dana Girls in ICT koji se tradicionalno održava u travnju, objavili su. „ICT Supergirls 2017“ održat će se 26. travnja u prostorijama Lemaxa, a svrha je ohrabrivanje i poticanje mladih djevojaka da zamisle svoju budućnost u tehnologiji, prepoznaju prilike i prihvate izazove koje ICT industrija nudi. Sudionice će imati priliku čuti predavanja djelatnica Lemaxa te uspješnih poslovnih žena s hrvatske ICT scene - Mie Biberović, izvršne urednice Netokracije, Ive Biuk, UX dizajnerice u Amphinicy Technologies, Martine Grgić, suosnivačice Smart Lumiesa, i Ivane Herceg Batić, voditeljice marketinga za Cedevitu u Atlantic Grupi.  "Ove godine u sklopu eventa uveden je mentorski program, inicijativa pokrenuta kako bi se pomoglo  djevojkama da se bolje upoznaju s mogućnostima i izazovima poslovnog svijeta, posebice sa zanimanjima unutar ICT-a", naglašavaju iz Lemaxa, podsjećajući da se  ICT industrija svakodnevno bori s manjkom kvalitetnih kadrova. „Girls in ICT day“ do sada je obilježen u 160 zemalja s više od 7200 događaja u kojem je sudjelovalo preko 244.000 djevojaka i žena širom svijeta.  Lemax se bavi izradom iTravel softvera, a usmjereni su na izradu kompleksnih rješenja za turističke agencije te nose titulu najboljeg hrvatskog turističkog poslovnog tehnološkog proizvoda (Green Mark).