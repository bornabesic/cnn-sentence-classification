Nekoliko serija mliječne hranu za dojenčad Novalac CC i  Novalac 1 preventivno je s tržišta opozvala tvrtka Medis, hrvatski distributer proizvoda Novalac, proizvođača UP Medi-Europa SA, podrijetlom iz Francuske. Povučene su sljedeće serije: Novalac CC, 400g, serija 45405, rok upotrebe 23/09/2018;  Novalac 1, 400g, serija 9827622, rok upotrebe 22/08/2019;  Novalac 1, 400g, serija 9827623, rok upotrebe 22/08/2019; · Novalac 1, 400g, serija 9903524, rok upotrebe 24/09/2019, izvijestila je tvrtka Medis. Kako razlog opoziva naveden je moguć neprimjeren sadržaj estera masnih kiselina (3-MCPD, glicidil ester) koji je utvrđen u analizi. Esteri masnih kiselina nastaju u proizvodnji biljnih masti i ulja te su prisutni u gotovo svim termički obrađenim namirnicama koje sadrže biljne masti, između ostaloga i u mliječnoj hrani za dojenčad. Biljna ulja prisutna su u mliječnoj hrani za dojenčad jer su, kako se navodi, najsličnija masnoći u majčinom mlijeku. "Prehrambena industrija, Svjetska zdravstvena organizacija, Europska agencija za sigurnost hrane i druge institucije koje se bave proizvodnjom hrane i njezinom regulacijom već desetljećima proučavaju utjecaj tih spojeva na ljudsko zdravlje, ali o tome nemaju jedinstveno mišljenje. Kako bi se isključile bilo kakve moguće negativne posljedice za zdravlje, savjetujemo da kupci ne upotrebljavaju proizvode gore navedenih serija", stoji u priopćenju iz Medisa. Kupci mogu vratiti proizvode spomenutih proizvodnih serija u ljekarnu i dobit će povrat novca, dodaje se na kraju priopćenja.