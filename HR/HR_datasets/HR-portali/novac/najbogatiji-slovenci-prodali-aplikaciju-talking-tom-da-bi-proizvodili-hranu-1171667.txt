Supružnici Samo i Iza Login otkrili su za Bloomberg da su slovensku kompaniju Outfit7, poznatu diljem svijeta po aplikaciji Talking Tom, prodali da bi se mogli baviti svojim stvarnim ciljem – proizvodnjom hrane. Aplikaciju Talking Tom aktivno koristi 350 milijuna ljudi, a njezin YouTube kanal ima gotovo četiri milijuna pretplatnika i više od dvije milijarde pregleda. Kompaniju su Loginovi prodali jer su dobili, izjavili su u intervjuu za Bloomberg, poštenu ponudu, koja je dosegnula željenu cijenu od 898 milijuna eura, a kupac Outfit7 je kineska kompanija. Prodajom 60-postotnog udjela obitelj Login, kao suvlasnici, zaradili su 539 milijuna eura koje žele iskoristiti za rješavanje problema pomanjkanja hrane i njezinu održivu proizvodnju. Iza i Samo Login, osnivači kompanije Outfit7 na posljednjem popisu najbogatijih Slovenaca časopisa Manager zauzeli su prvo mjesto sa 699 milijuna eura.