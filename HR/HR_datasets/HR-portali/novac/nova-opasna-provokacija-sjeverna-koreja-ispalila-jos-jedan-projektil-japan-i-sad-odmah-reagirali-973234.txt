Foto: FAH SJEVERNA KOREJA ispalila je neidentificirani projektil u smjeru istoka, koji je nakon nekoliko minuta leta pao u Japansko more, a Japan je najavio mjere u suradnji s drugim državama radi obuzdavanja opetovanih sjevernokorejskih provokacija.  Informaciju o ispaljivanju projektila objavila je južnokorejska vojska, uz pretpostavku da je riječ o balističkoj raketi tipa Scud koja je preletjela nekih 450 kilometara i potom pala u Japansko more.  Sjeverna Koreja ima puno takvih raketa koje su projektirane u Sovjetskom Savezu. Njihove modificirane verzije imaju domet od 1.000 kilometara.  O ispaljivanju projektila odmah je obaviješten južnokorejski predsjednik Moon Jae-in, koji je u kratkom roku sazvao sjednicu vijeća nacionalne sigurnosti, objavio je u priopćenju ured glavnog stožera južnokorejske vojske.  Sjeverna Koreja proteklih je tjedana izvela niz probnih ispaljivanja balističkih raketa. Zadnji je test izveden 21. svibnja kada je projektil ispaljen s istočne obale u smjeru mora.  U nedjelju su iz Pjongjanga objavili da su testirali novo protuzračno oružje pod nadzorom čelnika Kima Jong Una.  Japan odmah reagirao  Japanska je vlada neposredno nakon priopćenja južnokorejske vojske uložila prosvjed protiv najnovijeg sjevernokorejskog lansiranja balističke rakete koja je po svemu sudeći pala unutar japanske ekonomske zone u Japanskom moru, objavio je glasnogovornik vlade Yoshihide Suga.  "Sjevernokorejsko ispaljivanje balističke rakete krajnje je problematično gledano iz perspektive sigurnosti pomorskog i zračnog prometa i predstavlja jasnu povredu rezolucija Vijeća sigurnosti Ujedinjenih naroda", kazao je Suga novinarima u izjavi koju su prenijele televizijske kuće.  "Japan apsolutno ne može tolerirati opetovane provokacije Sjeverne Koreje. Uložili smo oštar prosvjed Sjevernoj Koreji i najsnažnije osudili njezine poteze", dodao je japanski dužnosnik.  Dodao je i da zasada nije utvrđena nikakva šteta na brodovima ni na zrakoplovima.  Japanski premijer Shinzo Abe osudio je sjevernokorejsko lansiranje rakete i obećao da će u suradnji s drugim zemljama poduzeti mjere kako bi se obuzdale opetovane provokacije Pjongjanga.  "Kao što smo se složili na nedavnom sastanku G7, pitanje Sjeverne Koreje glavni je prioritet za međunarodnu zajednicu", izjavio je Abe novinarima u nastupu koji su prenosile televizijske kuće.  "U suradnji sa SAD-om poduzet ćemo jasne mjere kako bismo odvratili Sjevernu Koreju od takvih poteza", poručio je japanski premijer.  Dodao je i da će Tokio ostati u bliskom kontaktu s Južnom Korejom i drugim zemljama.  Trump brifiran o ispaljivanju rakete  Odvojeno je dužnosnik Bijele kuće kazao da je i američki predsjednik Donald Trump obaviješten o ispaljivanju projektila.  "Vlada SAD-a zna što se dogodilo", izjavio je. "Predsjednik je brifiran".  Iz Washingtona su u više navrata poručivali da priželjkuju raspravu s Kinom o novoj rezoluciji Vijeća sigurnosti UN-a o toj temi. Napomenuli su također da su u Pekingu svjesni vremenskog limita pregovora koji bi trebali obuzdati sjevernokorejski vojni program.