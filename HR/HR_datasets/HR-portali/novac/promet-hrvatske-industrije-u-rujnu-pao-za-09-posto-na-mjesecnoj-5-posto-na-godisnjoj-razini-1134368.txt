Ukupni promet hrvatske industrije u rujnu ove godine na mjesečnoj je razini pao za 0,9 posto, dok se na godišnjoj razini bilježi pad od 5 posto, pokazuju podaci Državnog zavoda za statistiku (DZS).  Ukupni sezonski i kalendarski prilagođen promet industrije u rujnu je, u odnosu na kolovoz, pao za 0,9 posto, i to uslijed pada prometa na domaćem tržištu za 5,5 posto, dok je na stranim tržištima zabilježen rast od 2,7 posto.  Na godišnjoj razini, u rujnu ove prema rujnu prošle godine, ukupni promet industrije, kalendarski prilagođen, bilježi pad od 5 posto. Pritom je na domaćem tržištu zabilježen pad prometa za 7,1 posto, a na stranim tržištima za 0,7 posto. Tako je u rujnu nastavljen godišnji pad prometa hrvatske industrije, koji se bilježi od prosinca prošle godine, a nakratko prekinut samo u kolovozu ove godine.  Tako su i kumulativni podaci za prvih devet mjeseci ove godine u minusu, odnosno promet industrije iz tog razdoblja manji je za 4,3 posto prema prometu iz prvih devet mjeseci prošle godine. Promatrano prema glavnim industrijskim granama, u devetom mjesecu ove godine ukupna prodaja kapitalnih proizvoda pala je za 20 posto u odnosu na kolovoz, dok je promet netrajnim proizvodima za široku potrošnju smanjen za 9 posto, a trajnima proizvoda za široku potrošnju za 5,8 posto. Kod intermedijarnih proizvoda se, pak, bilježi povećanje prometa za 12,7 posto, a energije za 7,5 posto.  Međugodišnja usporedba, prema lanjskom rujnu, ukazuje na manji promet energijom za 14,4 posto, kapitalnim proizvodima za 7,6 posto, netrajnim proizvodima za široku potrošnju za 6,8 posto, a trajnim proizvodima za široku potrošnju za 1,8 posto. Rast prometa, od 2 posto, bilježi se samo kod intermedijarnih proizvoda. >> Tijekom slijedećih 15 godina naftna industrija će se sasvim promijeniti