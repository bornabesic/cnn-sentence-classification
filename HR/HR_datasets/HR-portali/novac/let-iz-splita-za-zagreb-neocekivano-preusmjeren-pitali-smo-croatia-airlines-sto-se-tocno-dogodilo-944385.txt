Foto: FAH NAKON dojave čitatelja koji su na stranici Flight Radar 24 primijetili da je međunarodna zračna luka u Zagrebu bila zatvorena i da jedan avion koji je trebao sletijeti u Zagreb leti natrag u Split, kontaktirali smo Pleso kako bismo doznali što se točno dogodilo.  U zračnoj luci su nam samo rekli kako moramo kontaktirati avioprijevoznika Croatia Airlines za više informacija, jer se radi o njihovom avionu. Više informacija nisu imali.  Iz Croatia Airlinesa su nam odgovorili kako je došlo do poremećaja u planiranom redu letenja zbog guste magle koja se smatra višom silom:  "Zrakoplov na liniji OU381 Split – Zagreb preusmjeren je natrag u splitsku zračnu luku jer su se tijekom leta prema Zagrebu pogoršali meteorološki uvjeti u MZL Zagreb, odnosno došlo je do stvaranja guste magle koja je bila iznad dopuštenih granica za sigurno slijetanje zrakoplova. Croatia Airlines jučer je u splitsku zračnu luku preusmjerio i međunarodne letove Beč – Zagreb i Bruxelles – Zagreb. Riječ je o standardnim sigurnosnim procedurama, koje se primjenjuju isključivo zbog sigurnosti putnika, odnosno letenja, što je u prioritet u poslovanju kompanije."  Putnicima osiguran prvi sljedeći let  Rečeno nam je kako je putnicima sa svih navedenih letova osiguran prvi raspoloživi let iz Splita u Zagreb nakon što su se uvjeti u međunarodnoj luci Zagreb normalizirali tijekom večeri.   Kako kažu iz Croatia Airlinesa, putnici su prevezeni zrakoplovom Airbus320, koji je iz Splita poletio u ponoć, a u Zagreb sletio 50 minuta iz ponoći.  Croatia Airlines se ispričala putnicima kojima su poremećeni planovi za putovanje, iako na te uvjete nisu mogli utjecati.   Za razliku od Croatia Airlinesa koji su nam objasnili situaciju i ispričali se putnicima, u zračnoj luci nisu imali objašnjenja o sinoćnjim događajima, te su nas samo uputili na Croatia Airlines.