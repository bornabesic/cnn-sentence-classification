Grupa Podravka ostvarila je u 2016. godini neto dobit od 182,4 milijuna kuna, što je 54,7 posto više nego godinu dana prije, bez utjecaja jednokratnog konsolidacijskog efekta Žita i odgođenog poreznog prihoda Belupa u 2015., izvijestili su u utorak iz te kompanije. Prihodi od prodaje su iznosili 4,18 milijardi kuna, i povećani su 15,4 posto u odnosu na godinu ranije. Na rast prihoda od prodaje, kako se navodi, pozitivno je utjecala puna godina konsolidacije Grupe Žito, a rast je ostvaren usprkos negativnom utjecaju tečajnih razlika u ukupnom iznosu od 54,4 milijuna kuna. Konsolidacija Grupe Žito započeta krajem 2015., kao i nastavak ulaganja u odjel Nova tržišta, obilježili su kretanje ostvarene EBITDA u 2016, koja je porasla 0,2 posto. Ostvaren je novčani tok iz poslovnih aktivnosti od 476,7 milijuna kuna odnosno rast za dodatnih 202,5 milijuna kuna što je uz povoljne uvjeti kreditiranja omogućilo nastavak investiranja u nove tvornice Belupa te razvoj novih segmenata poslovanja i tržišta, navodi se u priopćenju. Ukupno su kapitalna ulaganja u daljnji razvoj poslovanja u 2016. iznosila 594,2 milijuna kuna i veća su 2,2 puta u odnosu na 2015. godinu. Strateško poslovno područje Prehrana je uslijed pozitivnog utjecaja pune godine konsolidacije Grupe Žito ostvarilo 19,4 posto više prihode, usprkos značajnog negativnog utjecaja tečajnih razlika te negativnih trendova u kretanju ključnih potkategorija u regiji Adria. Prihodi od prodaje strateškog poslovnog područja Farmaceutika iznosili su 815,2 milijuna kuna i povećani su 1,3 posto. Bez utjecaja tečajnih razlika, segment Farmaceutike ostvario bi rast prihoda od 3,4 posto. Vlastiti brandovi ostvarili su rast prihoda od 5,5 posto, ponajviše uslijed širenja poslovne suradnje na tržištu Rusije. Prihodi Podravke od prodaje prvi put iznad 4 mlrd kuna Promatrano po tržištima Grupe Podravka, glavni pokretač rasta u promatranom razdoblju je regija Rusija, ZND i Baltik koja je ostvarila 35,8 posto više prihode. U protekloj godini rast prihoda od prodaje ostvarila je i regija Nova tržišta, za 5,4 posto. "Protekle godine po prvi puta grupa Podravka ostvarila je prihod od prodaje veći od 4 milijarde kuna kojem je značajan doprinos dala uspješna prva godina integracije Žita", poručio je predsjednik Uprave Zvonimir Mršić. Uz brojne druge aktivnosti godinu će, kako je poručio, pamtiti i po isplati dividende prvi puta nakon deset godina u iznosu od 7 kuna po dionici. Iskazano je veliko povjerenje investitora koje se ogleda u refinanciranju uz najnižu cijenu duga u regiji, rekao je u priopćenju. Prošla je godina, dodao je Mršić, bila godina velikih iskoraka Podravke u nove segmente poslovanja, kao što je Food Solution uz inovacije u segmentima Prehrane i Farmaceutike. Lansirane su brojne inovacije poznatih brandova u hrani te novi lijekovi u kategorijama receptnih i bezreceptnih lijekova Belupa. Započeli su kreiranje nove poslovne divizije Nutraceutika koja koristi sinergijski efekt iz dvaju baznih segmenata hrane i lijekova. Cilj - udvostručenje prihoda do 2021. "Tijekom 2016. nastavljena je daljnja internacionalizacija poslovanja uz ubrzanje započetih aktivnosti vezanih uz iskorak Podravke na tržišta Bliskog Istoka, Afrike i Kine. Belupo je pred dovršetkom investicijskog ciklusa od 500 milijuna kuna, a kada sredinom ove godine započne proizvodnja u dvije nove tvornice, koji će stvoriti 100 novih radnih mjesta, značajno će utjecati na rast bruto nacionalnog proizvoda, povećanje izvoza te poboljšati opću percepciju domaće industrije", poručio je Mršić prilikom objave nerevidiranih rezultata poslovanja za 2016. godinu Istaknuo je da je Uprava Podravke izradila novi petogodišnji plan s jasnom ambicijom udvostručenja prihoda Podravke do 2021. godine.. U 2016. cijena dionica Podravke s rastom od 13 posto pratila je rast domaćih dioničkih indeksa Crobex i Crobex10 koji su pojedinačno rasli 18,1 posto i 17,1 posto, zaključuje se u priopćenju. >> Mršić odgovara Tedeschiju: Dok su neki stjecali prve milijune na žvakaćim gumama, mi smo branili zemlju 