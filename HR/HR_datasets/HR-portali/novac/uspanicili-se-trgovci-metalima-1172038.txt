Bonitetna kuća Moody’s srušila je kreditni rejting Kine za cijelu ocjenu – s Aa3 na A1, i to s negativnim izgledima upozoravajući na rastući unutarnji dug svjetske ekonomske velesile. Rejting im je sada istovjetan onome Saudijske Arabije, Japana i Estonije. Kinezi su oštro odbacili kritike Moody’sa kao neosnovane, ali vijest je preplašila investitore pa je pala vrijednost nekoliko valuta i robe koju Kina najviše uvozi. Nikal je jeftiniji za 2,1 posto, bakar za 0,6 posto, a željezo čak 4,7 posto što je posljedica očekivanja nižih narudžbi iz Kine. Svjetske burze do kraja su se dana trgovanja oporavile od šokantnog poteza Moody’sa koji su Kinezi ocijenili kao malicioznost jer njihov kreditni rejting nije ‘diran’ od 1989. Većinu duga drže domaći ulagači i kvazidržavne institucije  – Apsolutno su neutemeljene tvrdnje Moody’sa da Vlada ne može plaćati unutarnji dug te dug državnih tvrtki – priopćilo je ministarstvo financija Kine dodajući da je bonitetna kuća podcijenila kapacitet Vlade za provođenje dubokih reformi i jačanje potražnje na tržištu. Neobično kod odluke da se snizi kreditni rejting Kine jest i činjenica da većinu kineskog duga drže domaći ulagači i kvazidržavne institucije dok se tek mali dio duga prodao inozemnim ulagačima. Javni dug Kine popeo se lani na 260 posto BDP-a, što je velik skok u odnosu na 2008. kada je iznosio 160 posto BDP-a, ali tek je 12 posto BDP-a vrijedan dug prodan strancima. I Moody’s napominje da bi se pritisak na javne financije mogao znatno ublažiti reformama, koje su zapravo prioritet kineske politike i administracije predsjednika Xi Jinpinga. Nominalni rast BDP-a Kine u prvom tromjesečju 2017. iznosio je 11,8 posto, što je najbrži rast u posljednjih pet godina, ali brzi rast tjera i inflaciju koja nagriza zarade kompanija pa je time teže otplaćivati dugove državnih tvrtki. Ipak, kinesko ministarstvo financija ističe da kontroliraju pokazatelje i da očekuju umjereni rast u idućih nekoliko godina. Cilj im je postići rast od 6,5 posto BDP-a u tekućoj godini, ali i potaknuti potražnju unutar ekonomije. Već neko vrijeme je primjetno usporavanje narudžbi iz Kine, ali Moody’s je potaknuo paniku među trgovcima robom i metalima. Burzovni ulagači nisu se previše osvrtali na mišljenje Moody’sa pa je čak i šangajski indeks do kraja trgovanja nadoknadio gubitak vrijednosti s početka dana.