Foto: Hina DANAS su se po prvi put sastali novi predsjednik Francuske, Emmanuel Macron i ruski predsjednik Vladimir Putin. Macron je Putina pozvao da sudjeluje na otvorenju izložbe u čast tristote godišnjice posjeta Francuskoj Petra Velikog do kojeg je došlo 1717. godine.   "Imam veliko poštovanje prema Rusiji i pozvao sam Vladimira Putina u posjet u okviru 300 godina diplomatske suradnje", izjavio je Macron proteklog vikenda.   Nakon sastanka koji je trajao gotovo tri sata, Macron i Putin su izašli pred novinare. Macron: Ozbiljni problemi ne mogu se riješiti bez Rusije  Francuski predsjednik je poručio kako se ozbiljni međunarodni problemi ne mogu riješiti bez Moskve te je naglasio važnost Rusije u modernom svijetu, piše Russia Today.  "Niti jedan veliki problem na svijetu se ne može riješiti bez Rusije", rekao je na konferenciji za medije Macron.   Dodao je i kako je Francuska zainteresirana za intenzivniju suradnjom s Rusijom, posebno u vidu krize u Siriji. Zaključio je kako je borba protiv Islamske države "apsolutni prioritet" za Francusku, ali i kako je korištenje kemijskog oružja "crvena linija" koja se ne smije prijeći te kako bi korištenje takvog oružja u Siriji rezultiralo odmazdom Francuske. Radna skupina za borbu protiv terorizma  Putin je na konferenciji za medije rekao kako su Rusija i Francuska odlučne u uspostavi suradnje po pitanju krize u Siriji, Ukrajini i Korejskom poluotoku, kao i kako će se protiv terorizma boriti skupa.   Predsjednik Rusije dodao je kako su se on i Macron posebice dogovorili o uspostavi radne skupine za borbu protiv terorizma, prenosi Russia Today.  Macron je priznao kako on i Putin imaju određena neslaganja ali je dodao i kako su o njima razgovarali otvoreno.