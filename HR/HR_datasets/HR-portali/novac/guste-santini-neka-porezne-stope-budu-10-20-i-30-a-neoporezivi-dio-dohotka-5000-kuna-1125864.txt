Porezni sustav mora biti jasno dizajniran kako bi bio jeftin u primjeni te konkurentan poreznim sustavima drugih država što znači da porezna presija mora biti manja ili najviše jednaka usporedivim, odnosno konkurentskim zemljama, poruka je s jučerašnje konferencije Hrvatskog drvnog klastera (HDK). Situacija u drvnoj industriji dobar je primjer radnointenzivnog sektora gdje se smanjenje porezne presije može brzo i očigledno osjetiti, kazao je naš poznati porezni stručnjak, prof. dr. Guste Santini.  Santini, koji je za HDK izradio detaljnu studiju smanjenja porezne presije na taj sektor, objašnjava kako su njegova reforma i reforma koju je ovih dana predložio ministar financija Zdravko Marić, vektorski na istoj crti. No po njegovu mišljenju, reforma koju predlaže Vlada nije dovoljno snažna da u kratkom roku dinamizira gospodarsku aktivnost. Štoviše, nije izvjesno hoće li usvajanje Vladinog prijedloga reforme imati značajnije učinke na poboljšanje financijske slike gospodarstva. – Mišljenja sam da je smanjenje stope poreza na dobit sa 20 na 18 i 12 po svom učinku od daleko manjeg značaja od mog prijedloga povrata zaštitne kamate na kapital 2000. – kaže Santini, ističući kako njegov prijedlog povrata zaštitne kamate na kapital svodi porez na dobit u red nebitnih fiskalnih instrumenata. Umjesto Vladinog prijedloga neoporezivog dijela dohotka od 3800, predlaže pak da iznos neoporezivog dijela dohotka iznosi 5000 kuna. Vladin prijedlog smanjuje porezne stope od postojećih 12, 25 i 40, na 12, 24 i 36, dok njegov prijedlog respektivno predlaže porezne stope od 10, 20 i 30%.  – Posebno bitno je da predlažem poreznu stopu od 30% na dohotke iznad 30.000 kuna te potpunu integraciju poreza na dobit i dohodak, čega nema u Vladinom prijedlogu. Za razliku od Vlade, ne podržavam nikavo dodatno oporezivanje imovine iz ekonomskih razloga – istaknuo je Santini. >> Novi PDV ostavit će 300 kuna u džepu siromašnih i nezaposlenih >> Plaće rasterećene, PDV u turizmu vraća se na 25% 