Milijarderi, biznismeni, premijeri – najmoćniji ljudi svijeta većinu će idućeg tjedna provesti u alpskom gradiću Davosu da bi raspravili jesu li svojim djelovanjem u okviru Svjetskog ekonomskog foruma sami minirali ideje zbog kojih se okupljaju 40 godina. Moćni Davos, na kojem će sudjelovati i premijer Andrej Plenković, prvi put u povijesti pita se je li sam sebi izvor problema. Promocija globalizacije i slobodne trgovine ideja mu je vodilja, ali ove godine raspravljat će o tome kako doskočiti popularizaciji nacionalizma i skepticizma, ali i kako osnažiti srednju klasu. Mislili da Trump nema šanse Uoči foruma koji se održava od utorka 17. siječnja do petka 20. siječnja bivši glavni ekonomist Međunarodnoga monetarnog fonda, a danas redovni profesor na Harvardu Kenneth Rogoff podsjeća na to da je lanjski Davos zaključio da Donald Trump nema šanse postati predsjednik SAD-a. – Ma kako bilo nevjerojatno, gotovo uvijek ostvari se upravo suprotno od onoga što se zaključi konsenzusom u Davosu – kritizira Rogoff. Poslovna i politička elita previdjela je i Brexit i pobjedu Trumpa, ali i činjenicu da promjene na političkom polju negativno utječu na financijska tržišta i, konačno, na njihove novčanike. Oporavak na burzama nakon krize i rast gospodarstva najviše su pogodovali bogatima i malo su donijeli srednjoj klasi, a na to birači reagiraju biranjem populista s protekcionističkim ekonomskim programima. Da je Davos u strahu, pokazuje i program konferencije na kojem je uvodna tema spašavanje standarda srednje klase, problem kojem u svojoj prezentaciji mora doskočiti prva žena Međunarodnoga monetarnog fonda Christine Lagarde, dok je nekoliko panela posvećeno temi smirivanja tenzija u auri nacionalizma. Najviše interesa pobuđuje nastup kineskog predsjednika Xi Jinpinga koji na Davos dolazi prvi put da bi promovirao ideju panazijskoga trgovinskog sporazuma, zamrlu nakon Trumpove pobjede. Ironija leži u činjenici da komunistička Kina promiče slobodnu trgovinu, a demokratski svijet otvara temu protekcionizma. A kako i ne bi s obzirom na političke okolnosti koje je Davos previdio, a koje ga tjeraju da ozbiljno razmotri problem nejednakosti u šansi za uspjeh. Svjetska politika duboko je zagazila u populizam, počevši s Brexitom, pobjedom Trumpa, a nastavlja ostavkom Matea Renzija u Italiji i jačanjem pozicije Marine Le Pen u Francuskoj. Pitanje je tko će pobijediti na skorašnjim izborima u Njemačkoj, u kojoj desničari jačaju na pitanju imigrantske politike i slabe moć Angele Merkel. Opasno podsjeća na 1929. Populizam podiže cijenu čak trećine državnih obveznica koje je analizirao Merrill Lynch, dok je u listopadu 2016. taj problem uočen kod tek 9% državnih obveznica. Diljem svijeta dižu se pokreti koji se protive establišmentu pa, iako su u svojoj pojavi različiti, dijele generalni otpor prema vladajućim elitama i žele mijenjati sistem revolucijom. Sve opasno podsjeća na 1929. Zaključno, teze koje je Davos promovirao 40 godina u najboljem su slučaju načete, a u najgorem scenariju mrtve i s tim se teretom 2017. moraju suočiti i na njega odgovoriti. >> Šefica MMF-a Christine Lagarde proglašena krivom zbog nezakonite isplate 400 milijuna eura 