Utjecaj krize u Agrokoru odrazio se na brojne povezane kompanije u zemlji, Agrokorove dobavljače, kroz niže prihode pa i dobit, no rezervacije za moguće gubitke većina njih još nije iskazala u tromjesečnim izvješćima. S druge strane, zbog drukčijih pravila, banke koje su izložene prema Agrokoru morale su to učiniti, što se odrazilo na njihove slabije rezultate. Ponajprije Zagrebačka banka, koja je iskazala gubitak, a ta je banka i najizloženija Agrokoru. Značajan pad dobiti imale su zbog rezervacija za Agrokor i HPB i PBZ. Još veći udarac na male Takav odnos tvrtki gdje neke računaju na gubitke, a druge se nadaju naplati, stvara i lagano nepovjerenje investitora. Dodatno ih zabrinjava i mogućnost da će banke u sljedećem izvješću morati napraviti i rezervacije za dobavljače Agrokora. Jer, kriza koncerna već utječe na velike tvrtke, a sigurno će još više utjecati na one manje, pa analitičari tržišta već upozoravaju da su nedavne najave predsjednika uprave PBZ-a Bože Prke o valu predstečajnih nagodbi neizbježne. Najveći odraz na poslovne rezultate vidljiv je na Agrokorovim najvećim dobavljačima, koji su to i priznali u svojim izvješćima za prvo tromjesečje. Rezervacije je već ranije napravio Adris, pa i Mercator. Kraš je 15 posto stavio u rezervacije, a ne isključuje da to i korigira u sljedećem izvješću. Kraš je, navodno, kako se čuje iz izvora bliskih kompaniji, kroz robu izložen prema Agrokoru 10 milijuna kuna, a oko 20 milijuna kuna odnosi se na dug po regresnim mjenicama. Iako su dug po mjenicama već naplatili, banka ih sada regresno tereti kao i ostalih gotovo 200 dobavljača Agrokora. Neće ugroziti Podravku Podravka je u nešto većem iznosu izložena prema Agrokoru, ali nema opasnosti da ugrozi poslovanje, kažu izvori bliski kompaniji. Uostalom, Podravka je mirnija jer ima potraživanje po mjenicama za izdanu robu, a ne i za odobravane zajmove. Zato u toj tvrtki ne smatraju da je potrebno zasad išta stavljati u rezervacije i računati na gubitke i vjeruju da ima mogućnosti za naplatu. Kao i Atlantic grupa, koja također moguće gubitke nije stavila u rezervacije. Prošli tjedan kompanije izlistane na burzi objavile su rezultate poslovanja. Krašu je povećana neto dobit za čak 171 posto, dok su konsolidirani prihodi veći za 1,5 posto. Za 2,9 posto pali su prihodi od prodaje Atlantic grupe, zbog raskida s Herbalifeom, ali i problema s Agrokorom. Dukat je uz to imao i problem s jeftinom konkurencijom, a u prvom tromjesečju imao je gubitak od 1,5 milijuna kuna. Grupa Podravka imala je za 83,9 milijuna kuna niže prihode od prodaje, a kako ističe, uz prodaju asortimana pića i ukidanje dijela mesnog asortimana, upravo je pad prodaje s Agrokorom utjecao na to.   