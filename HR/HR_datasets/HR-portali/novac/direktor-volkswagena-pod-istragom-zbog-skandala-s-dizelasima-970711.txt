Foto: FAH PROTIV predsjednika poslovodnog odbora Volkswagena Matthiasa Muellera, koji je istodobno i član uprave Porsche Holdinga, pokrenuta je istraga zbog sumnje u manipulaciju tržištem dionica vezano uz skandal s lažiranim izvješćima o štetnosti ispušnih plinova volkswagenovih dizel motora, priopćilo je Državno odvjetništvo u Stuttgartu. "Postoji opravdana sumnja da je Mueller kao član uprave Porsche Holdinga, svjesno prekasno obavijestio dioničare Porschea o financijskim posljedicama skandala s dizelovim motorima", stoji u priopćenju Državnog odvjetništva u Stuttgartu, gdje se nalazi uprava Porschea.  Osim Muellera u istragu su uključeni i bivši predsjednik uprave VW-a Martin Winterkorn, kao i predsjednik nadzornog odbora VW-a i član upravnog odbora Porschea Hans-Dieter Poesch. Podaci su utjecali na promet dionicama  Tvrtke koje su upisane na burzu obvezne su objavljivati informacije koje bi mogle utjecati na kretanje cijena dionica. Porsche Holding odbacio je sve optužbe i priopćio kako je "pravodobno" objavljivao sve, za vlasnike dionica, relevantne podatke.  Volkswagen je 2015., na pritisak američkih vlasti koje su i otkrile manipulacije, priznao da je više godina objavljivao manipulirane tablice vrijednosti ispušnih plinova dizel vozila.