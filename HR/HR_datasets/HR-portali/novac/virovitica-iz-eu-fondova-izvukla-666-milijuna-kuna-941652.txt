Foto: virovitica.hr  GRAD Virovitica objavio je natječaje za izvođene radova na obnovi Dvorca Pejačević i revitalizaciji virovitičkog Gradskog parka nakon što je obavljena kontrola dokumentacije za nadmetanje u Središnjoj agenciji za financiranje i ugovaranje.  "Dvorac je vremenom zajedno s parkom kontinuirano propadao, nikada nije bilo dovoljno novaca za njihovu obnovu i revitalizaciju. Projekt smo počeli pripremati još 2003., a osim dvorca i parka čeka nas i niz drugih aktivnosti na gradskim ulicama jer sve moramo prilagoditi tom projektu.  Završetkom obnove dobit ćemo jedan od najvećih zelenih trgova u Hrvatskoj. Projekt obnove i unapređenje upravljanja kulturnom baštinom doprinosi razvoju kontinentalnog turizma i stvaranju boljih socio-ekonomskih uvjeta na lokalnoj i regionalnoj razini", rekao je gradonačelnik Virovitice Ivica Kirin.  Početak radova predviđen je u proljeće ove godine, a trajat će 18 mjeseci.  Riječ je o projektu vrijednom 81,4 milijuna kuna, sufinanciranom iz Fonda za regionalni razvoj Europske unije sa 66,6 milijuna kuna.  Nositelj projekta je Grad Virovitica, a partneri su Turistička zajednica grada Virovitice, Turistička zajednica Virovitičko-podravske županije, Drvni klaster Virovitičko-podravske županije i Javna ustanova za upravljanje zaštićenim dijelovima prirode i ekološkom mrežom Virovitičko-podravske županije.  Dvorac Pejačević, građen od 1800. do 1804. prema nacrtima bečkog arhitekta N. Rotha, jedan je od najljepših dvoraca u Hrvatskoj. Raskošno kasnobarokno-klasicističko zdanje okruženo starim i zaštićenim parkom s rijetkom vrstama biljnog svijeta, jedinstveno je jer je građeno longitudinalno i dominira gradom, a svojim položajem uvjetovao je urbanistički razvoj Virovitice.