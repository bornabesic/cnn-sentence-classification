Nezapamćeno ludilo oko igre Pokemon GO povećalo je tržišnu vrijednost Nintenda, vlasnika trećine tvrtke Pokemon, za vrtoglavih 17 milijardi dolara u samo tjedan dana. No, osim što se pokazalo vrlo lukrativno, plasiranje aplikacije koja igrače tjera na hvatanje Pokemona na zadanim lokacijama promijenilo je i stratešku orijentaciju tvrtke. Sve dotad u Nintendu su, naime, koristili svaku priliku da istaknu da će im u primarnom fokusu biti igraće konzole, a igre za mobitele samo su mamac da bi što više ljudi privukli na njih. Sad će investitori koji su se zalagali za taj razvojni smjer očito morati promijeniti perspektivu; uspjeh igre u ovim je razmjerima bio potpuno nezamisliv čak i njezinim kreatorima. – Nadam se da ćete sada shvatiti snagu pametnih telefona i da to znači potpunu promjenu strategije – prokomentirao je za Reuters Seth Fischer, osnivač i glavni investitor Oasis Managementa, jednog od najvećih rizičnih fondova u Aziji koji je istodobno i mali dioničar u Nintendu, a već se godinama zalaže da tvrtka razvija i prodaje igre za uređaje koji koriste Appleove i Googleove platforme. Sljedeći bi im potez, smatra, trebala biti monetizacija ostatka od oko 4000 patenata za mobilne igre i igre s više igrača. Vjeruje da bi godišnje mogli zaraditi dodatnih 290 do 570 milijuna dolara od njihova licenciranja. Šef Nintenda Satoru Iwata lani je, međutim, isticao da se ne očekuju veće promjene u strategiji i da se nisu okrenuli igrama jer su izgubili entuzijazam za konzole, no glasnogovornik kompanije sada je poručio da imaju tri cilja: maksimizirati izloženost Nintendova intelektualnog vlasništva potrošačima, ostvariti profit na mobitelima i kreirati sinergiju s biznisom s konzolama. Pokemon GO na putu je da postane prva mobilna igra koja zarađuje više od četiri milijarde dolara na godinu, čime bi “potukli” Candy Crush Sagu i Supercellov Clash of Clans. Ali, zbog zajedničkog vlasništva nad tvrtkom, Nintendu bi to donijelo tek tri posto udjela u neto dobiti u ovoj računovodstvenoj godini. 