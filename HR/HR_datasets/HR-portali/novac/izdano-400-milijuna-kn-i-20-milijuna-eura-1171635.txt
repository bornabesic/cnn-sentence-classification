Ususret dospijeću 330 milijuna kuna i 16 milijuna eura dugova po trezorskim zapisima, Ministarstvo financija u utorak je na aukciji prodalo 400 milijuna kuna i 20 milijuna eura novih zapisa, što je više od planiranoga. Kako je objavljeno iz tog ministarstva, na upis je bilo ponuđeno 350 milijuna kuna i 10 milijuna eura trezorskih zapisa. Financijske institucije podastrle su ponude čija je vrijednost dosegnula 682 milijuna kuna i 30,1 milijun eura. Ministarstvo je prihvatilo upis 400 milijuna kuna trezorskih zapisa s rokom dospijeća od godinu dana, po prosječnoj kamatnoj stopi od 0,45 posto, istoj kao i na prošloj aukciji, održanoj 2. svibnja. Ujedno, prihvatilo je i upis 20 milijuna eura trezorskih zapisa s rokom dospijeća za godinu dana po prosječnoj kamatnoj stopi od 0,05 posto. Posljednji put izdani su eurski trezorci krajem studenoga lani, također uz kamatu od 0,05 posto. S obzirom na to da na naplatu dospijeva 330 milijuna kuna trezoraca, saldo upisanih trezorskih zapisa povećava se za 70 milijuna, na 17,588 milijardi kuna. Saldo eurskih trezorskih zapisa, uz istodobno dospijeće 16 milijuna eura, povećava se ovim novim izdanjem za 4 milijuna eura, na 103,6 milijuna. O datumu sljedeće aukcije eurskih trezoraca Ministarstvo financija obavijestit će naknadno, dok će se iduća aukcija kunskih održati 30. svibnja.