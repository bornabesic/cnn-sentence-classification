Foto: Facebook/ Radio Taxi Zagreb; Screenshot: N1 AKO Ministarstvo mora, prometa i infrastrukture ne zabrani rad Ubera, taksisti iz Radio taksija započet će prosvjed. Ako ni mirnim prosvjedom ne ostvare zacrtano, tvrde da će blokirati Zagreb. >> TAKSISTI PRIJETE "Blokirat ćemo cijeli Zagreb"  "Pripremamo prosvjed i on će biti opcija svih legalnih taksista u Hrvatskoj jer nam Uber krade kruh. Njih treba uokviriti u neki zakon jer način kako rade je nelegalan. Oni ne bi smjeli postojati. Ovaj posao radim 40 godina. Uvijek sam ispunjavao sve zakonske propise, a Uber to ne radi", rekao je za Index Jozo Kovačević, predsjednik Udruženja Radio taksi Zagreb.  Kao i uvijek kad je ova tema aktualna, najava blokade Zagreba izazvala je žestoke reakcije na društvenim mrežama.  Poduzetnik Saša Cvetojević za cijelu situaciju, jasno, krivi taksiste.   To je to. Kad vam promet padne, ne krivite svoje visoke cijene, neposlovnost, prljave taksije ili neuredne vozače. Ne krivite to što vas se svaki put mora TRAŽITI račun. Krivite one druge.  A kad nađete krivca, to može biti onaj tko vam "otima posao" ili onaj koji donosi zakone - ne blokirajte njemu promet, nego blokirajte promet svima. Blokirajte aerodrom, glavne prometnice. K vragu, stanite nasred autoputa. Blokirajte i prilaz školama i bolnicama. Ne moraju ni drugi zaradit kruh, ako vi ne možete. Neka vide što se dešava kad vi ne možete imati monopol i kad ne možete raditi s cijenama koje mislite da su ok. "Svi na ulice, sve blokirajmo jedni drugima"  Dobrodošli u realnost.   Tako će i pekari, jer peciva i kruh prodaju Lidli i Konzumi. Tako će i mesari, jer je meso u trgovinama jeftinije nego u njihovim mesnicama. Tako će i brodograditelji, jer glupi kupci kupuju kineske tankere a ne ove koje oni rade. Tako će i trgovci, jer ovi veliki uništavaju male, velikim i ugodnim prostorima i nižim cijenama. A veliki će tako protiv ovih novih, malih, koji prodaju sve to preko tih interneta.   Svi na ulice, blokirajmo sve. Jedni drugima. Neka vlada odluči tko ima pravo šišati koje ovce. A ne ovako, da svaka ovca sama bira. Glupe ovce, zamisli, sad bi birale i kakvim škarama ih šišaju. Još će tražit i da ne čupa, te možda i muziku. Dosta! Ovce - u tor! Regulirano! Jedna po jedna, čekati šišanje i ne meketat! Inače ćemo blokirati šišanje svima", napisao je Cvetojević na svom Facebooku.   Za Index je kratko prokomentirao na što je mislio.   "Smatram da taksisti imaju puno zamjeriti Uberu, ali to neka rješavaju s Uberom i ministarstvom, nek ministarstvo blokiraju jer preko godinu dana nije donijelo regulaciju. A ovo što oni rade su nasilne metode, ako su to radili u Francuskoj, to nije pozitivan primjer, štete životu, turizmu, to je nedopustivo", smatra Cvetojević.