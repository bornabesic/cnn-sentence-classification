Hrvatski Telekom objavio je svoje nerevidirane konsolidirane rezultate za prvih šest mjeseci 2016. godine. U njihovom priopćenju stoji kako je u prva dva kvartala zabilježen rast operativne dobiti. Priopćenje prenosimo u cijelosti:  "U prvoj polovini 2016. prihodi Hrvatskog Telekoma rasli su 3 % u odnosu na isto razdoblje 2015. godine i iznose 3,4 milijarde kuna. U prva dva kvartala zabilježen je i  rast operativne dobiti prije kamata, oporezivanja, deprecijacije i amortizacije (EBITDA prije jednokratnih stavki) za 1,4 %. EBITDA iznosi 1,34 milijarde kuna uz EBITDA maržu od 39,3 %. Neto dobit u prvoj polovini godine iznosi 417 milijuna kuna i veća je za 2,7 % u odnosu na prvu polovicu 2015. Nastavak investicijskog ciklusa, rast ulaganja u inovativne usluge i infrastrukturu Prvo polugodište 2016. godine obilježili su intenzivne aktivnosti usmjerene na poboljšanje korisničkog iskustva, inovativne usluge i nastavak investicija u infrastrukturu. Nastavljen je snažan investicijski ciklus, pa su kapitalna ulaganja povećana u odnosu na prvo polugodište 2015. za 10 %, na 645 milijuna kuna, s fokusom na razvoj nepokretne i pokretne mreže, posebno povećanje kapaciteta za širokopojasni pristup internetu. Brzine pristupa u 4G mreži povećane su sa 150 Mbit/s na 225 Mbit/s, a u određenim područjima i na 262,5 Mbit/s. Pokrivenost stanovništva u zatvorenom prostoru povećana je sa 65,2 posto na 67,4 posto. Mogućnost optičkog pristupa u nepokretnoj mreži proširena je na više od 227 tisuća kućanstava. U prvom polugodištu HT je predstavio i novi jedinstveni koncept usluga na telekomunikacijskom tržištu Magenta 1. Inovativna u konceptu i osnovnoj ideji, Magenta 1 objedinjava sve fiksne i mobilne usluge u jednom paketu. Činjenica da je Magentu 1 prihvatilo već više od 20.000 korisnika pokazuje da je HT ovom inovacijom pogodio njihove potrebe. Projekti iz prvog vala strateškog programa Horizont dali su očekivane rezultate u područjima poboljšanja korisničkog iskustva, unapređenja poslovanja i financijskog učinka. Komentirajući polugodišnje rezultate, predsjednik Uprave Hrvatskog Telekoma Davor Tomašković istaknuo je:  "Možemo biti vrlo zadovoljni financijskim rezultatima u prvih šest mjeseci, jer nam oni pokazuju da korisnici prepoznaju sve pogodnosti naših fiksnih i mobilnih ponuda. Bilježimo porast prosječnog prihoda po korisniku, priljev novih korisnika u mobilnoj mreži i rast u segmentu ICT-ija i energije. Stoga nastavljamo ciklus ulaganja u mrežnu infrastrukturu i inovativne usluge, u održavanje i jačanje naše pozicije tehnološkog lidera na hrvatskom tržištu, te u poboljšanje korisničkog iskustva". 