Include, hrvatski startup koji razvija i proizvodi inovativna hardverska i softverska rješenja, postavio je 17 Steora pametnih klupa na 12 lokacija u Zagrebu a ta je tvrtka u srijedu priopćila i kako je na dobrom putu da do 28. ožujka prikupi 450.000 eura investicija.   Steore su pametne klupe nove generacije koje koriste solarnu energiju kako bi pružile konkretna rješenja za rastuće urbane probleme, a svi građani mogu vidjeti i isprobati ukupno 17 klupa na 12 lokacija u Zagrebu, među kojima su i Bundek, Britanski trg, Jarun, studentski domovi "Cvjetno naselje" i "Stjepan Radić", te Trešnjevački trg.   "Pametna klupa trenutno je jedan od najnaprednijih i najkompleksnijih proizvoda na tržištu kada su u pitanju IoT uređaji. Proizvodnja energije je u potpunosti iz solarnih modula, omogućeno je žično i bežično punjenje uređaja, besplatni pristup internetu, noćno svjetlo i hlađenje sjedala u ljetnim danima", izvijestili su iz Includea.    Include se, navodi se nadalje, nalazi među najuspješnijim tvrtkama na inovativnoj Funderbeam platformi za investiranje i trgovanje udjelima startupa. Prikupljanje investicija na Funderbeamu nastavlja se do 28. ožujka za kada je previđen završetak kampanje kroz koju su investitori pozvani da sudjeluju u budućem razvoju Includea.    "Pred nama je još šest dana kampanje i vjerujem da ćemo prikupiti čak i 450.000 eura. Investiciju ćemo iskoristiti za sve segmente poslovanja od marketinga i prodaje do ubrzanja razvoja proizvoda i optimizacije proizvodnoga procesa. Drago mi je da smo privukli ovoliki broj investitora, ne samo zbog nas već i zbog svih budućih hrvatskih startupova koji će prikupljati sredstva na platformi" poručio je Ivan Mrvoš, osnivač Includea.   Osnovan u rujnu 2016., Funderbeam South-East Europe društvo je sa sjedištem u Zagrebu, u kojem Zagrebačka burza ima 20-postotni udio, a poduprto je od strane Europske banke za obnovu i razvoj kroz njihov Shareholders Special Fund, dok je estonski Funderbeam vlasnik ostalih 80 posto.   Funderbeam je globalna platforma na kojoj startup kompanije mogu prikupljati sredstva, a ulagatelji nakon inicijalne faze ulaganja mogu trgovati svojim udjelima zahvaljujući inovativnom sustavu temeljenom na blockchain tehnologiji.