Hotelska kuća Arenaturist prelazi u ruke novog vlasnika, nizozemske tvrtke Euro Sea Hotels N.V. koji je pak dio grupacije PPHE Hotel Group,  a ona posjeduje licencu Park Plaza Hotels&Resorts u 56 država, uključujući i Hrvatsku. Transkacija koju se procijenjuje na 40 milijuna eura obavljat će se unutar grupe, a uključuje prelazak udjela od 74,15 posto dionica istarske tvrtke iz ruke u ruku. Na koncu će Arena Turist poslovati pod okriljem PPHE. Nizozemci transakcijom žele povećati udio u kompaniji i u nju uvući dva institucionalna partnera. Ponuda za preuzimanje dionica mogla bi biti unosna za državu koja drži 1,95 posto dionica u tvrtki s kojima nema nikakav utjecaj, ali od kojih može utržiti 13,83 milijuna kuna. Dva obvezna mirovinska fonda također imaju dobru poslovnu priliku jer u Arenaturist ulaze po povlaštenim uvjetima. Dok će Nizozemci svim dioničarima plaćati cijenu od 325 kuna po dionici, mirovincima, AZ-u i PBZ CO-u, omogućili su dogovor po kojem dionicu moraju platiti 285 kuna. Tako će AZ prema dogovoru kupiti 9 posto kompanije za koju mora platiti 56 milijuna kuna, a PBZCO mora preuzeti 1 posto tvrtke, a ima mogućnost preuzeti i dodatnih 4 posto kompanije za ukupnu cijenu od 31,1 milijun kuna. Mirovinci su obvezni provesti transakcije i postat će suvlasnici turističke tvrtke nekoliko dana nakon što se izvrši osnovna transakcija. Drugi najveći postojeći dioničar u Arenaturistu je Nenad Bakić koji drži 2,38 posto tvrtke, a njegov udio vrijedi 16,88 milijuna kuna. U nizozemskoj tvrtki očekuju da će transakcija završiti do 13.travnja ove godine, a čini se da imaju velike planove s domaćom turističkom tvrtkom.  – Preuzimanje dodatnih dionica u Arenaturistu otvara mogućnost ubrzanja rasta Park Plaza brenda u središnjoj i istočnoj Europi, Ovo je uzbudljiva vijest i za PPHE i za Arenaturist –  izjavio je Boris Ivesha, čelni čovjek nizozemske grupe u priopćenju na londonskoj burzi. Na tržištu se ‘šuška’ da se mogu očekivati pojačane investicije te da bi upravo Arenaturist mogla biti polazišna točka nizozemskih akcija u ovom dijelu Europe. Inače Arenaturist već je najavila da će u ovoj sezoni plasirati 150 milijuna kuna u nove investicije prije svega u preuređenje hotela Belvedere. Očekuje se ambicioznije planiranje investicija u budućnosti, a na tržištu se može čuti da je upravo to razlog zašto Nizozemci nude povoljnu ponudu obveznim mirovinskim fondovima. Zanimljivo je i da su mirovinci nekoliko puta isticali da su zainteresirani sudjelovati u privatizaciji državnog turističkog portfelja koji uključuje i udio u Arenaturistu. Kompanija upravlja sa sedam hotela, šest apartmantskih naselja i osam kampova, a lani je poslovala s EBITDA od 122 milijuna kuna te oko 395 milijuna kuna prihoda. Na Zagrebačkoj burzi vijest o preuzimanju po 325 kuna natjerala je na blagu korekciju cijena pa je dionica zabilježila pad od dva posto i završila je trgovanje po cijeni od 330 kuna po dionici. >> Zagrebačka burza: Dobitnici Arenaturist i Valamar AH 