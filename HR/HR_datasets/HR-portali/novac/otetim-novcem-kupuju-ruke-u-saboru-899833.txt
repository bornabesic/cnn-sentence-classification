TIHOMIR OREŠKOVIĆ, slučajni premijer u slučajnoj državi, ovoga će tjedna vjerojatno završiti političku karijeru. Da ironija bude veća, srušit će ga oni koji su ga na vlast i doveli. Tim sigurno nije bio odličan premijer, možda ni dobar, ali od onoga što nam se trenutno nudi, najmanje je loš izbor. Najavu pljačkanja hrvatskih građana uvođenjem poreza na nekretnine nikada mu nećemo oprostiti, no postavlja se pitanje kako dalje bez njega. Kad bi u Hrvatskoj postojala barem jedna politička opcija koja prelazi prag, a da je od Oreškovića bolja, ova vijest bila bi povod za slavlje. Nažalost, uzmemo li u obzir tko su potencijalni nasljednici, njegov pad mogao bi odvesti državu ravno u bankrot. Dođe li do rušenja njegove vlade, najvjerojatnije nas čekaju novi izbori. Jedina alternativa sadašnjem premijeru povratak je na staro. Tko god na izborima osvoji vlast, HDZ ili SDP, korak je unazad za Hrvatsku. Obje stranke nastavit će s pogubnom politikom uhljebljivanja i gušenja ekonomije uvođenjem novih poreza i regulacija. Orešković, za razliku od vođa gore navedenih stranaka, barem poznaje osnovne zakone ekonomije. Razumije razliku između strateške i nestrateške imovine, kao i posljedice postavljanja politički podobnih direktora u državna poduzeća. Svjestan je posljedica uhljebljivanja te je barem toj praksi nakratko stao na kraj. Najavio je smanjenje parafiskalnih nameta, kao i poreza na dohodak. Nije se okružio samo podobnim, već sposobnim, bez obzira na njihov svjetonazor i političke preferencije. Te odluke očito su postale prevelik teret onima koji su mislili da će gospodin Orešković biti lutka na njihovom koncu. Otetim novcem kupuju ruke u saboru Nema veće tragedije od koalicije SDP-a ili HDZ-a s desetak strančica, neovisno o strani političkog spektra. Saborski predstavnici manjina i satelitske kvazi stranke svoje sudjelovanje u vlasti uvjetuju određenim ustupcima na teret poreznih obveznika. Vladajući će im obećati sve, znajući da će trošak kupovanja njihovih ruku na kraju platiti građani ove zemlje. Porezni obveznici moraju postati svjesni činjenice da novac koji Karamarko i Milanović obećavaju koalicijskim partnerima zapravo pripada njima, a ne političarima. Ima jedna opcija koja je još gora za radišne građane ove zemlje – velika koalicija HDZ-a i SDP-a. Izuzev nezasitne želje za vlašću, jedini stvarni razlog zašto bi ove naizgled neprijateljske stranke ušle u koaliciju jest zaštita svojih istaknutih članova od kaznenog progona. Tim bi potezom lijevi i desni ogranak Saveza komunista Hrvatske konačno javno priznao pripadnost istoj politici. Zajedničko im je ono najgore – neodgovorno zaduživanje budućih generacija, nemilosrdna porezna presija i masovno uhljebljivanje podobnih. Nakon dvadeset i pet godina vladavine dvaju krila partije, nalazimo se na rubu bankrota. Novca u državi nema, a posljednji pokušaj zaduživanja neslavno je propao. Međunarodni kreditori ponudili su nam kamatu veću od pet posto, što smo hrabro odbili. Za usporedbu, Njemačka na svoje obveznice plaća 0.02 posto kamate. Rizik posuđivanja novca Njemačkoj gotovo da ne postoji, dok će svaki investitor dva puta razmisliti prije nego li svoj novac posudi našim šarlatanima. Kada državna blagajna presuši i ne bude dovoljno novca za mirovine i plaće, naši šarlatani bit će prisiljeni pristati i na lošije uvjete, a to kreditori jako dobro znaju. Dodatna politička nestabilnost i nikad otvorenije kupovanje saborskih zastupnika samo će pogoršati ionako lošu sliku o našoj zemlji. Nažalost, cijenu ovog cirkusa plaćat ćemo i mi i naša djeca, uz lihvarske kamate.  *Stranica "Protiv poreza" inicijativa je građana koji se zalažu za smanjenje porezne presije u Hrvatskoj. Ciljevi ove inicijative su: povećanje svijesti građana o štetnosti poreza za gospodarstvo ukidanje nepotrebnih poreza i nameta, smanjenje ovlasti države i stvaranje uvjeta za gospodarski rast. *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala