Foto: Instagram RAT između Instagrama i Snapchata traje već dugo, no svojim posljednjim potezom Instagram je odlučio zabiti posljednji čavao u lijes Snapchata. Naime, od danas ta popularna društvena mreža uvodi ono što je Snapchat još koliko-toliko držalo na životu - "face filtere". Odsad ćete popularne zečje uši, cvjetne vjenčiće, krune, naočale i još mnogo toga drugog moći dodavati i svojim fotkama na Instagramu. Prilikom fotografiranja lica u desnom donjem uglu ekrana pojavit će vam se nova opcija pomoću koje ćete na fotku moći dodati zabavne "stickere". Ako više volite objavljivati snimke, Instagram se pobrinuo da se ni u tom slučaju ne vratite na Snapchat pa su istu opciju dodali i na svoj Boomerang. Osim toga, Instagram je uveo i nešto što se zove "hashtag sticker" koji će vam omogućiti da pogledate sve javne "storyje" koji u sebi imaju "sticker" na koji ste kliknuli.