Jutro nakon britanskog referenduma o izlasku iz EU-a uzrokovalo je pravi šok na britanskom i svjetskim financijskim tržištima. Odluka većine Britanaca da njihova zemlja, nakon 43 godine članstva, napusti EU dovela je do pada funte na najnižu razinu u posljednjih 30-ak godina, a pala je i vrijednost dionica koje kotiraju na Londonskoj burzi. Prva izvješća pokazuju da je vrijednost funte prema američkom dolaru potonula 10-ak posto, što je najniža vrijednost britanske valute još od 1985. godine. Vrijednost indeksa Londonske burze, FTSE 100, jutro poslije referenduma strmoglavila se za gotovo devet posto. Ovdje, naravno, treba reći da se situacija na tržištima neprekidno mijenja, pa će se crta moži podvući tek nakraju dana. Posljedice Brexita osjećaju se i s druge strane La Manchea, u kontinentalnoj Europi, ili onom što će, kada Ujedinjeno Kraljevstvo napusti Uniju, ostati od EU-a. Tako je pala i vrijednost eura prema dolaru, a u slobodnom padu su i pojedine druge europske valute, poput švedske krune ili poljskog zlota. Padaju i vrijednosti indeksa vodećih europskih burzi, a smanjila se i cijena sirove nafte. S druge strane, ojačali su švicarski franak i japanski jen. Velik rast, 8,1 posto u trenutku pisanja ovoga članka, zabilježila je i cijena zlata. „Radi se o inicijalnoj reakciji tržišta. U ovom se trenutku ulagači  okreću „sigurnim lukama“, poput švicarskog franka ili zlata. Ipak, to je samo kratkoročna reakcija, tržišta se već polako vraćaju u normalu“, kaže Željko Lovrinčević sa zagrebačkog Ekonomskog instituta. „Ovo je očekivani kratkoročni šok. Investitori bježe u „sigurne luke“, poput švicarskog franka i zlata. No, tu je riječ o kratkoročnoj reakciji, koja će se smiriti“, ističe i Damir Novotny, ekonomski analitičar. Dobra stvar u cijeloj priči je što kamtane stope, napominje Lovrinčević, i dalje padaju. Očekuje se, naime, veliko ubrizgavanje novca u financijski sustav od strane vodećih svjetskih središnjih banaka, ponajprije u režiji Europske središnje banke (ECB) i Bank of England. I Fed bi, zbog novonastale situacije, mogao odgoditi povećanje kamatnih stopa.  No, istodobno se, primjećuje Lovrinčević, događa i širenje premije rizika problematičnijih zemalja u odnosu na njemačke i druge sigurnije obveznice. Kada je riječ o hrvatskim obveznicama, dosad dostupni podaci pokazuju da je prinos na njih, kaže, ostao isti. No, blago je porasla premija rizika. „Kada bi Hrvatska imala stabilnu Vladu i kada ne bi imala političku neizvjesnost, mogla bi ovu situaciju, zbog pada kjamatnih stopa, iskoristiti za refinanciranje duga po još povoljnijim uvjetima nego što se očekivalo“, upozorava Lovrinčević. Ipak, pitanje je u kojem će se pravcu kretati kamatne stope u budućnosti. Tako Novotny ističe da se na dulje staze može očekivati rast kamatnih stopa, budući da će britasnsko „ne“ europskom projektu potaknuti seljenje kapitala sa Staroga kotnineta prema drugim dijelovima svijeta, posebno prema SAD-u. Puno će toga u budućoj političkoj i ekonomskoj slagalaci ovisiti i o tome što će se dalje događati s Velikom Britanijom. Ili, preciznije, kakav će aranžman s ostatkom EU-a London u narednom razdoblju ispregovarati: o njemu će ovisiti u kojoj će mjeri britanski izvoznici imati pristup jedinstvenom europskom tržištu. Nadalje, ostaje za vidjeti hoće li London uspjeti liberalizirati trgovinu i s nekim drugim zemljama, poput SAD-a, Kine ili Indije, što su u Lonodnu isticalikao cilj. „Ako uspiju u tome, Velika Britanija će se izvući“, smatra Novotny, no upozorava da bi na kratke staze posljedice referenduma mogle biti loše po britansko gospodarstvo. Lovrinčević, s druge strane, upozorava da će najveće posljedice Brexita biti one političke. Drugim riječima, odluka Britanaca da napuste Uniju bit će udar projektu europskog ujedinjenja. Kada Otok napusti Uniju, dodatno će ojačati pozicija Njemačke u smanjenoj EU. „Ekonomske posljedice britanskog referenduma ipak neće biti tako radikalne. No, poliitčke posljedice bi mogle biti ozbiljne. Ako Velika Britanija ne pretrpi neke veće posljedice zbog razdruživanja od EU, to bi moglo biti poticaj i pojedinim drugim članicama. U svakom slučaju, u EU se sada može očekivati pomicanje rasprava prema nacionalnim temama i jačanje desnice“, zaključuje Lovrinčević.