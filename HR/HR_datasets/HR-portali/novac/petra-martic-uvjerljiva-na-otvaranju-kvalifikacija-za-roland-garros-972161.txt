Foto: Hina HRVATSKA tenisačica Petra Martić plasirala se u 2. kolo kvalifikacija za nastup u Roland Garrosu nakon što je u dvoboju 1. kola pobijedila Amerikanku Irinu Falconi 6:1, 6:3. Petra Martić sjajno je ušla u meč protiv 27-godišnje Amerikanke. Uz dva oduzeta servisa povela je 5:0, a potom mirno privela set kraju izgubivši samo jedan gem. Na otvaranju drugog seta Petra Martić je povela 2:0, no Amerikanka se vratila izjednačivši na 3:3. Međutim, 26-godišnja hrvatska tenisačica osvojila je iduća tri gema za 6:3 i 2:0 u setovima. Bio je to njihov drugi međusobni susret, prvi put su igrale prije dvije godine u australskom Burnieju, a pobijedila je Amerikanka. U 2. kolu kvalifikacija Petra Martić će igrati protiv njemačke tenisačice Tamare Korpatsch koja je u 1. kolu dobila Amerikanku Alexu Glatch 6:1, 6:1. Bit će to njihov prvi međusobni susret. Nešto ranije 1. kolo kvalifikacija prošla je i 20-godišnja Jana Fett koja je u dvoboju 1. kola svladala Mađaricu Fanny Stollar 7:6 (5), 6:3. Jana Fett će u 2. kolu igrati protiv treće nositeljice kvalifikacija, Brazilke Beatriz Haddad Maie. U muškim kvalifikacijama Matija Pecotić je u ponedjeljak, u 1. kolu, rezultatom 5:7, 7:5, 6:3 nadigrao domaćeg predstavnika Gregoirea Barrerea, a u 2. kolu čeka ga četvrti nositelj kvalifikacija, Japanac Taro Daniel. Kristijan Mesaroš nije se uspio plasirati u 2. kolo kvalifikacija, njega je u 1. kolu svladao Kolumbijac Alejandro Gonzalez 7:6 (4), 4:6, 7:6 (4).