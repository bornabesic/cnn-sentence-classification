Zagrebački Kapetair novi je hrvatski proizvođač dronova. U Barceloni je ušao u finale tamošnjeg Reimagine Drone Incubatora i juriša na 50 tisuća eura investicije. I dok na globalnom tržištu kineski DJI u izradi civilnih dronova istiskuje konkurenciju niskim cijenama, u Hrvatskoj unazad dva mjeseca situacija za proizvođače takvih letjelica kao da nikad nije bila bolja. Od 134 biznisa njih tri su se usmjerila na proizvodnju. Ostali nude usluge snimanja različitih događaja i objekata. Do prije koju godinu proizvodnjom dronova se bavila isključivo Hipersfera, uključio se karlovački Tarsier drones, a sad i Kapetair. Marko Velić, izvršni direktor Kapetaira kaže da već imaju upite investitora i mogućih klijenata, s različitih strana, od najjačih španjolskih financijskih institucija preko poslovnih anđela i investitora iz svijeta. Snimanje tržišta Zagrebačka Hipersfera je u veljači provela dokapitalizaciju od 2,8 milijuna kuna, sjedište prebacila u centar grada, proširila djelatnosti na razvoj te dobila još suvlasnika. Umjesto Bojana Pečnika, astrofizičara i osnivača tvrtke, na popisu vlasnika sada su Insako Saše Cvetojevića, GDi Grupa Borana Lončarića, niz privatnih ulagača te tvrtka za informatizaciju prometa Telegra. Marko Marković, direktor Tarsier dronesa, ističe da su dosad razvili i prodali desetak dronova svoje proizvodnje. Najveća potražnja za letjelicama, pojašnjava, dolazi od geodetskih tvrtki. Unazad godinu dana pritisak na tržište multirotor modela, kakve radi i Tarsier drones, provodi DJI. –Ovu godinu smo odlučili iskoristiti za snimanje tržišta i pregrupiranje, jer situacija je vrlo neobična, kaže Marković. Tihomir Šašić, voditelj poslovanja s dronovima hrvatskog softverskog diva IN2 grupe, kaže da je dobro da se u nas pojavljuju timovi i tvrtke koji od proizvodnje dronova žele raditi biznis. – U Hrvatskoj ima dosta entuzijasta, ali IN2 je odmah prepoznao priliku u suradnji s Kapetairom koji ima jasan plan proizvodnje dronova kakve mogu komercijalno upotrijebiti, naglašava Šašić. Dron Hipersfera zapravo je balon, čija je namjena više usmjerena na nadzor granica i cesta te projekte mobilnog broadbanda kakve razvijaju Google i Facebook. Karlovački Tarsier drones razvio je nekoliko modela multirotora od kompozitnih materijala od kojih se najmanji mogu koristiti bez registracije s obzirom na svoju veličinu, dok najveći model XL može ponijeti teret od čak 13 kilograma. Sam leti dulje od dva sata Novi dron Kapetair hibridni je model. Ima krila poput aviona i propelere poput multirotora. –Naš dron može ostati u zraku i obavljati zadatke više od dva sata, što je 10 puta dulje od dronova koji rade na principu multirotora, a u isto vrijeme može polijetati i slijetati vertikalno, te održavati fiksnu poziciju, kaže Velić. Dron može prijeći do 120 kilometara udaljenosti i nositi oko kilogram tereta, što je, kaže direktor, nepopunjena tržišna niša. Svoju tehnologiju Kapetair štiti patentima, a dron razvijau već dvije godine stručnjaci Marijan Balaško, Josip Andrašec, Igor Cvišić i Igor Pongrac, dok je koncept zamislio Luke Kapetera po kome je letjelica i dobila ime. >>Dubai uvodi bespilotni leteći taksi >>Dostava budućnosti i prilika za zaradu: Amazonovi dronovi skupljat će i dostavljati pošiljke 