Harry Redknapp o tehnologiji i nogometu u 2016., tako je glasio naziv uvodnog predavanja legendarnog engleskog trenera na današnjem otvorenju Combis konferencije. Naposljetku, Redknapp je najviše pričao o motivaciji, potom o nogometu, a ponajmanje o tehnologiji. No, to nije bilo važno za okupljene IT-ovce iz Combisa i njihove brojne partnere i naravno, novinare. Jer Redknapp je uspio izazvati itekakvo zanimanje, a pritom je odaslao poruku namijenjenu svim liderima, bilo velikih tvrtki bilo malih timova. Najvažnije je posvetiti ljudima pozornost, ohrabriti ih, istaknuti njihove dobre osobine i na taj način ih potaknuti da i dalje budu vrhunski, ma čime se bavili. Tako bismo mogli sažeti niz primjera koje je Harry Redknapp danas ispričao. Budući da je H. Redknapp poznat i po tome što je trenirao čak osmoricu hrvatskih vrhunskih nogometaša i reprezentativaca (Robert Prosinečki, Stipe Pletikosa, Vedran Ćorluka, Niko Kranjčar, Davor Šuker, Luka Modrić, Slaven Bilić, Igor Štimac), primjeri su publici bili zanimljivi. A ono što ih veže, naglasio je Redknapp, jest činjenica da su hrvatski igrači najbolji ljudi, pravi profesionalci i izvrsni igrači. Posao trenera jest da komunicira – Luki sam prije utakmice govorio da on to može, zna, da je najbolji na svojoj poziciji, da će zasigurno odigrati majstorski i biti glavni igrač utakmice. I on bi mi to svaki put vratio. Upravo na njegovu znanju i angažmanu utakmica je bila dobivena – ispričao je Redknapp te dodao da posao lidera u ovom slučaju trenera jest da motivira igrače jer samo tako će dati najbolje što znaju. Posao trenera jest da komunicira, da poznaje svakog svog djelatnika u timu, zna što ga pokreće i svakako mu to pokaže i vrednuje. Živimo u modernom dobu, starinski pristup vrijeđanja i vike ne daje rezultat i nije primjeren. – Robert Prosinečki, primjerice, nogometni je genijalac. Znao je s loptom, bio je užitak gledati ga dok trenira, a posebice kad igra utakmicu – pričao je engleski trener te se prisjetio kako je otkrio i odmah shvatio njegov talent. Prethodni trener rekao mi je da je Prosinečki pomalo lijen, ali on je dobivao utakmice. Ipak, nije sve u trčanju, važno je kakvi su igrači s loptom, a da bi bili dobri s loptom, katkada im treba popustiti, ali i prepoznati ih. Kranjčar mu je bio posebno drag Sve naše nogometaše, smatra, krasi izuzetna tehnička vještina. Doista su svi, bilo zbog talenta ili hrvatske nogometne škole, tehnički potkovani. A to nema svatko. Niko Kranjčar posebno mu je drag i njega je, kazuje, uvijek vodio sa sobom pri promjeni klubova. Nevjerojatan talent, smatra Redknapp. Trener je jako važan faktor svakog tima, pa tako i u biznisu, jer nogomet je ustvari biznis i to onaj rezultatski. Ako nema rezultata i u Premiershipu, po novom (nakon Vengera i Fergusona), treneri se mijenjaju. Slaven Bilić lanjsku sezonu odradio je maestralno. Ova godina krenula mu je loše. Gledao sam posljednju utakmicu, djelovao je pod pritiskom i neopušteno. Upravo to mora riješiti. Jer tko će podići i motivirati igrače ako on nije na toj razini. Mora promijeniti pristup. Naravno, nije uvijek moguće tek tapšanjem po ramenu i lijepim riječima dobiti utakmicu, ni na terenu ni u poslu. Ipak, rezultati su bolji u pravoj atmosferi i kada se ljudi dobro osjećaju zbog što rade i kada se prepoznaje njihova vrijednost. Kada izgubim utakmicu, cijeli vikend sam loše volje, no u ponedjeljak počinje novi tjedan i igrači su jednako loše, a tu je onda trener da ih podigne i motivira. Što se tiče tehnologije u nogometu, ona se uvelike se promijenila. Redknapp, koji je 55 godina u profesionalnom nogometu, prisjetio se vremena kada je bila tek jedna utakmica tjedno na TV-u. Sada je dostupno sve, svi detalji o performansama vlastitih i protivničkih igrača. Više se nitko ne može sakriti na terenu, kazuje Redknapp tvrdeći da katkada ima i previše tehnologije pri kojoj se zaboravi na nogomet, što se može iščitati i kao dodatna poruka svim liderima. Tehnologija je alat koji osmišljavaju ljudi, a da bi to mogli, bitno ih je vrednovati i nagraditi. Combisovci i njihovi gosti, sudeći po pitanjima, bili su živo zainteresirani za dodatna objašnjenja, bilo o nogometu bilo o motiviranju. Bio je to svakako dobar, pomalo out of box, ali motivirajući uvod u desetu jubilarnu Combisovu konferenciju koja je još sutra na programu u Umagu. >> Poznati trener Harry Redknapp: Nogomet vidim i u biznisu, šef mora motivirati i dignuti na noge tim nakon gubitaka 