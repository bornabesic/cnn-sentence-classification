Ukupna izravna strana ulaganja u Hrvatsku u 2016. godini dosegnula su 1,706 milijardi eura, što je za 1,5 milijardi više nego u 2015., pokazuju najnoviji podaci Hrvatske narodne banke (HNB). Nakon značajnog godišnjeg pada izravnih stranih ulaganja u 2015. godini, za gotovo 77 posto u odnosu na 2014., najnoviji podaci ukazuju na izvjestan oporavak, kažu analitičari Raiffeisenbank Austria (RBA). Najviše izravnih ulaganja u prošloj godini stiglo je iz Italije, 1,897 milijardi eura, potom iz Nizozemske, 539 milijuna eura te Luksemburga 275 milijuna eura, dok je značajniji neto odljev u 2016. zabilježen s Austrijom, 1,38 milijardi eura. Prema revidiranim podacima, u razdoblju od 1993. godine (otkako je dostupna statistika izravnih stranih ulaganja) do kraja 2016., Hrvatska je zabilježila 30,8 milijardi eura izravnih stranih ulaganja. Isključujući tzv. kružna ulaganja, koja imaju učinak povećanja izravnih ulaganja u oba smjera tj. u Hrvatsku i inozemstvo, taj iznos je niži i iznosi 28,4 milijarde eura. Tijekom tog kumulativnog razdoblja najveće vrijednosti izravnih stranih ulaganja u Hrvatsku proizišle su iz sektora financijskog posredovanja (više od 33 posto) te od ulaganja u sektor trgovine na veliko, osim trgovine motornim vozilima i motociklima (9,6 posto) i poslovanje nekretninama (7,4 posto).