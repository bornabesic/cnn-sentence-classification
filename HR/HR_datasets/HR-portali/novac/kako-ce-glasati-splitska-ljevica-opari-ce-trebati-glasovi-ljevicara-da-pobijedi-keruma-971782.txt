Foto: Miranda Cikotić/Pixsell, Index SPLIĆANI će po prvi puta otkako biraju gradonačelnika imenom i prezimenom, u drugom krugu birati između dvaju kandidata desnice. Željka Keruma, šefa HGS-a i Andre Krstulovića Opare iz HDZ-a. 2009. godine birali su između Keruma i SDP-ovog Ranka Ostojića, a 2013. godine između SDP-ovog Ive Baldasara i HDZ-ovog Vjekoslava Ivaniševića. Kerum je Ostojića dobio uvjerljivo, a Baldasar se jedva provukao. Razlika te 2013. godine iznosila je niti 600 glasova. Za koga će glasati ljevica, kada u drugom krugu mogu birati između kandidata desnice? Kerum je, pak, četiri godine kasnije dobio 20.937 glasova, a Krstulović Opara 17.975. Šef splitskog HDZ-a Petar Škorić jutros slavi poraz ljevice u Splitu, a notorna je činjenica da mu za pobjedu Opare u drugom krugu trebaju upravo glasovi ljevičara i birača nesklonih HDZ-u. Tri tisuće glasova razlike nije malo, a treba podsjetiti da je Vjekoslav Ivanišević 2013. godine izgubio unatoč tome što je skupio 32.750 glasova. Tih 14 tisuća glasova razlike, koliko Opari nedostaje do rezultata koji predstavlja otprilike izjednačeni omjer s protukandidatom, dobila je Marijana Puljak, a svakako nije zanemariv ni 2.391 glas Dragana Markovine ili 4.913 glasova SDP-ove Aide Batarelo. Nezamislivo je da će birači Dragana Markovine dati glas Kerumu ili HDZ-ovom Opari, no što je s biračima SDP-a i stranke Pametno? SDP je potpuno razbijen i potopljen, na ovim izborima su doživjeli teški debakl. Sa 16.552 glasa za listu za Gradsko vijeće 2013. godine, pali su na tek 7.135 glasova i tek četiri vijećnika. Jasno se vidi da čak dvije tisuće SDP-ovih birača nije poklonilo povjerenje kandidatkinji za gradonačelnicu Aidi Batarelo, što i ne čudi, jer je Baukov zamjenik Damir Krstinić pozvao da se glasa za Marijanu Puljak. Kako će se postaviti MOST? Njihov kandidat Ante Čikotić ostvario je više nego solidan rezultat budući da je u trku za gradonačelnika ušao u posljednji trenutak umjesto Roberta Pauletića. Četiri i pol tisuće glasova, više od sedam tisuća za listu za Gradsko vijeće, čime su dobili pet vijećnika, jednog više nego SDP, premda je razlika u glasovima minimalna. Za Kerum i Puljak glasali su i oni koji nisu podržali njihove liste, a za Oparu ne Gužva će biti i u Gradskom vijeću. HDZ sa 17.015 glasova ima 11 vijećnika, Kerumov HGS 8 s 12.905, a Pametno s 11.043 glasova ima 7 vijećnika. Ovi podaci upućuju na još nešto. Za Željka Keruma kao gradonačelnika Splita glasalo je čak osam tisuća birača koji nisu zaokružili listu HGS-a, dok je za Oparu glasalo nepunih tisuću birača koji nisu birali HDZ-ovu listu za Gradsko vijeće. Puljak je, pak, kao kandidatkinja za gradonačelnicu dobila tri tisuće glasova više nego lista Pametno za Gradsko vijeće.  Dakle, Kerum i Puljak prepoznati su i van konteksta svojih stranaka, dok Opara to (još uvijek) nije. Gotovo polovica birača Željka Keruma nije glasala za njegov HGS, a četvrtina birača Marijane Puljak nije zaokružila listu Pametno za Gradsko vijeće. Hoće li Kerum postati prvi gradonačelnik Splita koji je uspio izboriti još jedan mandat? Kako će se sklopiti vlast u Splitu? Najkomfornija bi bila koalicija HDZ-a i HGS-a, koji bi u tom slučaju imali sigurnu većinu od 19 vijećnika. Jutros se dosta razglaba o tzv. "rogozničkom sporazumu", to jest famoznom ručku na kojem je Kerum ugostio Petra Škorića i Tomislava Prljevića, šefa i tajnika splitskog HDZ-a. Ručali jesu, bio je tamo i odbačeni župan Zlatko Ževrnja, no posljednjih dana, a i sinoć, traje pravi, pravcati rat na relaciji Kerum - Škorić. Hoće li to biti samo neizostavna predstava za izbore, brzo će se pokazati. Škorić smatra da Kerum ne može biti kandidat desnice jer je podržavao SDP lokalno i nacionalno, no nije tajna da je veliki dio tvrđe orijentiranog HDZ-ovog biračkog tijela pronašao svog kandidata upravo u Željku Kerumu, koji ima priliku za još jedan presedan, a to je da postane prvi gradonačelnik Splita koji je uspio dobiti još jedan mandat.