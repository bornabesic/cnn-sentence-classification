Među menadžerima u srednjoj i istočnoj Europi najviše zarađuju oni u Pragu i Bratislavi dok su zagrebački na trećem mjestu, pokazuju rezultati istraživanja koje je u devet zemalja proveo međunarodni servis za istraživanje visine plaća Paylab.   Paylab, kojem pripada i hrvatski servis MojaPlaća, analizirao je plaće menadžera zadnjih godinu dana u devet zemalja srednje i istočne Europe: Hrvatskoj, Slovačkoj, Mađarskoj, Češkoj, Latviji, BiH, Estoniji, Litvi i Srbiji.   Istraživanje je pokazalo da najviše plaće primaju top menadžeri u Pragu i Bratislavi, dok su najslabije plaćeni menadžeri baltičkih zemalja.   Prosječne mjesečne bruto plaće menadžera, uključujući i bonuse, najviše su u Pragu gdje iznose 3.980 eura, što je trostruko više od prosječne plaće koja se može zaraditi u glavnom češkom gradu. Slijedi Bratislava gdje menadžeri zarađuju 3.702 eura ili  šest puta više od radnika s prosječnom plaćom u tom gradu.   Na trećem mjestu je Zagreb s prosjekom od 3.131 euro menadžerske bruto plaće, što je najveća prosječna plaća menadžera u balkanskoj regiji. Ujedno, ta je plaća otprilike 2,5 puta veća od prosječne zagrebačke plaće.   Najniža primanja imaju top menadžeri u Vilniusu, Litvi, s prosjekom od 1.567 eura bruto. Baltičke zemlje općenito imaju najmanju razliku u plaćama top menadžera i prosječne plaće - plaća menadžera je tek 1,7 puta viša od prosječne plaće tamošnjih glavnih gradova.   Analiza odnosa plaća u glavnim gradovima i ostatku zemlje, pokazalo je da zaposleni u glavnim gradovima imaju višu bruto plaću.   Prema tom kriteriju, najbolje su plaće u Bratislavi gdje prosječna mjesečna bruto plaća iznosi 1.400 eura. Bratislava pritom ima najveću razliku u plaćama zaposlenih u glavnom gradu u odnosu na zaposlene u ostatku zemlje (20 posto).   Značajne razlike postoje i u Češkoj, Hrvatskoj, Mađarskoj i Bosni i Hercegovini gdje su razlike između bruto plaća u glavnim gradovima u odnosu na ostatak zemlje između 15 i 18 posto.   Najmanja je razlika u Baltičkim glavnim gradovima Tallinu, Rigi i Vilniusu, gdje zaposleni u glavnim gradovima zarađuju sedam posto više nego u ostatku zemlje.