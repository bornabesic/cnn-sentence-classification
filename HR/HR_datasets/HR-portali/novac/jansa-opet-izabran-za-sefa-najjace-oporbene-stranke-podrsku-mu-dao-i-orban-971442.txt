Foto: FaH  BIVŠI slovenski premijer Janez Janša u subotu je ponovo izabran za predsjednika Slovenske demokratske stranke (SDS) , na kongresu u Mariboru, a među gostima bio je i mađarski premijer i predsjednik stranke Fidesz Viktor Orban koji je Janši i politici njegove stranke iskazao potporu.  Od 666 delegata najjače stranke u oporbi za koju ankete pokazuju da bi pobijedila na eventualnim prijevremenim izborima protiv Janšina reizbora glasovalo je samo 6 izaslanika. Janša, koji SDS vodi od 1994., je najavio da će njegova stranka i pred izbore koji se očekuju iduće godine zastupati dosadašnju politiku domoljublja i ukidanja "drugorazrednosti", odnosno lošijeg društvenog položaja nekih slojeva društva, a najavio je i zauzimanje za demografsku obnovu, stimulativne mjere za privlačenje investicija, te sistemsko sređivanje stanja u zdravstvu i mirovinskom osiguranju.  "Zadnji izbori su bili ukradeni"  "Zadnji su parlamentarni izbori bili ukradeni i imamo pravo tražiti da idući budu pošteni", kazao je Janša, aludirajući na kazneni postupak vođen protiv njega u vrijeme parlamentarnih izbora 2014. kad je zbog afere Patria bio osuđen na "montiranom procesu" na dvije godine zatvora, što je kasnije ukidanjem presude poništio ustavni sud.  Kongresu vodeće slovenske oporbene stranke obratio se i počasni gost, mađarski premijer Viktor Orban čiju stranku kao i Janšinu ubrajaju u pučke stranke smještene desno od desnog centra, a tom je prilikom izrazio potporu i solidarnost bivšem slovenskom premijeru.  "Slovenskim, mađarskim i slovačkim demokratima zajednička je briga o budućnosti srednje Europe koja predstavlja utvrdu staroga kontinenta", kazao je Orban dodavši da se rasprava oko europske migrantske politike zapravo kreće oko dileme "migranti ili naše vlastite obitelji".  Orban o "briselskom diktatu članicama EU"  "Razmišljanje da se Eropa nalazi u Bruxellesu odakle se članicama diktira što im je činiti krivo je i za proteklu gospodarsku i za migrantsku krizu", kazao je Orban čija je zemlja prva postavila bodljikavu žicu na svojim južnim granicama za zaštitu od migracijskog vala i odbila europske migrantske kvote.  Orban je dodao kako odluke o migracijskoj politici i drugim bitnim pitanjima moraju ostati u domeni nacionalnih država.