Nadzorni odbor imenovao je Krešimira Madunovića novim predsjednikom Uprave Iskon Interneta. Madunović na poziciji od 1. lipnja 2016. nasljeđuje Sašu Kramara koji je vodio tvrtku posljednjih 14 godina, a karijeru nastavlja u Hrvatskom Telekomu kao član Uprave i glavni direktor za poslovne korisnike. Madunović je u Iskonu od 2013. godine. Inicijalno član Uprave za poslovnu prodaju, ubrzo preuzima i upravljanje rezidencijalnim prodajnim segmentom, korisničkom podrškom te marketingom. Karijeru je gradio u HPT Mostaru, T-Mobile-u i HT-u na zahtjevnim menadžerskim funkcijama. Na poziciji CEO-a Iskona fokusirat će se na strateške projekte vezane uz inovativne usluge proizašle iz Iskon Laba, njegujući pritom prepoznatljivu kulturu Iskonovaca, termina koji objedinjuje Iskonove zaposlenike i korisnike telekomunikacijskih usluga. „U izazovnom okruženju hrvatskog telekomunikacijskog sektora, Iskon se pozicionirao kao vodeći alternativni operator sa značajnim doprinosom HT Grupi, u čijem je 100-postotnom vlasništvu. Sretan sam što ću kao predsjednik Uprave nastaviti postojeće te inicirati nove projekte uvođenja tehnološki naprednih i korisnih usluga našim korisnicima. Upravo predstavljeno rješenje za pametne domove Iskon.Smarthome je samo početak inovacija iz Iskon Laba, sastavljenog od vizije Iskona, stručnosti zaposlenika te osluškivanja i predviđanja potreba korisnika. Oni su već navikli na naš dinamičan tempo, pa ću se na novoj poziciji fokusirati na nastavak zadovoljenja njihovih očekivanja. Prvenstveno mislim na brzorastuće potrebe za superbrzim internetom.“, izjavio je. Rođen 1974. godine, Madunović je završio Fakultet elektrotehnike i računarstva Sveučilišta u Zagrebu i MBA studij na IEDC – Poslovnoj školi Bled. Njeguje demokratski stil vodstva uz poticanje dvosmjerne komunikacije, timske kreativnosti i međuodjelne suradnje.   