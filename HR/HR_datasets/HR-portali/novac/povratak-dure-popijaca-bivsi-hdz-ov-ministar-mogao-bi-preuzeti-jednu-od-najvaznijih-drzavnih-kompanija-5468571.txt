Budućnost Petrokemije sve je neizvjesnija, a kutinska tvrtka za to, čini se, najviše može zahvaliti svojem većinskom vlasniku, državi. I pitanje je hoće li i dalje spas za nju biti njezin najveći vjerovnik - Prvo plinarsko društvo, jedina tvrtka koja je izrazila ozbiljan interes za ulaganje u nju. PPD-ova je ponuda, naime, stajala na stolu gotovo godinu dana, do kraja 2016. No, izvori bliski PPD-u kažu da ga u tom razdoblju nije kontaktirao nitko od vladajućih, što uključuje i prošlu i ovu Vladu, niti je s njim vodio ozbiljne razgovore o ulasku u vlasničku strukturu kutinske tvrtke, što bi se od vlasnika 80 posto njezinih dionica - države - očekivalo. Stoga je ponuda, očekivano, propala i, kako doznajemo, više se neće produžiti. Na pitanje gdje je zapelo i zašto, svi šute. Zakopčani su i u PPD-u, i u državi, i u Petrokemiji. Od vladajućih se čuje da se intenzivno bave tom problematikom, da je potrebno osnažiti Upravu Petrokemije. Prema neslužbenim informacijama iz političkih kuloara, spominje se nekoliko imena, među ostalim i ponovno aktiviranje bivšega ministra gospodarstva Đure Popijača. No, on tvrdi da s njim još nitko nije razgovarao. Sva ministarstva problem Petrokemije odguruju od sebe. Jedino nam je Ministarstvo gospodarstva, poduzetništva i obrta službeno odgovorilo, no šturim informacijama. Iz njih se može naslutiti da je problem u programu restrukturiranja i državnim potporama. Kažu da su sve aktivnosti koje planiraju poduzeti usklađene s Vladinom odlukom od 31. kolovoza 2016. te da će, shodno tome, Vladi podnijeti izvješće. Naime, Vlada je u kolovozu dala suglasnost Petrokemiji za kreditno zaduženje od 200 milijuna kuna kod Hrvatske banke za obnovu i razvitak radi provedbe restrukturiranja i financijske konsolidacije. Napominju i da Petrokemija, prema toj odluci, ima obvezu izraditi plan restrukturiranja u skladu sa Smjernicama Europske komisije o državnim potporama za sanaciju i restrukturiranje nefinancijskih poduzetnika u poteškoćama. Iz tog se odgovora može iščitati da plan restrukturiranja ili nije napravljen ili nije napravljen prema spomenutim smjernicama. U njemu je bilo bitno prepoznati je li svih 200 milijuna kuna od HBOR-a državna potpora ili nju čini samo dio tog iznosa, te je li i 250 milijuna kuna iz mandata Milanovićeve Vlade klasificirano kao potpora. Petrokemija je trebala pokazati da je spremna dati vlastiti doprinos restrukturiranju. Od sindikata, međutim, doznajemo da je plan restrukturiranja bio napravljen, i to prije roka. Plan je razrađen upravo prema smjernicama EK i završen, otkrivaju nam sindikati, no ne znaju gdje je zapeo. Možda Komisija razjasni situaciju jer, kako doznajemo iz Bruxellesa, u Hrvatsku uskoro dolaze njezini povjerenici koji bi trebali ocijeniti situaciju s državnim potporama u tri trenutačno najkritičnije tvrtke, od kojih je jedna Petrokemija. U međuvremenu bi i Ministarstvo gospodarstva trebalo završiti izvještaj,koji bi trebao reći hoće li se pokretati novi natječaj ili će se PPD pokušati pridobiti za pregovore, odnosno ide li se u još jednu dokapitalizaciju ili će rješenje biti nešto sasvim drugo.