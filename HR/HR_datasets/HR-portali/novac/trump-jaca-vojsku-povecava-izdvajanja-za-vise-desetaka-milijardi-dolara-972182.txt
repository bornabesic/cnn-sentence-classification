Foto: Hina TRUMPOVA administracija je predložila proračun za 2018. u kojemu se izdvajanja za američku vojsku povećavaju za više desetaka milijarda dolara, što je znatno povećanje, koje su republikanski "jastrebovi" ipak ocijenili nedostatnim. U prijedlogu proračuna predviđaju se izdvajanja za vojsku od 639 milijarda dolara, što je desetak posto više u odnosu na prijedlog proračuna za 2017. koji je izradila Obamina administracija. Vojni proračun za 2018. predviđa 1.314.000 djelatnih vojnika, što je za 0,4 posto više nego u 2017. Velik dio novca utrošit će se za nabavu streljiva  U proračunu će se velik dio novca namijeniti za kupnju streljiva, gotovo 18 milijarda dolara za kupnju navođenih bomba GPS JDAM i SDB te 4,4 milijarde za laserski navođene rakete APKWS. Usto se planira kupnja 70 'nevidljivih' borbenih zrakoplova F-35, 61 jurišnog helikoptera Apache, 48 višenamjenskih helikoptera Black Hawk, dvije jurišne nuklearne podmornice i dva ratna broda opremljena protuzračnim sustavom Aegis. Osim toga predviđaju se velika ulaganja u održavanje vojne tehnike i u obuku, dva područja koja su zadnjih godina trpjela zbog proračunske štednje.  Amerika za obranu izdvaja najviše u svijetu  Amerika je i dosad izdvajala za obranu najviše u svijetu. U 2016. njezini su vojni troškovi bili gotovo trostruko veći nego Kine, druge vojne sile svijeta.  "Svijet je danas jako opasno mjesto i to je nepobitan razlog" za povećanje obrambenih troškova koje predviđa Trumpova administracija, rekao je američki vojni dužnosnik, stručnjak za proračun, general Anthony Ierardi.