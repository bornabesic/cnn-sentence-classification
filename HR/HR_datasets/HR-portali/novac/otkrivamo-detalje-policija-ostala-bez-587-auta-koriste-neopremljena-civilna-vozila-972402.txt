Foto: Index ČELNICI Ministarstva unutarnjih poslova uspjeli su policajce diljem države, ali i cijeli sustav dovesti u apsurdnu situaciju kakva se, čak i po hrvatskim standardima, već dugo ne pamti. Ako ste primijetili da je na ulicama sve manje označenih policijskih vozila, ako vam nije promaknuo detalj da su na prosvjede na zagrebačkoj Savici policajci dolazili u civilnim automobilima, ako vam je zapelo za oko to da su krim policajci na mjesto pronalaska leša na Savi nedavno došli kombijem temeljne policije... dojam vas ne vara - u ovom času krim i temeljni policajci diljem Hrvatske prisiljeni su na improvizaciju. Od 22. svibnja MUP-u je istekao leasing za čak 587 automobila, uskoro isto slijedi i za ostale, a nove još uvijek nije nabavio, što su i potvrdili u odgovorima na pitanja Indexa.  Ako je sve dobro i bez novih auta, što će im? Manjak automobila koji su inače opremljeni svjetlosnom signalizacijom, komunikacijskim sustavom i oslikani MUP je nadoknadio, kažu u svojemu odgovoru, "vozilima iz civilnog programa". Ali tek tu se otvara cijeli niz pitanja. Za početak, ako su u MUP-u znali - a znali su i morali su znati - da im u proljeće ove godine istječe leasing za ukupno 726 vozila, odnosno da ih moraju vratiti, kako su se i zašto doveli u situaciju da se natječaj raspisuje tek u posljednjim danima prošle godine, pogotovo ako se zna da je bio pripremljen već u srpnju?  Nadalje, ako toliki manjak automobila bez ikakvih problema i posljedica po operativno postupanje krim i temeljne policije mogu nadoknaditi vozilima iz civilnog programa – zašto onda uopće kupuju nova i opremaju ih signalizacijom i ostalom opremom? Također, nejasno je i to zašto nije traženo produljenje leasinga, kad je bilo jasno da će auti itekako nedostajati u MUP-ovu voznom parku. Postupak nije uobičajen, kažu naši sugovornici iz jedne od leasing kuća, ali nije ga nemoguće isposlovati. Štoviše, uvjeravaju nas da je upravo tako postupio MORH kako bi osigurao nesmetano funkcioniranje. I točno to su nam iz MORH-a naknadno i potvrdili. "Možemo vas izvijestiti da je Ministarstvo obrane RH zbog potreba nesmetanog funkcioniranja aktivnosti MORH-a i Oružanih snaga zatražilo i dobilo suglasnost za produženje operativnog leasinga dijela vozila, do sklapanja okvirnog sporazuma za leasing vozila od strane Središnjeg državnog ureda za središnju javnu nabavu", stoji u njihovu odgovoru. No u MUP-u to očito nikome nije palo na pamet.  Premostit će situaciju - najmom istih tih vozila? Ali do najapsurdnijeg dijela priče tek dolazimo – u MUP-u su navodno pat poziciju u koju su se sami uvalili odlučili riješiti rent a carom policijskih vozila, što je usluga koju im u Hrvatskoj može osigurati jedna jedina tvrtka. Naime, automobile kojima se služi MUP, a koji se koriste opremljeni i oslikani, po isteku leasinga od leasing kuća otkupljuje samo jedna jedina domaća tvrtka. Kako se vozila razdužuju sa spomenutom opremom, ta je autokuća ujedno i jedina koja MUP-u u ovim okolnostima može ponuditi najam opremljenih vozila kakva oni trebaju. Drugim riječima, prilično je izgledno da MUP situaciju u kojoj se našao kani riješiti tako da od iste autokuće iznajmi iste one automobile koje je do prije nekoliko tjedana koristio i za njih plaćao leasing. Iako su nam iz MUP-a, u nepotpisanom odgovoru, javili kako "se vozila ne unajmljuju od rent a car kuća", neslužbeno smo ipak doznali da je najam, ma kako ga god oni formalno nazvali, najizglednija opcija. Štoviše, Indexovi izvori tvrde da je sam taj postupak trebao biti označen tajnim i dogovoren direktnom pogodbom, ali da je privremeni ministar bio zgrožen takvom idejom i zatražio je natječaj. Naši sugovornici iz autobranše, koji javno protiv MUP-a neće reći ni slova, jednako su zgroženi. Vrijednost automobila u povratu možda je minimalno, ako uopće i jest, veća od troška koji će MUP morati izdvojiti za njihov višemjesečni najam. Što bi značilo da je MUP-u povoljnije kupiti te automobile, nego ih unajmljivati na još uvijek nepoznato razdoblje. Orepić: Ne pamtim baš sve detalje, ali MUP nije ništa kriv  Bivši ministar unutarnjih poslova Vlaho Orepić za Index je komentirao kako za situaciju koja je nastala s voznim parkom policije, MUP nije odgovoran. "Centralna nabava je zadužena za to, a na MUP-u tu nema nikakve odgovornosti", kaže Orepić, a na pitanje kako to da je onda MORH sličnom problemu doskočio jednostavnim manevrom produljenja leasinga i na taj način osigurao nesmetano funkcioniranje sustava, kaže kako - ne zna. Također, na službene informacije - da natječaj još nije okončan, da je u tijeku žalbeni postupak, da je nepoznato uopće kad će MUP biti u prilici naručiti nove aute iz Grupe 2 (a kamoli ih zaprimiti), Orepić kaže da ne pamti baš sve detalje (?!). "Ako je situcija takva kao što kažete, za nju sigurno nije odgovoran MUP, vjerujte mi na riječ", samo je ponovio bivši ministar unutarnjih poslova. Za 545 novih auta uopće se ne zna kad stižu Razdoblje je nepoznato zato što iz odgovora koje su nam dostavili iz MUP-a proizlazi da za veći dio vozila uopće nemaju pojma kad će im stići. Odnosno, da ih citiramo: „Ministarstvo unutarnjih poslova dostavilo je svoje potrebe za 726 vozila s policijskim obilježjima Središnjem državnom uredu za središnju javnu nabavu 8. srpnja 2016. Središnji državni ured za središnju javnu nabavu predmetni postupak nabave objavio je  27. prosinca 2016. Rok za dostavu ponuda u predmetnom postupku nabave bio je 23. veljače 2017. Proveden je postupak javne nabave te je povjerenstvo pri Središnjem uredu za javnu nabavu odabralo najbolje ponude: Grupa 1 – 181 vozilo Sedan najpovoljnija je ponuda za vozila marke Citroen / Grupa 2 – 545 vozila karavan najpovoljnija je ponuda marke Ford Focus. Za vozila grupe 1 (Sedan s policijskim obilježjima), ukupno 181 vozilo, nije izjavljena žalba te je Državni ured za javnu nabavu 24. travnja 2017. zaključio okvirni sporazum sa SG Leasing d.o.o. Temeljem zaključenog okvirnog sporazuma MUP 10. svibnja upućuje narudžbenicu za 181 vozilo. Rok isporuke predmetnih vozila je do 150 dana. Očekuje se da bi prijem ovih vozila bio moguć od srpnja do rujna 2017. godine. Za vozila grupe 2 (karavan s policijskim obilježjima), ukupno 545 vozila, 28. ožujka 2017. uložena je žalba i u ovom trenutku nije izvjesno kada će se vozila iz ove grupe moći naručiti. MUP je s danom 22. svibnja 2017. razdužilo 587 vozila iz predmetnog leasinga. Nije produljen leasing, niti se vozila unajmljuju od rent a car kuća.“  A da se MUP sprema - ma kako god formalno to nazvali - i dalje koristiti iste one aute za koje im je istekao leasing i za koje nisu tražili produljenje, a niti su se navrijeme pobrinuli za nabavu novih, svjedoči i činjenica da su vozila na koja MUP više ne polaže nikakva prava i dalje parkirana na policijskim parkiralištima. Prema informacijama Indexa, opremljene Škode Octavije danas su još uvijek bile na parkiralištima većine policijskih uprava u Hrvatskoj; jedino su one koje je koristila PU zagrebačka odvezene u Zelinu, gdje skladišta ima tvrtka koja ih je preuzela od leasinga. I koja će ih, po svemu sudeći, ponovo dati u najam MUP-u. Troškovi tog manevra kojim se samo "gasi vatra" i koji nije planiran budžetom, a još je manje nužan, računaju se u milijunima kuna. Sindikat policije Hrvatske: Ovu situaciju je, iz sigurnosnih razloga, nužno riješiti odmah!  Na pitanje Indexa utječe li manjak od 587 automobila na funkcioniranje krim i temeljne policije, iz Sindikata policije Hrvatske odgovorili su sljedeće: "Naravno. Sigurnost ovisi, između ostalog, o mobilnosti policijskih službenika i kvaliteti njihove intervencije jer ako policijski službenici ne mogu biti u promptnom vremenu na intervenciji, postoji mogućnost da će zakasniti, ali ne svojom krivnjom. Država bi se trebala više pobrinuti za takve najosnovnije stvari. Između ostalih problema, vozilo je važno i nužno potrebno, no postoji niz drugih problema vezanih uz lošu opremljenost policijskih službenika." Međutim, ako se jednaka funkcionalnost postiže upotrebom automobila iz civilnog programa, zašto se onda naručuju nova vozila, pitali smo Sindikat.  "Ne može se postići jednaka funkcionalnost civilnim vozilima i vozilima s oznakama - obojenim vozilima - za iste poslove. Međutim, mogu pomoći u obavljanju zadaća, ali samo privremeno i kratkoročno.“  Na naše pitanje znaju li kako policija planira funkcionirati tijekom nekoliko mjeseci od povrata starih automobila do dolaska novih, sindikalci su odgovorili: "Produljenjem najma vozila i prenamjenom pojedinih vozila. No kao što upozoravamo već dugi niz godina, to nije dugoročno održivo rješenje i zbog sigurnosti svih građana i nas policijskih službenika, potrebno je nabaviti dovoljne količine vozila, civilnih i obojenih, kao i ostale opreme važne za obavljanje policijskih poslova – i to hitno. Ovim putem apeliramo na sve dionike javne nabave u Hrvatskoj da navedeno pitanje iz sigurnosnih razloga riješe odmah, u protivnom ne bismo voljeli da zbog nečijih propusta i problema u postupku javne nabave bilo koje prirode trpe sigurnost i građani kojima uvijek služimo i štitimo ih.“