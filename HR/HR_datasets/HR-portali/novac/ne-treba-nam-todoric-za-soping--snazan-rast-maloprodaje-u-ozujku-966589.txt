PREMA preliminarnim podacima Državnog zavoda za statistiku, u ožujku ove godine realni godišnji rast prometa u trgovini na malo, prema kalendarski prilagođenim indeksima ubrzao je na 7,7 posto. To je ujedno i najviša vrijednost realne godišnje stope rasta od kolovoza 2007. godine. Prema prvim rezultatima koje je objavio DZS, u kumulativnom razdoblju od prva tri mjeseca, realni promet u trgovini na malo (prema kalendarski prilagođenim indeksima) zabilježio je godišnji rast od 5,4%. Snažan realni rast u trgovini na malo dobar je pokazatelj i kretanja osobne potrošnje kao najveće sastavnice bruto domaćeg proizvoda koja će zasigurno uz izvoz roba i usluga biti predvodnik rasta u prvom ovogodišnje tromjesečju, navode analitičari RBA. Obzirom na povratak godišnjih stopa inflacije u pozitivne vrijednosti, nominalni godišnji rast bio je viši i iznosio je 7,9%. Optimizam potrošača Na nastavak ohrabrujućih pokazatelja u kretanju prometa u trgovini na malo ukazivali su i prethodno objavljeni podaci HNB-a koji pokazuju rezultate anketnog istraživanja o percepciji potrošača. Naime, u prvom tromjesečju ove godine zabilježen je pozitivan trend kretanja indeksa pouzdanja i raspoloženja potrošača čije su vrijednosti kod sva tri kompozitna pokazatelja također vratile na predrecesijske razine. Očekivano, optimizam je uvelike podržan poreznim rasterećenjem, podizanjem minimalnih plaća i usklađivanjem mirovina, ali i prvim pokazateljima iz turizma koji upućuju na još jednu izvrsnu turističku predsezonu i sezonu. Osim toga, u ožujku je ponovno zabilježen pad stope nezaposlenosti i početak sezonskog zapošljavanja. "Nastavak pozitivnih kretanja očekujemo i tijekom narednih mjeseci te bi nakon solidnih ostvarenja u travnju (zbog uskrsnih blagdana), ususret ljetnim mjesecima pokazatelji prometa u trgovini na malo mogli nastaviti sa solidnim stopama rasta na godišnjoj razini", prognoziraju analitičari RBA.