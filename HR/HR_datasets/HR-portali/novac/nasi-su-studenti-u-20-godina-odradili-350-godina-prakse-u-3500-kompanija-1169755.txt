Punih 20 godina, otkako je Ministarstvo znanosti, obrazovanja i sporta odlučilo potaknuti osnivanje privatnih visokoobrazovnih institucija, studenti diplomu stječu i na popularnom RIT-u (Rochester Institute of Technology). Obljetnica je povod zbog kojeg su u Dubrovniku održali gala večeru Puttin’ on a RITz, prvi put izvan Amerike, kako bi promovirali međunarodnu studentsku suradnju i proslavili jubilej poslovanja u Zagrebu i Dubrovniku. O prednostima stjecanja američke i hrvatske diplome i obrazovnom sustavu razgovarali smo s Donom Hudspethom, predsjednikom i dekanom RIT Croatije. S kojim je ciljevima i željama pokrenut studij u Hrvatskoj? U 20 godina izrasli smo u snažnu međunarodnu organizaciju koja se razvija i raste. Naime, više od 1900 mladih obrazovalo se i diplomiralo na kampusima u Dubrovniku i Zagrebu. RIT je poznat po fokusu na razvoj praktičnih znanja kako bi studenti, kada diplomiraju, bili opremljeni znanjima i vještinama koje od njih očekuje poslovni svijet. Drugim riječima, RIT nudi “career-oriented education”, studij koji priprema na karijeru. Također, poznat je po tome što ima jedan od najvećih i najstarijih programa stručne prakse u svijetu. Vjerujem da su upravo to bili razlozi zbog kojih je ministarstvo pristupilo RIT-u. Cilj nije bio samo inicirati razvoj privatnog visokog obrazovanja u Hrvatskoj, već i stimulirati razvoj specijaliziranih, praktičnih znanja koja će omogućiti bolju integraciju studenata na tržište rada. Razlikuje li se RIT-ova nastava u Hrvatskoj od one u Americi? Jedini smo američki koledž u Hrvatskoj i naši su studiji jednaki onima koji se izvode na kampusu RIT-a u Americi. Nastava se održava na engleskom jeziku. Jedina smo visokoobrazovna institucija u Hrvatskoj koja studentima po završetku studija dodjeljuje dvije diplome, američku od matične institucije u SAD-u, i hrvatsku. Naši studenti imaju priliku surađivati s kolegama s drugih kampusa, ali i studirati u Rochesteru ili Dubaiju. Program razmjene pruža im mogućnost da vide i upoznaju druge kulture i države, ali i da bolje upoznaju sami sebe te postanu još samostalnije osobe. Vjerujemo da je ovakvo iskustvo visokovrijedno u današnjem globalnom svijetu. U međuvremenu su se razvila i druga privatna učilišta. Što su vaše prednosti? Studenti prolaze teoriju kako bi razumjeli područje koje uče, ali sva ta znanja moraju pretočiti u praksu – kroz individualne i timske projekte, suradnju s kolegama s drugih kampusa i u konačnici, kod poslodavaca. Svaki student u četiri godine prolazi prosječno šest mjeseci stručne prakse i to u industriji i području koje studira. Kad se u obzir uzmu naši diplomanti i odrađeni sati prakse u posljednjih 20 godina, odrađeno je više od 350 godina stručne prakse, i to za više od 3500 kompanija! Pronađu li vaši studenti brzo posao nakon diplome? Zadnja istraživanja pokazuju da je 93 posto prošlogodišnjih diplomanata našlo posao ili nastavilo sa studijima u roku od šest mjeseci nakon diplome. Većina ostaje u Hrvatskoj, no dosta ih je razvilo karijere diljem svijeta: od Kine, SAD-a, Australije, Ujedinjenih Arapskih Emirata, Europe. pa čak i u egzotičnom Curaçau. Hrvatsko obrazovanje traži modernizaciju. Koji je po vama ispravan put? Svijet ostaje na našoj djeci i važno ih je učiti pristupiti problemu na pravi način i snaći se u njegovu rješavanju, a ne učiti za ocjenu ili diplomu. Ključ leži u suradnji države, poslovnog sektora i obrazovnih institucija. Država treba osigurati uvjete, poslodavci se uključiti s potrebama znanja i vještina, a obrazovne institucije nuditi studije koji će adekvatno oblikovati buduće zaposlenike na najbolji mogući način.      