Ključni indeksi Zagrebačke burze trgovanje su zaključili porastom. CROBEX je porastao za 0,34 posto na 1.998,11 bodova, približivši se time psihološkoj granici od 2.000 bodova iznad koje je zadnji put bio 11. listopada ove godine - na zatvaranju je iznosio 2.002,11 bodova. CROBEX10 je uvećan za 0,44 posto na 1.165,40 bodova. Sektorski indeksi trgovanje su zaključili u rasponu od -1,20 posto koliko je pao CROBEXtransport do +1,43 posto koliko je porastao CROBEXindustrija. Obveznički indeksi su porasli, CROBIS za 0,08 posto, a CROBIStr za 0,09 posto. Ukupni redovni promet na ZSE - Zagrebačkoj burzi iznosio je 11,1 milijun kuna od čega se 5,1 milijun kuna odnosi na promet obveznicama. Samo je HT sakupio milijunski promet, a promet veći od sto tisuća kuna bilježi 14 izdanja. Promjene cijena deset najlikvidnijih izdanja kretale su se u rasponu od -24,03 posto do +5,50 posto. Redovni dionički promet je u odnosu na petak porastao za gotovo 2,5 milijuna kuna te je iznosio šest milijuna kuna. Najlikvidniji je HT, jedini današnji milijunaš, s prometom od 1,1 milijun kuna, a cijena mu je za 0,28 posto pala na 175,00 kuna. Valamar Riviera je sakupila 747 tisuća kuna, a dionica joj je poskupjela za 0,82 posto na 34,26 kuna. Treća najlikvidnija Auto Hrvatska trgovana je u iznosu od 654 tisuće kuna i zabilježila je porast cijene za 1,72 posto na 887,00 kuna. Rast cijene bilježi šest izdanja. Dobitnica među deset najlikvidnijih je Arenaturist s porastom od 5,50 posto odnosno zadnjom cijenom od 459,00 kuna, a trgovana je u iznosu od 239 tisuća kuna. Slijedi spomenuto izdanje Auto Hrvatske (+1,72%), a zatim Atlantic Grupa s uvećanjem cijene za 1,15 posto na 880,00 kuna i prometom od 214 tisuća kuna. Idući je Ledo čija je dionica na zatvaranju iznosila 11.005,00 kuna, što predstavlja porast od 1,06 posto, a sakupio je gotovo 200 tisuća kuna. Dionica Podravke poskupjela je za 0,85 posto na 381,99 kuna, a njome se trgovalo u iznosu od 303 tisuće kuna. Cijena je rasla još spomenutoj Valamar Rivieri (+0,82%). Pad cijene dionice bilježe četiri od deset najlikvidnijih izdanja. Gubitnik dana je Proficio s cjenovnim padom od 24,03 posto na 30,39 kuna i prometom od 516 tisuća kuna. Slijede spomenuti HT (-0,28%) i povlaštena dionica Adris Grupe (-0,27%) koja je trgovanje zaključila cijenom od 456,56 kuna i sa sakupljenih 261 tisuću kuna. Blagi pad cijene, za 0,02 posto na 44,70 kuna, zabilježio je i Đuro Đaković koji je trgovan u iznosu od gotovo 200 tisuća kuna. Značajnije poskupljenje dionice bilježi i 11. po likvidnosti INA. Nakon objave da će Vlada od MOL-a kupiti njegov cijeli paket dionica domaće naftne kompanije, dionica INA-e je poskupjela za 9,40 posto na 3.200,00 kuna i ostvarila promet od 186 tisuća kuna. Na Budimpeštanskoj burzi su dionice MOL-a pak skočile gotovo tri posto i time podigle glavni burzovni indeks nadomak rekordno visokih razina. Cijeli članak pročitajte OVDJE. >> Crobex zeleni, dobitnik rastao za 7,42 posto 