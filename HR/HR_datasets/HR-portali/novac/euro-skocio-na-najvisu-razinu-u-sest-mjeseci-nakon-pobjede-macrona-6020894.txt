Euro je skočio na najvišu razinu u šest mjeseci nakon pobjede Emmanuela Macrona na francuskim predsjedničkim izborima te je jedan euro vrijedio 1,1024 dolara. Posljednji put je euro bio na tako visokoj razini u studenom. Međutim, nedugo nakon postizanja najviše razine, taj je tečaj blago popustio za manje od pola posto. Macron, kao vjeran eurofil, naglasio je svoju privrženost jačanju eura i ostanak Francuske u Europskoj uniji. Investitori su prije izbora strahovali zbog mogućeg negativnog šoka na euro u slučaju pobjede glavne suparnice Marine Le Pen. Naime, ona je tijekom svoje kampanje govorila da želi izvesti Francusku iz eurozone, što bi se, zasigurno, negativno odrazilo na euro i  gospodarstvo EU. Le Pen se također hvalila da će francuski birači pratiti trijumfalne populističke pobjede Donalda Trumpa na izborima u SAD-u i kampanje na referendumu oko izlaska Ujedinjene Kraljevine iz EU prošle godine. No, to se nije dogodilo.