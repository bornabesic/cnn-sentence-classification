NICK COLGAN, nekadašnji dugogodišnji producent grupe UB40 i pokretač Garden festivala otvorio je pivovaru u Zagrebu.  Colgan već godinama živi u Hrvatskoj, a nakon 12 godina provedenih u Zadru, odlučio se preseliti u Zagreb.  Craft pivovara The Garden Brewery nalazi se na zagrebačkom Žitnjaku, u bivšoj industrijskoj hali. Na ideju za pokretanje craft pivovare zapravo je došao Colganov poslovni partner David Plant, koji je već od ranije u tom poslu.  "Zaljubljenik sam u craft pivo već desetljećima, još od vremena kad sam živio u San Franciscu, a moj poslovni partner David dobro poznaje taj posao. To je zapravo bila njegova ideja koju sam odmah prihvatio. Nevjerojatno je dobar osjećaj proizvesti nešto - napraviti opipljiv proizvod", kaže Colgan.  Za Zagreb, kao lokaciju pivovare, odlučili su se jer grad živi svih 12 mjeseci a lokacija u industrijskoj zoni na Žitnjaku omogućila im je smještaj proizvodnje ali i popratnih sadržaja -restorana i pivnice.    "Zašto Zagreb? Hrvatska je moj dom već više od desetljeća, a Zagreb je glavni grad koji je aktivan svih 12 mjeseci u godini. Žitnjak je industrijsko srce Zagreba, gdje se oduvijek nešto proizvodilo, i tamo smo pronašli predivnu staru industrijsku zgradu koju smo renovirali. To je odlično mjesto za proizvodnju, a nalazimo se samo sedam minuta od centra. Također, tamo smo imali dovoljno prostora za pivovaru, restoran, točionicu, parking i prekrasan vrt", pojašnjava Colgan. Colgan: Uživam u Hrvatskoj  Colgan - za razliku od mnogih Hrvata koji se žale na uvjete života i rada - uživa u životu u Hrvatskoj.   "Činjenica da sam još ovdje, nakon 13 godina dovoljno govori koliko uživam u životu. Djeca su se vratila u UK zbog odlaska na fakultet, a supruga i ja preselili smo u Zagreb i započeli novo poglavlje života. Što se tiče posla, svugdje je teško uspjeti. Treba ostati fokusiran, okružiti se kvalitetnim ljudima, vjerovati u to što se radi i biti okrenut budućnosti. Ja sam stvarno sretan i uživam u svom poslu, a to je pola uspjeha", kaže Colgan.  Glavni pivar u Gardenu je Novozelanđanin Nick Colder-Scholes, koji ima međunarodno iskustvo. Radio je do 2013. u Australiji, da bi se nakon toga preselio u London, a nakon toga završio u Gardenu u Zagrebu.  Garden je otvoren prije mjeseca dana i do sada su već lansirali četiri piva - Session Ale, Adriatic Pale Ale, Styrian Stout i Summer Sour. U planu imaju još dvije vrste piva, ali s inovacijama nastavljaju i dalje.   Kapacitet pivovare je 350 tisuća litara godišnje, a zanimljivo je da je postrojenje također hrvatski proizvod - aparaturu za proizvodnju piva napravila je čakovečka Letina.  "Glavnina naše proizvodnje plasira se na glazbene festivale, klubove i zabave u Tisnom. Tisuće žednih ljudi u ovom trenutku uživa u našem pivu. Do kraja sezone naša piva bit će dostupna diljem Hrvatske. Najbolje mjesto za konzumaciju je u našoj točionici u pivovari na Žitnjaku, a moguće ih je pronaći i na još nekoliko mjesta u Zagrebu. Uglavnom, tek smo mjesec dana otvoreni, tako da nam treba još vremena da se proširimo", kaže Colgan.