Nakon što je Državna agencija za osiguranje štednih uloga i sanaciju banaka (DAB) sanirala šibensku Jadransku banku, čiji je minus u trenutku otvaranja postupka sanacije, u listopadu 2015., iznosio čak 846 milijuna kuna, otkrilo se da je i ta mala, devastirana banka kreditirala Agrokor (eskontom mjenica). U razdoblju od prosinca 2015. do prosinca 2016. Jadranska je banka plasirala Agrokoru 52 milijuna kuna (koliki je i temeljni kapital banke!) za mjenice koje je izdao Konzum uz eskontnu stopu od 7,6 posto. Iako kredit nije vraćen, a morao se podmiriti do kraja prošle godine, Jadranska je banka na kraju prošle godine ponovno odobrila Todoriću otkup 52 milijuna kuna mjenica uz eskont, s rokom povrata do kraja ove godine! Indikativno je da Jadranska banka u sanaciji, dakle pod državnom paskom, plasman Agrokorovih mjenica odobrava “uvažavajući rizik likvidnosti i rizik izloženosti banke prema komitentu”. To, međutim, ne sprečava banku ni njezinu sanacijsku upravu, koju je postavio DAB, da Ivici Todoriću “uskoči” s kratkoročnim kreditom. Kad je informacija procurila u javnost, uslijedile su suspenzije trojice zaposlenika banke, a kako neslužbeno doznajemo, riječ je o predsanacijskom predsjedniku Uprave banke Ivici Džapi te Mladenu Lučevu i Radi Stupinu. Oduzeti su im službeni mobiteli i sve ovlasti, pa je svaka komunikacija s njima bila nemoguća. Kontaktirali smo, međutim, sanacijsku upravu banke te, umjesto odgovora o razlozima suspenzije trojice bankarskih službenika, dobili objašnjenje kako iz našeg upita nije razvidan javni interes za dostavu traženih podataka, dapače, upravo suprotno, s obzirom na to da se radi o ugovornom odnosu u kojem nismo sudionik i da nam zatražene informacije nisu potrebne radi ostvarivanja prava i obveza iz radnog odnosa.