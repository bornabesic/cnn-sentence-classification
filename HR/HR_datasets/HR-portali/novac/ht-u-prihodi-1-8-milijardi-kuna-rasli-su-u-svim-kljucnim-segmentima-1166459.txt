Konsolidacija Crnogorskog Telekoma u siječnju ove godine pozitivno je utjecala na rezultate HT-a te su ukupni prihodi u prva tri mjeseca 2017. porasli za 8,7 posto u odnosu na isto razdoblje lani i iznose 1,818 milijardi kuna. Osim doprinosa CT-a, prihodi su povećani u ključnim segmentima: pokretnim telekomunikacijama, širokopojasnom pristupu i televiziji, veleprodaji i energiji. S obzirom na različite dinamike projekata u odnosu na prvo tromjesečje 2016., u prvom kvartalu ove godine zabilježeno je manje odstupanje u realizaciji prihoda od sistemskih rješenja, stoji u priopćenju HT-a o nerevidiranim rezultatima poslovanja u prva tri mjeseca. Neto dobit je u prvom kvartalu povećana 9,5 posto i iznosi 149 milijuna kuna. Izuzme li se učinak CT-a, neto dobit povećana je za 6,8 posto i iznosi 145 milijuna kuna. EBITDA prije jednokratnih stavki povećana je za 7,4 posto, na 674 milijuna kuna uz EBITDA maržu koja je na razini od 37,1 posto. 