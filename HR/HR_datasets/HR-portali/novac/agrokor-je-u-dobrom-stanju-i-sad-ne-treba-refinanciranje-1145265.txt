– Ne bih toliko daleko išao. Upoznat sam sa situacijom u Agrokoru jer sam ondje i radio, a proteklih godinu dana pratim ga kao i svaku drugu kompaniju. Mislim da su iz Agrokora jasno naznačili da nema rizika što se tiče obveza u dogledno vrijeme, ali sigurno da je činjenica o smanjivanju kreditnog rejtinga imala neke reperkusije – komentar je ministra financija Zdravka Marića na jučerašnji upit o situaciji u Agrokoru, odnosno postoji li mogućnost da ta kompanija, što se sve više govori u javnosti, bankrotira. Marić misli kako je kompanija i dalje u dobrom stanju pa trenutačno ne postoji ni “plan B” u slučaju da tako velika tvrtka krene nizbrdo, a oglasili su se i iz Agrokora. Poručuju kako su stabilna i snažna kompanija u regiji i po svojoj snazi mogu odgovoriti svim financijskim obvezama koje se nalaze pred njom u sljedećem razdoblju. – Odgovorna smo kompanija koja uredno servisira svoje obveze te smo tako i obveze koje dospijevaju u sljedećem periodu uspješno refinancirali u posljednjem kvartalu prošle godine i s te osnove u ovom trenutku nemamo potrebu za dodatnim refinanciranjem – priopćili su. Činjenicu što su prošloga tjedna otkazali sindicirani zajam od 500 milijuna eura BDP Paribasa, Credit Suissea, Goldman Sachsa i JP Morgana s dospijećem u rujnu 2019., komentirali su kako je postojao interes postojećih i novih kreditora u dostatnom iznosu. No radi boljih strateških opcija koje razmatraju odlučili su se ne zaključiti spomenutu transakciju. Kreditna agencija Moody’s nedavno je, podsjetimo, ukazala na slabiji lanjski poslovni rezultat i visoku zaduženost Todorićeve tvrtke, snizivši joj kreditni rejting s B2 na B3, dok je vjerojatnost od bankrota povećala s B1-PD na B3-PD. – Agrokor vjerojatno neće zadržati kreditne omjere u skladu s našim prijašnjim zahtjevima za B2 rejting zbog pogoršanja operativne izvedbe u prvih devet mjeseci 2016. – rekao je Vincent Gusdorf, potpredsjednik i analitičar Moody’sa. Ukupne obveze kompanije krajem rujna 2016. iznosile su 45,1 mlrd. kuna, gotovo koliko u čitavoj 2015. No u Moody’su očekuju kako će Agrokor stabilizirati zaradu u idućih 12 mjeseci. Nakon objave Moody’sa, cijene obveznice Agrokora padale su na međunarodnim tržištima, u utorak oko 16%, no cijena se počela oporavljati, a taj trend zabilježen je i u četvrtak. Cijene dionica kompanija unutar koncerna jučer prijepodne padale su na Zagrebačkoj burzi, no nakon optimističnih signala iz Vlade, do kraja dana došlo je i do korekcije cijene. Premijer Andrej Plenković jučer je kazao kako vjeruje da ljudi koji se bave korporativnim upravljanjem Agrokora vode računa o svim aspektima učinkovitog, racionalnog poslovanja te da će iznaći rješenja oko financiranja aktivnosti te kompanije. Na upit je li i Vlada uključena u iznalaženje nekog rješenja, premijer je rekao da on osobno nije.      >> Jamnici, Ledu, Zvijezdi i PIK-u Vrbovec kredit HBOR-a od 48,3 milijuna eura 