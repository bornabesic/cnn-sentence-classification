Foto: Index U SPLITU se i dalje pale automobili. Ovaj tjedan zapaljen je Peugeot 307 kabriolet parkiran u Ulici Grge Novaka na Sućidru. Susjedi nam govore kako su čuli eksploziju, a policija je utvrdila da je uzrok požara otvoreni plamen ili žar. Automobil je bio parkiran u dvorištu radi sitnijih limarskih radova. Vatra je uništila prednji dio vozila. Peugeot zapaljen radi ljubomore? Vlasnica automobila je prijateljica Kristijana Čuline, kojeg je prije dva tjedna hicem iz pištolja ranio Anđelo Odak, i to nakon sukoba u prometu kojeg je njegov otac imao s Čulinom i prijateljicom koja je tom prilikom upravljala Peugeotom. Čulina je ranjen u Karlovačkoj ulici, a policija je tijekom očevida detaljno pregledala Peugeot, koji je zapaljen prije tri dana.  Navodno paljevina nema veze s Čulinom, već je vlasnica na meti ljubomorne žene koja joj je već slala poruke prijetećeg sadržaja. Policija je otvorena za sve opcije, sve će ispitati.