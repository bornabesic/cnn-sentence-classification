Foto: Toyota, Honda VODEĆE japanske kompanije u autoindustriji će tijekom ove godine u istraživanje i razvoj uložiti preko 25 milijardi dolara.  Troškovi R&D odjela nisu nikada bili veći. Honda, Suzuki, Mazda i Subaru ove će godine u razvoj novih tehnologija uložiti rekordne iznose u povijesti, dok će Toyota i Nissan zadržati razinu rekordne prošle godine. Mitsubishi je pak najavio da je za istraživanje i razvoj predvidio 20% veća ulaganja, piše Nikkei Asian Review. Prevedeno to znači da će samo Toyota ove godine na razvoj tehnologija povezivanja, autonomne vožnje, umjetne inteligencije i robotike potrošiti nevjerojatnih 9 milijardi dolara, i to četvrtu godinu zaredom. Radi se o izuzetno važnoj odluci, posebno jer se očekivao pad ulaganja uslijed 10% manjeg operativnog profita u fiskalnoj 2016. godini. Dodatni problem je porast troškova outsourcinga zbog manjka radne snage u Japanu.  Na pitanje o vječnom duelu Toyote i Volkswagena po pitanju profita predsjednik Toyote Akio Toyota je rekao: "Umjesto da prioritet damo ostvarivanju kratkoročnog profita, mi ćemo kontinuirano ulagati u budućnost". Kako bi se smanjili troškovi razvoja pojedinih tehnologija sve je češći slučaj suradnje nekadašnjih rivala, ali i zajedničkog razvoja sa kompanijama iz IT sektora. Tako Honda i Waymo zajednički rade na sustavima autonomne vožnje, a Toyota i Nvidia surađuju na ubrzanom razvoju novih tehnologija primjenjivih u autoindustriji.  Kad su u pitanju drugi proizvođači vrijedi spomenuti General Motors koji u razvoj ulaže oko 8 milijardi dolara godišnje. Volkswagen je pak najavio kako će u narednih pet godina u električne pogone uložiti oko 9 milijardi eura.