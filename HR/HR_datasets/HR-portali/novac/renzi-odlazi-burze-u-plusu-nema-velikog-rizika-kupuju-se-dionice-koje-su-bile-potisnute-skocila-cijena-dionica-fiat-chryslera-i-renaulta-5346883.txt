Euro je u ponedjeljak na međunarodnim deviznim tržištima brzo nadoknadio veliku većinu gubitaka zabilježenih u prekonoćnom trgovanju nakon što je talijanski premijer Matteo Renzi najavio ostavku nakon poraza na referendumu o ustavnim promjenama. Na europskim burzama su se pak brzo oporavile cijene dionica, pa i na talijanskoj burzi. STOXX indeks 600 vodećih europskih dionica bio je oko 11,30 sati u plusu 1,4 posto. Londonski FTSE indeks bio je tada na dobitku 0,80 posto, na 6.785 bodova, dok je frankfurtski DAX skočio 1,70 posto, na 10.694 boda, a pariški CAC 1,40 posto, na 4.593 boda. Na samom početku današnjeg trgovanja ti su indeksi bili u blagom minusu, no kasnije su se probili duboko u pozitivno područje jer, kažu analitičari, negativan ishod talijanskog referenduma već je prošloga tjedna ugrađen u tržišta. "Takav ishod referenduma već je ugrađen u tržišta, a važno je i to što to nije veliki rizik za tržišta jer to nije bio glas o članstvu u EU. Sada je to iza nas, pa ulagači kupuju dionice koje su posljednjih tjedana bile potisnute", kaže Sylvain Logandin, analitičar u tvrtki FXCM. Među najvećim je dobitnicima jutros automobilski sektor. Tako su cijene dionica Fiat Chryslera i Renaulta skočile više od 3 posto. Na dobitku su i dionice u rudarskom sektoru, što se zahvaljuje stabilnosti cijena sirovina. Podršku tržištima pruža i nada ulagača da će Europska središnja banka (ECB) u četvrtak najaviti produljenje postojećih poticajnih programa. Premda je na samom početku današnjeg trgovanja potonuo 2,1 posto, na dobitku je trenutačno i talijanski FTSE MIB indeks, otprilike 0,8 posto. Analitičari kažu da su se ulagači odlučili na kupnju jer su cijene talijanskih dionica pale vrlo nisko, pa predstavljaju povoljnu priliku za kupnju. Zbog političke nestabilnosti i krize bankarskog sustava FTSE MIB indeks na gubitku je od početka godine gotovo 20 posto.