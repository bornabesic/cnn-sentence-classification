lada će na sjednici u četvrtak predstaviti reformski paket od 238 zakona koji idu u izmjene i dopune kako bi se stvorio zakonodavni okvir koji će ukloniti pravnu nesigurnost, najavio je Darko Horvat, ministar poduzetništva i obrta na radnom ručku Hrvatske udruge poslodavaca jučer u Zagrebu. Dodao je da će se do kraja godine promijeniti tri zakona iz njegova resora, ali po redovnoj proceduri. Okovi birokracije − Politika sama ne otvara radna mjesta, ali mora stvoriti okruženje da poduzetnici mogu imati investicije i nova zapošljavanja. Ne vidim zašto moramo samo brojiti strane ulagače ili ići po investicije u Kinu kad sam siguran da i u samoj Hrvatskoj postoji dovoljno investicijskog kapitala i ljudi koji žele investirati svoj novac, ali su sputani birokratskim i pravnim zaprekama − kazao je Horvat. Dodao je da je ovog trenutka na stolu Ministarstva 12 milijardi kuna investicijskog potencijala koji će zaposliti 7300 ljudi. Ministar objašnjava da u Hrvatskoj postoji strukturno opasan problem s radnom snagom jer istodobno imamo potrebu za 10.000 radnih dozvola za uvoz radne snage, a s druge je strane na Zavodu za zapošljavanje registrirano 278 tisuća nezaposlenih. Stoga je najavio reforme dualnog sustava obrazovanja obrtnika i strukovnih zanimanja po uzoru na Bavarsku. − Realni sektor treba reći kakvi mu kadrovi trebaju jer škole ne postoje zbog ravnatelja i učitelja, nego da bi obrazovale potrebnu radnu snagu − kaže Horvat. Ono na čemu će MINPO i ova Vlada inzistirati, kaže ministar, je i olakšavanje pristupa financiranja poduzetnika, posebice iz fondova EU. Ove će godine MINPO otvoriti šest novih natječaja teških 430 milijuna kuna koji će biti po jednostavnijoj proceduri za poduzetnike. Ministar Horvat veliki problem vidi i u otežanom pristupu financijskim sredstvima HBOR-a za koji kaže da ne treba biti poslovna banka, s velikom dobiti, nego dobit treba reinvestirati kroz kreditiranje realnog sektora. Kako bi krediti HBOR-a bili što dostupniji poduzetnicima, ministar je najavio da će se ove godine otvoriti šest do sedam novih poslovnica te banke diljem Hrvatske, a sam HBOR trebao bi obavljati više operativnih poslova u postupku odobravanja kredita. I od Hrvatske poštanske banke očekuje veći angažman u kreditiranju poduzetnika. Laskanje poslodavaca Gordana Deranja, predsjednica HUP-a, istaknula je nužnost provođenja reformi, posebice onih poreznih jer je to nešto što poduzetnici traže već dugo. Petar Lovrić, predsjednik Udruženja malih i srednjih poduzetnika HUP-a, pozvao je ministra Horvata da bude gromobran poduzetnika u Vladi koji će ih štititi i zastupati njihove interese. Nadu da će se to i ostvariti daje mu to, kako sam kaže, što se novi ministar s poslodavcima sreo u dva mjeseca pet puta više nego bivši ministar za cijelog četverogodišnjeg mandata.  >> Horvat: reformama će se ukloniti prepreke za poduzetnike 