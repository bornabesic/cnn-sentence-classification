Intesa Sanpaolo grupa u suradnji s Privrednom bankom Zagreb dovodi u Hrvatsku svoj 24-satni maraton inovacija Novathon, koji će se održati 23. i 24. rujna u zagrebačkoj Laubi. Na sudjelovanje u ovom natjecanju pozivaju se studenti i mladi profesionalci u programiranju, web dizajnu i marketingu kako bi kreirali aplikacije za jednostavnije bankarstvo i natjecali se za glavnu nagradu od 75 tisuća kuna. „Ovaj maraton inovacija, usredotočen na financijske tehnologije, savršeno odgovara inovativnoj viziji PBZ-a i Intese Sanpaolo. Kreativan duh mladih talentiranih profesionalaca i studenata koji će sudjelovati na ovom natjecanju ključan je za nas, a njihove ideje mogu biti uključene u naše inovativne projekte“, rekao je Dinko Lucić, član Uprave PBZ-a. Timovi će tijekom non-stop maratona imati zadatak razviti aplikaciju na jednu od sljedećih tema - pametno plaćanje, digitalno upravljanje imovinom, pametna poslovnica, bridge solutions, bankarstvo izvana prema unutra ili financijski big data. Novathon ugostit će i neke od najutjecajnijih ljudi u području financija i financijskih tehnologija kao goste predavače poput Nenada Bakića, Chrisa Skinnera i Mattea Rizzi. Chris Skinner je proglašen jednim od najutjecajnijih ljudi u bankarskom sektoru i među pet je najutjecajnijih ljudi BankInfoSecurity ljestvice, kao i među 40 najutjecajnijih ljudi u financijskim tehnologijama. Matteo Rizzi se aktivno bavi financijskom tehnologijom već više od 20 godina. Nenad Bakić je hrvatski poduzetnik, investitor i filantrop, a trenutno je posvećen digitalnoj transformaciji u obrazovanju. Prijave za natjecanje već su počele i traju sve do 8. rujna u 12 sati.