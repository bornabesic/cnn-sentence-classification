Uopće ne vjerujem da mladi iz Hrvatske imaju perspektivu samo u inozemstvu. Uz dobre, pametne i inovativne projekte može se uspjeti i kod kuće – uvjeren je 31-godišnji Goran Vrabec iz Igrišća, za kojega danas u Hrvatskoj zna svaka bolja pizzerija ili delikatesna prodavaonica, koja pazi i na kupce zahtjevnijeg ukusa, a u Sloveniji i Interspar, Mercator i E. Leclerc. Nekadašnji FER-ovac nije sanjao budućnost u poljoprivredi, od koje posljednjih 15-ak godina žive njegovi roditelji. No hobi uzgoja ljutih papričica i ljubav prema ljutom vrlo brzo su se pokazali kao unosan ekobiznis pa nije bilo druge nego da Goran registrira OPG i karijeru nastavi kao mladi ekopoljoprivrednik, kakvi se danas u Hrvatskoj traže povećalom. Recepti s interneta – Čili papričice sam u početku uzgajao samo amaterski i eksperimentirao s novim, egzotičnimn sortama. Sve to vodilo je i do ljutih umaka koji su se svima sviđali i za koje sam recepte skidao s interneta, usavršavao ih i dodavao ponešto svoje, i tako je krenulo. Preklani sam zasijao 15-ak sorti papričica i napravio oko 1000 bočica umaka, a kako su između listopada i Božića planule, biznis se širio, pa ove godine planiram proizvodnju već 30 do 50 tisuća komada ljutih umaka u bočicama prosječne veličine od 100 mililitara do drugih prerađevina poput ajvara, kiselih te sušenih i mljevenih papričica – priča Vrabec, kojega su početna ulaganja stajala oko 300 tisuća kuna – oko 200 tisuća u preradi te 100 tisuća kuna u proizvodnji na hektar plastenika. No kako je još “mala riba” za velike supermarkete i distributere, veliki dio proizvodnje danas prodaje putem internetske stranice Volim ljuto.com. Posvećena ljutomanima, internetska stranica zamišljena je i kao blogerska sa zanimljivostima iz “ljutog” svijeta, receptima te savjetima o uzgoju papričica, a tko želi preko nje može nabaviti i sadnice, prave “desetke” među kraljicama ljutine – poput Caroline i Nage Viper ili Trinidad Scorpiona, kakvih kilogram stoji između 200 i 300 kuna. Među 50-ak vrsta nađe se tu i Devil’s Tonguea, Infinityja 7, Jamaican Hot Chocolatea, Hot Portugala, Habanera te jalapeno papričice za koje Goran tvrdi kako su na svjetskoj ljestvici ljutine zapravo najblaže čili papričice. Novac iz fondova EU – Ljuće paprike – objašnjava on – imaju tanju kožu. No zahtjevne su za uzgoj, pogotovo ekološki, kad je naglasak na preveniranju potencijalnih bolesti, i ne smiju se previše zalijevati jer se na korijen lako navuku bolesti. Naravno, svih 50 vrsta ne ide u umake nego njih 10-ak, među kojima je Goran najvjerniji velikom i mesnatom Hot Portugalu s kojim je “ljuta” priča i započela. Svaki novi proizvod i ukusi potencijalnih kupaca testiraju se na sajmovima koji su nezaobilazni u takvom biznisu kojemu je cilj mlađa hrvatska populacija koja voli kušati nove proizvode i okuse. Ništa se ne baca. Nakon što završi berba, između sredine srpnja i sredine studenog, preradi se sve što se može iskoristiti i oplemeni i začinskim biljem te rajčicama koje Vrabec također uzgaja. A s rastom prodaje polako raste i broj zaposlenih, za jednog u ovoj godini. No kad bi svaki OPG u Hrvatskoj, barem onaj koji prima potpore resornog ministarstva, zaposlio po jednog radnika, do kraja godine bi ih se zaposlilo 95.000. – Naravno da u budućnosti želimo raditi i s velikim trgovcima u Hrvatskoj i regiji jer smo s našom ponudom jedinstveni i nemamo puno konkurencije. No, s poslovičnim hrvatskim neplaćanjem sada smo radije orijentirani na restorane i manje dućane s kojima ne možemo puno izgubiti – kaže Vrabec, koji će se ove godine prijaviti i za novac iz fondova EU, oko 200 tisuća kuna za 600-tinjak kvadrata grijanih i običnih plastenika. >>I najjači muškarci zaplakali su od ljutih paprika Gorana Vrabeca 