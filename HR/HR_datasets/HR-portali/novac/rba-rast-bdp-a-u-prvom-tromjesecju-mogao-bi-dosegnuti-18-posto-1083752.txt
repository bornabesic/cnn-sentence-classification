Zahvaljujući rastu industrijske proizvodnje, prometa u trgovini na malo i pozitivnim trendovima u turizmu, hrvatsko gospodarstvo moglo bi u prvom tromjesečju porasti za 1,8 posto u odnosu na isto lanjsko razdoblje, navode analitičari Raiffeisebank Austria (RBA) u novoj analizi. "Uz solidno ostvarenje rasta industrijske proizvodnje tijekom prva tri mjeseca (6,8 posto godišnje) i rast prometa trgovine na malo (od 3,2 posto), te pozitivan učinak fizičkih pokazatelja u turizmu, rast BDP-a bi u prvom ovogodišnjem tromjesečju mogao iznositi oko 1,8 posto", navodi RBA u analizi, objavljenoj u četvrtak. Bio bi to nešto sporiji rast bruto domaćeg proizvoda (BDP) nego u posljednjem lanjskom tromjesečju, kada je gospodarstvo poraslo 1,9 posto. No, bio bi to brži rast nego u cijeloj prošloj godini, kada je BDP ojačao 1,6 posto. U analizi RBA ističe kako su u ožujku ostvareni odlični rezultati u turizmu, zahvaljujući ranijem terminu uskršnjih blagdana, što je pridonijelo dvoznamenkastom rastu fizičkih pokazatelja u turizmu u prvom tromjesečju. "U prva tri mjeseca ove godine, u odnosu na isto razdoblje 2015., broj dolazaka stranih i domaćih turista zabilježio je rast od 17,3 posto, dok je broj ostvarenih noćenja turista viši za 18,9 posto", ističu analitičari RBA u osvrtu na nedavno objavljeno izvješće Državnog zavoda za statistiku (DZS) o turizmu. "Povoljna ostvarenja fizičkih pokazatelja u turizmu u prvom tromjesečju zasigurno će se pozitivno odraziti i na rezultate iz bilance plaćanja te na izvoz usluga kao komponentu BDP-a", navode analitičari RBA, koji i u nastavku godine očekuju rast broja dolazaka i noćenja turista. U cjelovitoj analizi, objavljenoj prošloga tjedna, analitičari RBA poručili su kako u cijeloj ovoj godini očekuju rast BDP-a za 1,5 posto. >> TTIP bi izravno utjecao na povećanje hrvatskog BDP-a 