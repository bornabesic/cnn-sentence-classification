Prosječna prodajna cijena četvornog metra novog stana u Hrvatskoj tijekom prošle godine iznosila je 10.688 kuna, što je 1,6 posto više u odnosu na 2014. godinu, podaci su Državnog zavoda za statistiku.   Pritom je cijena četvornog metra stana u Zagrebu smanjena za 1,4 posto, na 11.797 kuna, ali je istodobno porasla cijena u ostalim naseljima za 3,6 posto, na 9.617 kuna. Isključe li se stanovi POS-a, tada je cijena četvornog metra stana u 2015. godini porasla za 1,9 posto, na 11.378 kuna, a rast u Zagrebu i ostalim naseljima bio je identičan i iznosio 2,1 posto. Lani su ukupno prodana 1.672 nova stana ukupne površine 115.777 četvornih metara. Od toga, 839 stanova prodano je u Zagrebu, a 833 u drugim naseljima. Kretanje cijena prodanih novih stanova sugerira stabilizaciju tržišta nekretnina pri niskoj razini prometa, uz njegovu segmentaciju u skladu s potražnjom za stambenim prostorom, ocjenjuje Hrvatska gospodarska komora. Napominje da je kretanje cijena prodanih novih stanova samo dio ukupnog tržišta nekretnina pa bi za cjelovitiju sliku stanja na tom tržištu trebalo uzeti u obzir i kretanje cijena ne samo novih stanova. U drugom polugodištu prošle godine u Hrvatskoj su prodana 1.062 stana ukupne korisne površine 72.814 četvornih metara, uz prosječnu cijenu od 10.244 kune po kvadratnom metru što je 4,2 posto manje u odnosu na drugo polugodište 2014. Ta je cijena u Zagrebu iznosila 11.369 kuna, a ostalim područjima 9.241 kunu. Također u  drugom polugodištu 2015., prosječna cijena četvornog metra novih stanova koje su prodavala trgovačka društva i druge pravne osobe, bez POS-a, iznosila je 11.219 kuna što je na razini cijene drugog polugodišta 2014. godine. Prosječna cijena četvornog metra stana POS-a, na temelju Programa društveno poticane stanogradnje, lani je iznosila 7.748 kuna ili 2,4 posto više nego godinu prije. Lani je ukupno prodan 291 stan POS-a od čega većina u ostalim naseljima - 224, a 67 u Zagrebu.  U ukupnoj prodaji novih stanova, stanovi POS-a lani su sudjelovali sa 17,4 posto. DZS-ov izvještaj o cijenama prodanih novih stanova ispunjavaju pravne osobe koje su ujedno nositelji cjelokupne gradnje zgrada sa stanovima, odnosno koje se bave prodajom stanova bez obzira na to izvode li te radove preko vlastitih pogona ili specijaliziranih poduzeća. Ne obuhvaćaju se one pravne osobe koje se bave isključivo posredništvom u prodaji postojećega stambenog fonda, tj. starih stanova. Podaci se daju na temelju realiziranih ugovora, odnosno nakon što kupac plati dio ili cjelokupni iznos cijene. Nisu obuhvaćeni stanovi na kojima su izvedeni samo grubi građevinski radovi (rohbau) ni oni koje je gradila ili prodala tvrtka, a nije pribavljala građevinsko zemljište, odnosno zemljište je pribavio naručitelj gradnje i sl.   >> Za kvadrat stana u Slavonskom Brodu 700, a u Lipiku 500 eura  >> Stan platio 70 milijuna eura 