Petrokemija, tvornica gnojiva iz Kutine, primila je dopis o mogućoj obustavi isporuke prirodnog plina od društva PPD, objavila je danas kompanija u odgovoru na službeni upit Zagrebačke burze o postojanju novih informacija koje bi mogle utjecati na cijenu dionice. “Petrokemija je zaprimila dopis od dobavljača prirodnog plina Prvo plinarsko društvo o mogućoj obustavi isporuke prirodnog plina Petrokemiji zbog povećanja duga za isporučeni plin, što može posljedično uzrokovati blokadu Društva”, stoji u priopćenju kompanije. Kako ne bi došlo do blokade tvrtke, predstavnici kompanije u razgovoru s dobavljačima, koji su u tijeku, nastoje riješiti novonastalu situaciju. Dionica Petrokemije je danas oko 15:35 sati pala 3,82 posto na 12,6 kuna.