MINISTARSTVO zaštite okoliša i prirode i Fond za zaštitu okoliša i energetsku učinkovitost i ove su godine osigurali nacionalno sufinanciranje za projekte koji se u 2016. prijavljuju na natječaj LIFE programa Europske unije. Life je program Europske unije kojim se želi osigurati razvoj i provedba inovativnih odgovora na izazove povezane s okolišem poput očuvanja prirode i biološke raznolikosti, gospodarenje otpadom, upravljanje resursima, kvaliteta zraka, sprječavanje i ublažavanje klimatskih promjena. Cilj je potaknuti bolje upravljanje u području zaštite okoliša i klimatskih promjena na svim razinama, navodi se u priopćenju Ministarstva. Kroz LIFE program sufinanciraju se projekti iz dva potprograma – Okoliš i Klimatske aktivnosti, a odabrane projekte Europska unija sufinancira do 60%, dok je za projekte usmjerene na konkretne aktivnosti očuvanja prioritetnih vrsta ili tipova staništa moguće ostvariti i do 75% sufinanciranja. Nositelji projekata moraju osigurati do 20 posto novca  Fond za zaštitu okoliša i energetsku učinkovitost osigurava do 50% od preostalog iznosa koji korisnik mora financirati, što znači da nositelji projekta moraju osigurati od 12,5 do 20%. Kako bi ostvarili nacionalno sufinanciranje, korisnici projekta moraju biti registrirani u Hrvatskoj i aktivnosti projekta moraju se provoditi u Hrvatskoj.  Na program se mogu prijaviti javna tijela, privatne tvrtke i nevladine organizacije. Mogućnost dodatnog sufinanciranja ostvarit će oni projekti koji zadovolje uvjete iz javnog poziva.  Za projekte iz potprograma Klima Javni poziv traje do 17. kolovoza, a za projekte iz potprograma Okoliš – prioritetno područje Okoliš i učinkovitost resursa do 22. kolovoza, odnosno do 25. kolovoza za prioritetna područja Priroda i biološka raznolikost te Upravljanje okolišem i informacije.