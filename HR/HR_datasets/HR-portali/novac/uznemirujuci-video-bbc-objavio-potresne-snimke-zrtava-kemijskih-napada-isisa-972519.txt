Screenshot: BBC BBC je objavio potresnu snimku ISIS-ovih napada kemijskim oružjem na civile u Mosulu.  Prvu upotrebu kemijskog oružja u bitki za Mosul zabilježio je međunarodni Crveni Križ u ožujku, kada su ispaljene granate koje su ozlijedile 12 civila.  Stanovnici Mosula za BBC su ispričali da su militanti u posljednjih nekoliko tjedana izveli brojne napade u kojima su koristili otrovni plin protiv civila i iračke vojske.  Uznemirujući video možete pogledati ovdje. BBC upozorava na posebno potresne snimke žrtava kemijskih napada.  "Plin je smrdio po kloru i češnjaku"  Video prikazuje ISIS-ov napad otrovnim plinom, a stanovnici tvrde da su u travnju doživjeli najmanje tri takva napada.  Jedna stanovnica je ispričala da su 20. travnja pogođeni otrovnim klornim plinom u središtu područja koje je već bilo oslobođeno od ISIS-a: "Avion je pogodio ISIS-ov automobil pun granata koje su eksplodirale na ulici punoj ljudi".  "Jedan muškarac je na mjestu umro, a drugi nisu mogli disati. Plin je smrdio po kloru i češnjaku. Oni koji su ga udahnuli patili su od iritacije kože i pluća. Gušili su se", ispričala je stanovnica Mosula.  Tajni dokumenti otkrili planove za trovanje vode i hrane na zapadu  Sumnja se da ISIS-ovi militanti u napadima u Iraku i Siriji koriste iperit i klor. Zabilježena su najmanje 52 incidenta od 2014., a trećina napada je izvršena u područjima oko Mosula.  Aktivist Mohamed Al-Mosuly rekao je da ISIS proizvodi otrovne kemikalije u malim laboratorijima. Neki od njih su pronađeni, a u njima i sirovine za izradu otrova. ISIS većinom za napade koristi nenavođene projektile jer žele pogoditi što je više ljudi moguće, tvrdi Al-Mosuly.  Nedavno su otkriveni i tajni dokumenti u kojima su pronađeni planovi ISIS-a za veliki napad na zapadne države trovanjem vode i hrane, za koji su provodili gnjusne eksperimente na ljudima, a koji podsjećaju na nacističke eksperimente u doba Drugog svjetskog rata.