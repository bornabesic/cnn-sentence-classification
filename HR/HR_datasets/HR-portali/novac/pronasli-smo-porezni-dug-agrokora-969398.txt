U PODACIMA koje je Agrokor objavio o zaduženosti do 31. ožujka pronašli smo i porezni dug, iako zapakiran tako da i dalje ne znamo koliko točno iznosi.  >> AGROKOR OBJAVIO "Dužni smo 40 milijardi eura, ali to nije sve"   Spomenuta lista objavljenih dugova od 40 milijardi kuna nije kompletna, a iz kompanije su pojasnili kako su ovo dugovi za 19 najvećih društava koncerna. Je li moguće da uz toliki dug prema raznim vjerovnicima nemaju baš nikakvih tekućih obaveza prema državi?  Porezni dug pospremljen uz "ostale zajmove"  U tablici zaduženosti koju je objavila izvanredna uprava Agrokora doista nisu iskazani podaci o obvezama za poreze i doprinose. Ipak, uz stavku "ostali zajmovi", koja iznosi 1,6 milijardi kuna, u fusnotama se spominju otpremnine, mirovine, ali i porezne obveze. Što znači da se tu kriju i tekuće porezne obveze. Kolike su točno, i dalje ne znamo.  Podsjetimo, Todorićev koncern u ožujku je tvrdio kako nema dospjelog poreznog duga. Prvi put preko neformalnog glasnogovornika kompanije, ministra financija Zdravka Marića, koji je 15. ožujka izjavio kako "nisu uočeni nikakvi pojavni oblici koji bi ukazivali na nekakvo izvanredno stanje."  Kasnije su to ponovili i sami. "Istina je da na današnji dan Agrokor nema dospjelih obveza što se tiče poreza prema hrvatskoj državi", objavili su 17. ožujka. No nakon ovog izvješća o stanju 31. ožujka čini se da nisu govorili istinu.  Odgođeni porezni dug nije dospjeli dug   U ovom izvještaju precizno je izražena samo stavka "odgođeni porezni dug" koja iznosi 435 milijuna kuna, no to nije dospjeli dug Agrokora. "To je pretpostavka da će, ako se ostvare dobici, nastati porezna obaveza zbog revalorizacije imovine. U ovom slučaju oni su možda previsoko procjenjivali vrijednost imovine," objašnjava porezni stručnjak Vlado Brkanić koji pretpostavlja da se rast revalorizacije temeljio na rastu cijena nekretnina. I upozorava da u prvom redu treba obratiti pažnju za dugove koji su nastali za isporuku dobara i zajmove.  Index mjesecima upozorava kako je prezaduženi Agrokor vrlo vjerojatno imao i porezni dug, koji se po svemu sudeći krije u ovoj milijardu kuna vrijednoj fusnoti.