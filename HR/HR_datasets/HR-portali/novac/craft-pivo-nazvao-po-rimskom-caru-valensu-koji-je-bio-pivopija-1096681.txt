U vrijeme kada se brojne mlade osobe iz Slavonije odlučuju za odlazak iz Hrvatske Ivan Vorgić (31) iz Vinkovaca odlučio se okušati u poduzetničkim vodama. Mjeseci priprema i ulaganja rezultirali su otvaranjem pogona za proizvodnju prvog craft piva u Vinkovcima koje nosi naziv „Valens“. – Pivu sam ime dao po rimskom caru rođenom na području Vinkovaca, a koji je bio poznat kao pivopija. Ime „Valens“ je lako pamtljivo i brzo ulazi u uho, a uz to priča o njemu je vrhunska i jedinstvena – rekao je Vorgić na predstavljanju svoga piva koje će se u početku moći kušati u kafićima na području Vinkovaca, Vukovara i Županje. Za sada se može kupiti samo točeno pivo s obzirom da punjenje piva u boce iziskuje i osjetno veća ulaganja. Vorgić je u pogon za proizvodnju piva, kojemu je trenutačno mjesečni kapacitet do 2500 litara, uložio oko 40.000 eura uključujući tankove, stroj… Govoreći o razlozima zašto se odlučio baš za proizvodnju piva, kaže kako je na taj način spojio svoju ljubav prema pivu, ali i želju da od te ljubavi pokuša zarađivati i živjeti. – Ovo je pivo s pričom, s dušom. U njemu se točno zna od čega je napravljeno i u njemu nema nikakve kemije i sličnih sastojaka. Za moje pivo mogu samo reći da je dobro i ga treba probati. Vjerujem kako će se većini ljudi i svidjeti – ističe Vorgić. Dodaje i kako slad kupuje od jedne tvrtke u Novoj Gradiški, a hmelj i kvasac dolaze iz izvoza. Trenutačno u proizvodnji radi sam tako da mu je jedan od planova zaposliti još nekoga za pomoć. – Trenutačno ne razmišljam o povećanju kapaciteta. Osnovni mi je cilj da pivo bude što kvalitetnije, ali i da prvu godinu nekako preživim i zatvorim s pozitivnom nulom. Vjerujem kako će poslije biti lakše jer ću u međuvremenu pronaći i tržište za „Valens“ – kaže Vorgić. Interesantno je i kako u Vinkovcima, do pojave „Valensa“, desetljećima nije bilo proizvodnje piva iako se ono pilo u vrijeme rimske vladavine. Međutim, treba znati i kako je između dva svjetska rata na području Vinkovaca postojalo 14 malih proizvođača piva. >>Za vikend kod Gastronomada na craft piva 