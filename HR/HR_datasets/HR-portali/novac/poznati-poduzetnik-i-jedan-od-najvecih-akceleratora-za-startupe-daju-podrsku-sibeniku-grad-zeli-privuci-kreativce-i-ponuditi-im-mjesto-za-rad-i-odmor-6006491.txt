Američki poduzetnik i suosnivač Electronic Artsa Jeff Burton u petak će održati predavanje u šibenskoj tvrđavi Barone kao predstavnik globalne mreže ulagača i poduzetnika Acceleration Business Cityja (ABC).   Burton će prenijeti iskustvo koje je stekao tijekom 35 godina impresivne karijere u poduzetništvu te podržati projekt Holiwork i druge projekte namijenjene mladima i razvoju grada.   Projektom Holiwork Grad Šibenik želi privući mlade inovatore, kreativce i poduzetnike i ponuditi im mjesto za rad i odmor. Centar Trokut, za koji se trenutno očekuje odobrenje sredstava od EU, bit će "hub" koji će okupljati mlade ljude iz cijelog svijeta te im pružiti prostor za rad, ali i brojne prilike za uživanje u turističkoj, kulturnoj i zabavnoj ponudi Šibenika i okolice.   Jeff Burton najpoznatiji je kao suosnivač Electronic Artsa, jednog od najvećih svjetskih proizvođača video-igara. Ljubitelja igara neizbježno su igrali barem jednu od njegovih igara među kojima su FIFA, The Sims, Battlefield i Medal of Honor.   Burton je radio i za tehnološkog pionira Atari te vodio jedan od najvećih start-up inkubatora u SAD-u Skydeck Berkley.   U Šibenik Burton dolazi kao predstavnik ABC-a, jednog od najvećih svjetskih akceleratora za start-up projekte. ABC povezuje mlade inovativne poduzetnike s ulagačima, poduzetnicima i utjecajnim ljudima te im tako omogućuje da njihove ideje postanu stvarnost.   ABC ima urede u Indiji, Njemačkoj i Sloveniji, a svi projekti koji se uključe u akcelerator imaju pristup uredima u Silicijskoj dolini, središtu visoke tehnologije SAD-a. Na taj način, ABC omogućuje najboljim i najzanimljivijim projektima ulazak na američko i globalno tržište.