– Nazove tu i tamo netko na telefon i odbije posao. Valjda se moraju javiti na oglas da ne izgube prava na burzi, no raditi zapravo ne žele. Zašto, ne znamo. Kod nas se vozi od ponedjeljka do petka i svaki je vikend slobodan. Plaća je od 9000 do 10.000 kuna, što nije malo, posebno ako se zna da se u tvornicama radi i u tri smjene za 3500 kuna – kaže Marko Šrajbek, autoprijevoznik iz Varaždina koji preko HZZ-a traži vozače kamiona u međunarodnom prijevozu. Angažiraju i vozače iz Srbije No ni on ni njegovi kolege ne uspijevaju popuniti slobodna radna mjesta. Razloga je, smatra, više. Jedan je to što je dio vozača otišao raditi u inozemstvo nakon ulaska Hrvatske u EU jer Nijemci ipak mogu ponuditi bolje plaće, a kad si vozač, svejedno je gdje ti je sjedište tvrtke jer si ionako na terenu. Drugi je razlog to što obrazovni sustav ne prati potrebe poslodavaca. – Industrija se stalno razvija, sve je više robe koju treba prevoziti, a upisne kvote za vozače u školama nisu se povećavale – ističe Šrajbek. Njegov otac Dubravko dodaje da neki prijevoznici angažiraju vozače iz Srbije. Ako ne popune radna mjesta, morat će smanjiti opseg posla. U četiri sjeverozapadne županije – Varaždinskoj, Međimurskoj, Koprivničko-križevačkoj i Krapinsko-zagorskoj u ponudi je preko HZZ-a jučer bilo oko 900 slobodnih radnih mjesta, među kojima i stotinjak za vozače. Tvrtka Vincek, koja je pobijedila na natječaju za koncesiju za gradsku vožnju u Varaždinu, traži čak 30 vozača autobusa. U županijama koje bilježe najmanji broj nezaposlenih u posljednjih desetak, pa čak i dvadesetak godina sve veći problem postaje nedostatak radne snage. Ugostitelji neuspješno traže konobare, i to ne za sezonske poslove, nego na neodređeno vrijeme. – Ma javila se jedna gospođa kojoj bi odgovarao samo rad u poslijepodnevnoj smjeni jer joj prijepodne nema tko čuvati djecu – kaže nam jedan vlasnik kafića. Problemi s nedostatkom radne snage su i u metaloprerađivačkoj branši te građevini. Međimurska tvrtka Montim iz Donje Dubrave traži 12 montera suhe gradnje na neodređeno. – Javilo se nekoliko ljudi, no čim čuju da je posao u Njemačkoj, odustanu. Posla vani imamo toliko da se ne stignemo okrenuti, ali ljudi ne žele ostaviti dom. Trebat će nam vjerojatno i do sedamdeset radnika, a ako ih ne popunimo preko HZZ-a, angažirat ćemo druge tvrtke kao kooperante, nema druge. Nećemo valjda povlačiti ljude za rukav – kažu u toj tvrtki. U HZZ-u su im rekli da nema ni zidara, tesara, električara... Traženi su i inženjeri u IT sektoru, a otvoreni su i oglasi za zapošljavanje 17 liječnika, od kojih čak deset u Koprivničko-križevačkoj županiji. Najmanji broj nezaposlenih Opća bolnica Zabok i bolnica hrvatskih veterana traži veći broj zdravstvenih djelatnika, uključujući i – ravnatelja. Inače, u Varaždinskoj županiji nezaposleno je 5626 građana, 21 posto manje nego u svibnju prošle godine, u Međimurskoj 4462 ili 16,6 posto manje, u Krapinsko-zagorskoj 4967 ili 22,7 posto manje, a Koprivničko-križevačka s 4803 prijavljena na burzi ima najmanji broj nezaposlenih u posljednjih dvadeset godina.       