Vjerovnici Agrokora nikada službeno nisu komunicirali o mogućnosti podizanja tužbi kojima bi pokušali naplatiti svoja potraživanja od države, ali tu opciju nikada nisu ni odbacili. U krugovima bliskima korporativnim odvjetnicima tvrdi se da većina velikih vjerovnika konzultira pravne stručnjake i prikuplja dokaze kako bi imali plan B u slučaju da se iz Agrokora ne uspiju naplatiti. Aktivnim uključivanjem u rješavanje krize u koncernu Vlada je otvorila prostor za potraživanja naknade dugova od države, ali da bi se zaista od države i naplatili, vjerovnici će morati pripremiti jak slučaj u parnici koja bi mogla potrajati godinama. Da je mogućnost tužbi otvorena, priznao je i izvanredni povjerenik Agrokora Ante Ramljak kazavši da, “kad ne mogu naplaćivati svoje dugove, vjerovnici tužbe šalju na sve adrese, a to uključuje Agrokor, državu, bivšeg vlasnika i upravu”. Vjerovnici Agrokora koji uključuju vlasnike PIK obveznica, ulagače u korporativne obveznice i velike svjetske banke u ovom trenutku još daju prostora za dogovor s kompanijom o djelomičnoj naplati dugova, a ako se odluče na tužbe, novac će tražiti na međunarodnim sudovima, točnije kroz arbitraže u Washingtonu. Ruski Sberbank, koji je i najveći pojedinačni vjerovnik Agrokora, odustao je, kažu upućeni, od prodaje svog dijela duga, u rezervacije je knjižio više od polovice iznosa većeg od milijardu eura koje je plasirao u Agrokor: napravio je sve predradnje u pripremi za dugotrajnu borbu za povrat uloženog novca. Rusi su otvoreni za dogovor, ali će tražiti jaču poziciju u restrukturiranju i čvršća jamstva za naplatu duga.