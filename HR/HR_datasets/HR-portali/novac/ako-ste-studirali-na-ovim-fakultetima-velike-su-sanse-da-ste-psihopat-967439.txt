Screenshot: YouTube VJEROJATNO ste se milijun puta našli u situaciji da vam netko priča kako mu je šef ili direktor tvrtke psihopat (a možda ste to pričali i vi). No, istraživanje koje su proveli danski znanstvenici pokazalo je da to možda i nije samo priča koju pričaju frustrirani zaposlenici. Znanstvenici sa Sveučilišta Aarhus odlučili su istražiti neke osobine ličnosti koje ukazuju na narcizam i psihopatiju te koje se povezuju sa željom za društvenom dominacijom i moći na radnom mjestu, piše Independent. U istraživanju je sudjelovalo 400 studenata prava, psihologije, ekonomije/menadžmenta ili političkih znanosti. Istraživanje je namjerno provedeno prije nego što su studenti zaista i započeli studiranje tako da se rezultati ne mogu pripisati efektima socijalizacije i onom što uče na studiju. Istraživači su željeli doznati koje tipove osobnosti privlači određena tema i područje. Otkrili su da su studenti psihologije na tom testu postigli znatno slabije rezultate od studenata prava i ekonomije koji su u mnogo većoj mjeri pokazali karakteristike koje su proučavali te prema tome zaključili da osobine ličnosti zaista utječu na odabir zanimanja. Još jedna studija provedena prošle godine pokazala je da su studenti prava i ekonomije, odnosno menadžmenta manje simpatični od svojih kolega s drugih fakulteta.