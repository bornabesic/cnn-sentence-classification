Foto: FaH/Pixsell/Sanjin Strukić  POREZ na nekretnine nova je legalna pljačka koja će ugroziti veliki broj ionako porezno preopterećenih građana.  >> Licemjerni HDZ uvodi porez na nekretnine, evo što su o tom govorili prije par godina  Osim jednog od najviših poreza na dodanu vrijednost u Europi i visokog poreza na rad, građani bi od 1. siječnja sljedeće godine mogli dobiti i porez na nekretnine.   Vlada je prvo najavljivala da bi taj porez trebao biti zamjena za komunalnu naknadu, no sada kada je najavljeno uvođenje i građevinske rente, očito da je to bila laž.    Očito je da se radi o novom nametu  Ako se uvede građevinska renta kroz koju će se plaćati korištenje izgrađene komunalne infrastrukture, što će zapravo biti zamjena za komunalnu naknadu, onda porez na nekretnine predstavlja novi namet.  Cijene nekretnina su posljednjih godina snažno pale, a tržište, osim na Jadranu i u Zagrebu, praktički ne postoji. Po Slavoniji se velike kuće nude za 10 do 20 tisuća eura, tako da će novi nameti bili veliko opterećenje za brojne vlasnike nekretnina.  Mnogi od njih su siromašni, niskih primanja, a svoje nekretnine, kada bi i htjeli, nemaju kome prodati, ali će morati plaćati porez.  Novac od poreza na nekretnine ide gradovima i općinama  Novac prikupljen od građana kroz oporezivanje nekretnina ići će lokalnoj samoupravi - gradovima i općinama.  Kod obračuna iznosa poreza, osim površine i zone u kojoj se nekretnina nalazi, u obzir će se uzimati i njeno stanje i godina izgradnje. Novije i bolje opremljene nekretnine tako će plaćati veći porez.  Ministarstvo financija još kod predstavljanja ovog poreza, krajem prošle godine, napravilo je izračun razlike komunalne naknade u odnosu na porez na nekretnine na primjeru stana u Opatiji površine 100 kvadrata u prvoj zoni.  Sada takav stan, bez obzira na godinu izgradnje i opremljenost, plaća komunalnu naknadu od 1.044,00 kune, dok bi nakon uvođenja poreza na nekretnine stan izgrađen 1985. ostao na istom iznosu, noviji stan izgrađen 2008. godine plaćao bi 1.252,00 kune, dok bi stariji stan, izgrađen 1940. godine plaćao manje - 835,20 kuna.  Koliko ćete na kraju stvarno plaćati, odlučit će jedinice lokalne samouprave koje će odrediti vrijednost boda, zone, koeficijente i rokove plaćanja.  Gradovi i općine upravo prikupljaju podatke o nekretninama na svom području  Gradovi i općine moraju prikupiti podatke o nekretninama na svom području. S obzirom na to da se i do sada plaćala komunalna naknada i porez na vikendice, dobar dio podataka već imaju, no budući da novi porez uzima u obzir i stanje nekretnine, te će podatke biti potrebno nadopuniti.  Neke lokalne jedinice već su počele sa slanjem upitnika vlasnicima nekretnina, ili su pak objavili pozive za dostavu podataka. Krajnji rok za dostavu podataka je 31. listopada 2017.  Potpišite peticiju protiv poreza na nekretnine  Ako se ne slažete s uvođenjem poreza na nekretnine, možete potpisati peticiju Udruge poreznih obveznika Lipa, koju je do sada podržalo gotovo 46 tisuća građana. Peticiju protiv poreza na nekretnine možete potpisati ovdje  "Iako je porez na nekretnine bio predstavljen kao zamjena za komunalnu naknadu, činjenica da vlada sada predlaže uvođenje građevinske rente kao zamjene za postojeću komunalnu naknadu jasno pokazuje da porez na nekretnine predstavlja potpuno novi namet za porezne obveznike. Lipa naglašava da uvođenje ovog poreza donosi novi izračun porezne osnovice i uzrokuje dvostruko oporezivanje dohotka građana. Nemogućnost plaćanja novih troškova izbacit će na tržište brojne nekretnine, što će za posljedicu imati pad vrijednosti nekretnina i ukupnog bogatstva građana. Kad svemu rečenom dodamo opću sklonost politike da jednom uvedenom porezu tijekom godina poveća poreznu stopu, naše odlučno NE ovom novom nametu ne može biti jasnije", smatraju u Lipi.