Dnevni red glavne skupštine dioničara Ine dopunjen je prijedlogom da se s funkcije člana Nadzornog odbora opozove Dario Čehić, a da se umjesto njega u NO imenuje Damir Mikuljan, i to na prijedlog Vlade, navodi se u obavijesti koju je u srijedu objavila Ina.  Glavna skupština dioničara Ine sazvana je za 14. lipnja, a u dopuni dnevnog reda navodi se kako temeljem prijedloga dioničara, Vlade Republike Hrvatske, Skupštini predlaže da s funkcije člana NO-a opozove Čehića, a imenuje Mikuljana na mandat do 18. prosinca 2020. godine. Nadzorni odbor Ine ima devet članova, od čega Vladi RH pripadaju tri mjesta (hrvatska strana predlaže i predsjednika Nadzornog odbora), pet mjesta pripada mađarskom MOL-u, a jedno predstavniku radnika. Sredinom prosinca 2016. izvanredna glavna skupština Ine izabrala je članove Nadzornog odbora, među kojima i tri hrvatska člana - Darija Čehića, Luku Burilovića i Damira Vanđelića na mandat od 4 godine.  Prema ranije objavljenom dnevnom redu, dioničari bi, uz ostalo, trebali donijeti i odluku o isplati ukupno 152,02 milijuna kuna iz prošlogodišnje dobiti za dividendu, što bi iznosilo 15,20 kuna dividende po dionici. Prema podacima iz poziva za Glavnu skupštinu, ukupna neto dobit Ine za 2016. godinu iznosi 160,02 milijuna kuna. Uprava i Nadzorni odbor Ine predlažu da se 95 posto tog iznosa, odnosno 152,02 milijuna kuna, isplati dioničarima kao dividenda, a preostalih 8 milijuna kuna rasporedilo bi se u zakonske rezerve. Pravo na isplatu dividende imat će svi dioničari koji su kao vlasnici evidentirani u SKDD najkasnije do 14. srpnja.  "Uzevši u obzir stabilnu financijsku poziciju i nisku zaduženost društva, koje mu omogućuje financiranje investicijskih planova, kao i činjenicu da dividenda nije isplaćena dioničarima u 2016. godini, predlaže se distribucija dobiti društva u obliku isplate dividende", stoji u obrazloženju predložene raspodjele prošlogodišnje dobiti.