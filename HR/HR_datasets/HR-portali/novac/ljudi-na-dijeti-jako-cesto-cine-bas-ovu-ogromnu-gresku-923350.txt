Foto: 123rf SVI će vam reći da je za zdravlje i dobru liniju važno promijeniti životne navike, da je važno jesti zdrave namirnice, puno vježbati i puno se odmarati. No mnogi prečuju i ono što je najvažnije od svega, a zove se umjerenost. Ali u svemu. Čak i u zdravim namirnicama. Zašto? Zato što mnogo ljudi na dijeti mijenjaju svoje životne navike, a jednom kada dostignu svoj cilj, vraćaju se na staro zato što su se toliko dugo odricali omiljenih zalogaja. A u tom slučaju se i kilaža vraća na staro. Vrlo brzo. Kako je onda najbolje riješiti se viška kilograma, promijeniti životne navike, smanjiti rizik od neželjenog yo-yo efekta i pritom ne doživljavati stresove izgladnjivanjem.  "Kada se jednom odluče za dijetu, ljudi se psihički pripremaju da će od sada jesti puno manje i puno zdravije, i onda počinje stres. Zbog malog unosa kalorija, ljudi na dijeti često osjećaju kako nemaju energije ni za što, a kamoli za vježbu. Pritom čak i dok jedu stalno osjećaju glad - ne onu klasičnu, već glad za namirnicama u kojima uživaju, a koje su si sada nametnuli kao zabranjene. I tako kreće začarani krug "moram-želim-moram" u kojem jednako pati i vaš želudac i vaša psiha", upozorila je Cristmas Abbott, trenerica i CrossFit stručnjakinja. Prema njenom mišljenju, ljudi si nikada ne bi smjeli nametati velike restrikcije, a pogotovo ne kada su na dijeti. U redu je smanjiti unos slatkiša i masti, ali u potpunosti ih izbaciti iz svoje prehrane značit će samo jedno - vaša će vas želja uništavati.  Zato je u redu počastiti se onime za čime trenutno žudite, u redu je da je pola obroka kojeg pojedete zdravo, a dio nezdravo, jer ako ćete jesti samo namirnice u kojima ne guštate, namirnice koje već sada mrzite, kako uopće mislite promijeniti svoje prehrambene navike, a da ne morate cijeli život biti na dijeti?     Umjerenost je stoga ključ - i u izboru i u količini. Čak i u vježbanju. Pronađite svoj balans i osluškujte svoje tijelo i svoje želje - šanse da preživite dan na kelju i šačici oraha, da pritom funkcionirate normalno i još k tome odradite trening - ravne su nuli. Zato radije pronađite zdraviji način uživanja u nezdravim namirnicama i ne mrzite zdravu prehranu i zdrav način života - nisu oni krivi za vašu debljinu. Kriva je samo vaša neumjerenost.