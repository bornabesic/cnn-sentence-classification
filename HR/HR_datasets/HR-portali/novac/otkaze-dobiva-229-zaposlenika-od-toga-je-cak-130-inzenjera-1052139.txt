Američka tvrtka General Electric (GE), koja je od početka studenog prošle godine postala vlasnik francuske korporacije Alstom, čiji je dio Alstom Hrvatska, jedna od najnagrađivanijih tvrtki u Hrvatskoj i koja u Karlovcu zapošljava više od 800 ljudi, najavila je restrukturiranje Alstoma. Vijest, koja je od jučer glavna tema u Karlovcu, da će 229 zaposlenika Alstoma dobiti otkaze, pokazala se, nažalost, točnom. – Većina predloženog restrukturiranja u Europi odvit će se izvan regije Srednje i istočne Europe te Hrvatske. Prije finalizacije bilo kakvog prijedloga te njegove spremnosti za implementaciju, konzultirat ćemo se s predstavnicima naših zaposlenika. Tijekom procesa predani smo bliskoj i konstruktivnoj suradnji s predstavnicima zaposlenika, kako na europskoj razini tako i u Hrvatskoj, kako bismo minimizirali društveni utjecaj ovih iznimno potrebnih projekata – poručili su iz General Electrica. Damir Vranić, direktor Alstom Hrvatske, nije mogao komentirati situaciju. Društveni utjecaj, ako 229 djelatnika Alstoma dobije otkaze, u Karlovcu će biti velik, jer u tvrtki rade i bračni partneri. Naime, Alstom je, uz HS Produkt, najveća tvrtka u Karlovačkoj županiji koja je stalno zapošljavala i čiji su djelatnici dobro plaćeni za svoj posao. Po pričama djelatnika Alstoma, ali i po informaciji dobro upućenog izvora, među zaposlenicima koji bi trebali ostati bez posla u Karlovcu uglavnom su inženjeri, njih navodno čak 130, u odjelu razvoja, koji su zaslužni za brojne inovacije u proizvodnji zbog kojih se Alstom i okitio nizom priznanja u Hrvatskoj, ali i na međunarodnim izložbama inovacija. Osim inženjera, pod upitnikom je navodno i opstanak odjela servisa i održavanja proizvedene opreme, te manji dio radnika u proizvodnji. U GE zasad ne žele govoriti o takvim detaljima, no kažu da je restrukturiranje tvrtke u Hrvatskoj, Europi, ali i u drugim dijelovima svijeta nužno kako bi tvrtka bila uspješna na tržištu. – Želimo osigurati održivost i dugoročnu konkurentnost, kako u Hrvatskoj tako i diljem svijeta. Tvrtka GE nastavlja investirati u industrijske pogone u regiji Srednje i istočne Europe kako bi podržala ciljeve vezane uz rast te smo sigurni u dugoročno poslovanje tvrtke u Hrvatskoj, odnosno Karlovcu – završavaju priopćenje iz GE. >> Ina odbacuje tvrdnje o masovnim otkazima >> Sisačka se rafinerija  zatvara na mala vrata