Danas prijepodne su predstavnici domaćih tvrtki, velikih dobavljača Agrokora, došli na prvi  sastanak s vodstvom koncerna Agrokor u sjedište Konzuma, otkako je postalo jasno da je koncern u velikim financijskim poteškoćama. Dočekao ih je vlasnik Agrokora Ivica Todorić, a kako su nam rekli neki od dobavljača s kojima smo razgovarali, rekao im je da je Agrokor u restrukturiranju te je od dobavljača u tom procesu zatražio podršku. Agrokor dobavljačima ukupno duguje oko 16 milijardi kuna. Todorić je, rečeno nam je, najavio da će za nekoliko dana potpisati sporazum s vjerovnicima vezan uz likvidnost koncerna, ali detalje nije iznosio. Uz njega su na sastanku bili Ljerka Puljić, članica Nadzornog odbora Agrokora, te šef Konzuma Slavko Ledić.  Boris Kovačev / HANZA MEDIA Dobavljači na sastanku u Konzumu   Sastanak je trajao vrlo kratko, manje od sat vremena. Dobavljači su stigli oko 11 sati, a počeli se razilaziti već prije 12 sati. Izjava za novinare nije bilo.  Kako su nakon sastanka službeno objavili u priopćenju iz Agrokora, cilj sastanka bio je informirati dobavljače o trenutnim aktivnostima koncerna kao "i o daljnjim planovima u procesu stabilizacije, vezano uz međusobno poslovanje".   "Predsjednik Koncerna upoznao je sudionike sa stanjem u Koncernu i planovima za nastavak poslovanja. Tom prigodom zahvalio je pristunima i svim ostalim dobavljačima, njih oko 6000, koji su u proteklom periodu u obostranoj suradnji davali snažnu podršku Agrokor koncernu.   Na sastanku je izražen stav da je najveći teret stabilizacije Agrokora podnijela sama kompanija, a odmah nakon nje upravo njezini dobavljači. Potvrđeno je i da će se menadžment kompanije u potpunosti založiti da rokovi plaćanja budu u skladu s onim ugovorenima. Vezano uz proces restrukturiranja Agrokor koncerna, a kojem su dobavljači dali značajan doprinos, učinit će se sve na zaštiti njihove izloženosti prema Koncernu. Potvrđen je obostrani interes za nastavak poslovne suradnje s ciljem zajedničkog rasta", stoji u priopćenju.   S druge strane, objavio je Agrokor, dobavljači su "istaknuli da je Agrokor jedan od njihovih najznačajnih partnera te su spremni i dalje dati snažnu podršku u restrukturiranju kompanije, ali isto tako očekuju da će se u tom procesu maksimalno štititi njihovi interesi. Dogovoreno je da će Agrokor i njegovi dobavljači nastaviti održavati redovitu međusobnu komunikaciju.“ Među dobavljačima koji su stigli na sastanak su bili predstavnici Kraša (Damir Bulić), Vindije (Dragutin Drk), Francka (Josip Budimir), Dukata (Alen Fontana), Podravke, a došao je i predsjednik Hrvatske gospodarske komore Luka Burilović.  Tko je još bio na sastanku, a mediji su ranije najavljivali da će ih biti 40-ak, novinari nisu mogli provjeriti jer su svi do upravne zgrade Konzuma u Zagrebu stizali u automobilima sa zatamnjenim staklima, a pri ulazu ih nitko nije dočekivao. Sudeći prema registarskim oznakama na automobilima, tu su predstavnici tvrtki, poslovnih partnera Agrokora, iz svih dijelova Hrvatske. Očekivalo se da će, osim o dugovima i financijskom restrukturiranju Agrokora te uvjetima za dobavljače, biti riječi i o prijedlogu zakona o sistemski važnim tvrtkama koji je u petak najavila ministrica gospodarstva Martina Dalić, tzv. Lex Agrokor, koji mnogi kritiziraju. Jutarnji je u subotu donio detalje o tom zakonu. Dobavljači poručuju da je Vladin zakon nedorečen i ima spornih stavaka.