Ministarstvo financija realiziralo je u petak na domaćem tržištu kapitala dva izdanja obveznica u ukupnom iznosu od 8,5 milijardi kuna, uz iznimno povoljne uvjete financiranja što se zahvaljuje dva i pol puta većoj potražnji u odnosu na iznos izdanja. Izdane su obveznica dospijeća 2022. u nominalnom iznosu od 3 milijarde kuna uz kamatnu stopu od 2,25 posto te obveznica dospijeća 2028. u nominalnom iznosu od 5,5 milijardi kuna uz kamatnu stopu od 2,875 posto. Prikupljena sredstva bit će upotrijebljena za refinanciranje državne obveznice u nominalnom iznosu 5,5 milijardi kuna dospijeća 8. veljače 2017. godine, te financiranje općih potreba državnog proračuna. Knjige upisa otvorene su u petak, uz povijesno najznačajniji interes investitora u iznosu koji je premašio 20 milijardi kuna, odnosno više od 2,5 puta premašio iznos izdanja. To je omogućilo da se izdanje realizira po prinosu manjem od inicijalno indiciranog prilikom poziva na upis, kaže se u obavijesti Ministarstva financija objavljenoj na njegovim internetskim stranicama. Izdanje obveznica konačno je realizirano uz kamatnu stopu od 2,25 posto te prinos od 2,29 posto za 5-godišnje izdanje, odnosno kamatnu stopu od 2,875 posto i prinos od 3,09 posto za 11-godišnje izdanje. Ministarstvo ocjenjuje da najnovije izdanje obveznica predstavlja iznimno povoljne uvjete financiranja. "Prinos od 2,29 posto ostvaren na 5-godišnjem izdanju predstavlja povijesno najniži prinos na obveznice Republike Hrvatske od kada je započela s izdanjima obveznica na domaćem tržištu kapitala. Također, postignuti uvjeti izdanja i snažna potražnja dodatno naglašavaju snagu domaćeg tržišta i atraktivnost domaćeg izdanja obveznica RH za investitore", kaže se u obavijesti. Datum izdanja, odnosno uvrštenja obveznica u usluge depozitorija, poravnanja i namire Središnjeg klirinškog depozitarnog društva je 7. veljače 2017. godine. Obveznica je polučila zavidan interes svih kategorija domaćih institucionalnih investitora, uključujući obvezne i dobrovoljne mirovinske fondove, investicijske fondove, osiguranja, banke i ostale pravne osobe, kažu u Ministarstvu. Izdanje su aranžirale Erste & Steiermärkische Bank, Privredna banka Zagreb, Raiffeisenbank Austria i Zagrebačka banka u ulozi zajedničkih agenata, pokrovitelja izdanja i agenata uvrštenja, dok su Hrvatska poštanska banka, Addiko bank, Sberbank i Societe Generale - Splitska banka sudjelovali kao suaranžeri. Ministar financija Zdravko Marić sredinom je siječnja istaknuo da je vlada spremna za servisiranje značajnih ovogodišnjih otplata i refinanciranje dospjela duga. Tada je kao prvo zaduženje najavio ono radi podmirenja obveza izdanja desetogodišnje kunske obveznice iz 2007. u iznosu od 5,5 milijardi kuna.  Istaknuo je da vlada ove godine ima "dosta ambicioznu agendu s refinanciranjem i restrukturiranjem dugova, prije svega kompanija u cestarskom i autocestarskom biznisu". "Za njih smo", rekao je", predvidjeli početak procesa tijekom drugog tromjesečja i vjerojatno egzekuciju tijekom trećega". >> Da bismo obuzdali javni dug BDP do 2019. mora skočiti 14%