Đuru Horvata, vlasnika i osnivača Tehnixa, na izboru za Poduzetnika godine, koju drugu godinu zaredom organizira konzultantska tvrtka EY, žiri je jednoglasno odabrao za najboljeg poduzetnika u Hrvatskoj, što je i opravdano s obzirom na to da taj 71-godišnji Međimurac ima više od 325 stalno zaposlenih sa svojim kooperantima, 50 vlastitih patenata i inovacija te oko 350 vlastitih proizvoda koji se plasiraju na domaćem i svjetskom tržištu. Ne gubi vrijeme Tvrtka je 10 godina i 10 milijuna eura uložila u stvaranje tehnologije za preradu otpada, danas već poznatu u cijelom svijetu. – Osvojena nagrada veliko je priznanje za mene i rad mojeg tima na razvoju, patentiranju i primjeni tehnologije – rekao nam je Horvat, kojeg smo već u petak ujutro zatekli na putu prema Hvaru, gdje se sastao s tamošnjim gradonačelnikom kako bi dogovorio da komunalne tvrtke na otoku zbrinjavaju otpad prema Tehnixovoj tehnologiji. Za projekt su zainteresirane i neke privatne tvrtke. Prema projektu, bez prethodnog razvrstavanja, otpad se odvozi u tvornicu i takav miješani otpad obrađuje i sortira prema uporabnoj vrijednosti, a onda se vraća u industriju kao sirovina ili energija te se dalje prodaje na svjetskim burzama. Organski i biorazgradivi otpad postupkom biokompostiranja vraća se u poljoprivredu. Tehnix je globalni lider u razvoju novih tehnologija kojima se direktno podupire u svijetu sve cjenjenija cirkularna ekonomija. Tvornice koje imaju oko 30 strojeva mogu preraditi od pet do 20 tona otpada po satu. Horvat smatra da je za obalu, gdje je upravo otpad jedan od najvećih uzročnika požara ljeti, potrebno što prije riješiti problem i uvesti svakodnevnu preradu otpada. Zasad na obali imaju samo tvornicu na Krku. Pogon koji se gradi u te svrhe u manjim gradovima može biti gotov za dva mjeseca uz trošak od oko milijun eura. Za veće tvornice trošak se penje na 10 milijuna eura. No kako EU podupire takvu tehnologiju, može se računati i s njihovim sredstvima, što znači da ni financije ne bi smjelo biti prepreka, nego je potrebna samo dobra volja. Hrvatska politika, osim u nekim gradovima, teško je, veli, prepoznala njegov proizvod, što zbog neznanja, što vjerojatnije zbog neželjene konkurencije. No s novom Vladom, kaže, ima dobru suradnju i resorni ministri zainteresirani su da se što veći dio Hrvatske pokrije njegovom tehnologijom zbrinjavanja otpada. – Nudimo besplatno tipske idejne projekte za javne natječaje te studije isplativosti održivosti projekta, a projekti se sami otplaćuju iz dobivenih proizvoda – kaže Horvat. Izgleda da će napokon početi pregovori i s gradom Zagrebom o zbrinjavanju otpada, što znači da bi Jakuševac i zagađivanje okoliša u glavnom gradu moglo pasti u zaborav. Investicije su takve vrste i isplative jer se više ne bi ulagalo kao dosad u neodrživu tehnologiju, a i troškovi sanacije su veliki. I dok se u Hrvatskoj tek širi i postaje prepoznatljiv, upiti iz ostalih zemalja, kaže Horvat, stižu svakodnevno. Prepoznali su je u Srbiji, BiH, Rumunjskoj, pa sve do Rusije, Indije, Kine, Južnoafričke Republike, Kazahstana, Bjelorusije... Kod nas se Tehnixovom tehnologijom u cijelosti koristi grad Prelog, koji je i prvi “zeleni grad” u zemlji. Tvrtku Tehnix je Horvat, inače diplomirani ekonomist, osnovao 1991. godine, a od tada je predstavio brojne inovacije koje su dobile mnoge nagrade na najprestižnijim svjetskim sajmovima inovacija. No najveću revoluciju izazvala je upravo posljednja MBO-T tehnologija. A sad na svjetsko natjecanje Horvat će nas u lipnju predstavljati na svjetskom izboru Poduzetnika godine među 60 kandidata. S obzirom na to da dolazi iz vodeće ekoindustrije u ovom dijelu Europe za projektiranje, proizvodnju, servisiranje strojeva, opreme, postrojenja i tehnologije, a koji su u funkciji zaštite okoliša, te da je već njegova tehnologija prepoznatljiva u cijelom svijetu, izgledi su, smatraju poduzetnici, veliki.   >>Poduzetnikom godine proglašen Đuro Horvat iz tvrtke Tehnix! >>Poduzetnik Đuro Horvat nudi rješenje za zagrebački otpad