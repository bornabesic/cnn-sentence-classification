Foto: Getty Images/Guliver Image HRVATSKI nogometni stručnjak Niko Kovač zbog nediscipline je izbacio iz momčadi Eintrachta Guillerma Varelu i urugvajski branič neće konkurirati za subotnji ogled protiv Borussie Dortmund u finalu njemačkog Kupa. Varela, koji je u Eintrachtu na posudbi iz Manchester Uniteda, kažnjen je nakon što se tetovirao usprkos zabrani kluba. Niko Kovač i klupski liječnici su zabranili Vareli tetoviranje dok ne odigraju finale kupa, no 24-godišnji Urugvajac ih nije poslušao. Na njegovu nesreću mjesto na kojem se tetovirao se inficiralo, pa je Varela morao kod liječnika. Kada su saznali za njegov potez u klubu su poludjeli. Urugvajac je izbačen iz momčadi i klub je objavio kako na njega više ne računa i neće otkupiti njegov ugovor od Manchester Uniteda. "﻿Njegov potez pokazuje nepoštivanje kluba i suigrača. ﻿Premda su mu trener i klupski liječnici rekli da se ne tetovira do kraja sezone, nije ih poslušao," kazao je sportski direktor kluba Fredi Bobic dodavši: "Željeli smo ga zadržati i za iduću sezonu, ali na njega više ne računamo, a slijedi mu i klupska kazna." Varela je stigao u Manchester United 2013. iz Penarola, međutim nije se previše naigrao u dresu 'Crvenih vragova'. Jednu sezonu je proveo na posudbi u Real Madridu, a ove sezone je igrao za Eintracht. Finale njemačkog Kupa je u subotu, a Eintracht je do sada četiri puta slavio u tom natjecanju. Posljednji put 1988. godine.