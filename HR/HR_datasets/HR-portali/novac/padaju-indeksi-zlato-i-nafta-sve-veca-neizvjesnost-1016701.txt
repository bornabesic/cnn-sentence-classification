Cijene kineskih dionica potonule su u ponedjeljak za više od osam posto, što je njihov najveći dnevni pad u posljednjih osam godina. Ali bez obzira na volatilnost cijena u posljednje vrijeme na tamošnjim burzama, pa čak i potonuće od oko 30 posto prije desetak dana, dionice su, s obzirom na izuzetno visok rast u prethodnom razdoblju, još uvijek u plusu. Je li takvo kretanje uvod u veću krizu ili samo prolazni šok, nitko sa sigurnošću ne može tvrditi. Pad burzi na istoku prelio se i na europsko tržište dionica, ali i na nižu cijenu nafte, kao i već dulje vrijeme nižu cijenu zlata. Velika ponuda nafte Cijena zlatnih poluga padala je ovaj mjesec svakodnevno, a prema jučerašnjim podacima bila je na razini od oko 1090 dolara za uncu. Kako tvrde analitičari, cijene zlata padaju zbog nagađanja da će biti povećane američke kamatne stope u ovoj godini. Istovremeno je Kina kupila manje metala nego što su analitičari očekivali, a dolar postaje sve jači. Neki analitičari najavljuju da bi cijena zlata mogla pasti na manje od 1000 dolara za uncu, što bi bio najveći pad u posljednjih šest godina. Prije godinu dana cijena je bila na razini od oko 1300 dolara, a u rujnu 2011. na razini od čak 1870 dolara za uncu.I cijene nafte pale su u ponedjeljak na međunarodnim tržištima na gotovo najniže razine u četiri mjeseca. Cijena barela sirove nafte na londonskom tržištu za isporuke u rujnu pala je za oko 15 centi, a na američkom za oko 25 centi. S obzirom na to da je Kina najveći svjetski potrošač energije i veliki uvoznik nafte, ulagači strahuju da bi pad cijena na kineskoj burzi mogao destabilizirati kinesko gospodarstvo i smanjiti potražnju za gorivom, u vrijeme kada je globalna ponuda nafte ionako visoka. Kako tvrde analitičari, veliki proizvođači s Bliskog istoka bore za udjele na tržištu i crpe dva do tri posto više nafte nego što je potrebno. Nadalje, u tjedan dana u SAD-u se povećao broj bušotina za 21, što je najveće povećanje njihova broja još od travnja 2014. godine, a to upućuje na nastavak povećanja američke proizvodnje nafte. Izvoz iz južnih iračkih naftnih polja također bilježi rekorde. Zbog toga velik broj analitičara i ne vidi što bi moglo povećati cijenu nafte u sljedećem razdoblju. – U idućih nekoliko mjeseci, čak i ako se prevelika globalna ponuda i sezonske slabosti uračunaju u cijene, teško je predvidjeti što bi moglo podići cijene – komentirao je za strane medije analitičar Societe Generalea Michael Wittner. Sve sirovine u padu Pad cijena dionica na kineskim burzama prelio se na američka i europska tržišta. Najutjecajniji burzovni indeksi na tim tržištima bili su u crvenom između jedan i dva posto. Analitičari zaključuju da kinesko gospodarstvo usporava, što pokazuje i podatak o padu proizvodne aktivnosti u Kini na najnižu razinu u 15 mjeseci, što će sigurno imati utjecaj i na poslovanje kompanija na tom tržištu. Na tržištima je u padu i cijena bakra, kao i ostalih najvažnijih sirovina.     >> Slijedi li rat SAD-a i Kine?  >> Svaki čovjek dužan je 28.000 dolara. 24 države samo što nisu bankrotirale