Na konferenciji za novinare održanoj danas u Splitu, predstavnici mađarske OTP banke, OTP banke Hrvatska te Splitske banke objavili su da je kupoprodajna transakcija izvršena ranije ovog tjedna, nakon što je OTP banka dobila sva potrebna regulatorna odobrenja od Hrvatske narodne banke, Hrvatske agencije za nadzor financijskih usluga i Agencije za zaštitu tržišnog natjecanja. Ovom transakcijom OTP banka Hrvatska ostvaruje i neizravnu kontrolu nad tvrtkama SG Leasing, SB Nekretnine, SB Zgrada, dok se potpuno preuzimanje Société Générale Osiguranja očekuje u trećem kvartalu 2017. Očekuje se da će postupak spajanja banaka trajati do ljeta 2018. Do tada, ove će banke poslovati kao odvojene pravne osobe. U pripremi su i neke novosti za klijente obiju banaka. “Izražavamo toplu dobrodošlicu Splitskoj banci kao vrijednoj novoj članici OTP grupe. Buduća banka koja će nastati spajanjem OTP banke i Splitske banke, bit će druga po veličini banka u grupi prema kreditiranju. Ovom transakcijom i spajanjem pokazujemo našu dugoročnu i ozbiljnu predanost hrvatskom tržištu, na kojemu planiramo rasti, kako organski, tako i mogućim budućim akvizicijama,“ izjavio je dr. Sándor Csányi, predsjednik Uprave i glavni direktor mađarske OTP banke. „Spajanje dvaju banaka bit će izazovan proces koji će trajati nešto duže od godine dana. Nakon spajanja, Dalmacija će imati nacionalno važnu i moćnu banku s vrlo bogatom mrežom i atraktivnim portfeljem proizvoda.,“ izjavio je Balázs Békeffy, predsjednik Uprave OTP banke Hrvatska. 