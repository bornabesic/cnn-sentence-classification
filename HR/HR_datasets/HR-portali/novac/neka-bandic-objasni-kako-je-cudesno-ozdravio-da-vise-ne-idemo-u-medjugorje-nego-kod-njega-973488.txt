Screenshot: N1 DARIO Čepo, kandidat za dogradonačelnika Grada Zagreba u timu Anke Mrak Taritaš, gostovao je na N1 televiziji.  Čepo je kao nezavisni kandidat u timu Mrak Taritaš prokomentirao njen odnos sa strankom iz koje dolazi.   "Političke stranke su važan dio demokracije, ali ovo su komunalni izbori, komunalne su teme glavne, nije tu važan jedan pojedinac, dvoje ljudi, jedna ili pet stranaka. Anka Mrak Taritaš ima svoj tim, rekla je kad osvoji mjesto gradonačelnice Zagreba na ključna mjesta staviti stručne ljude i to je sve što ljude treba zanimati. Nije problem što je ona stranačka ili nestranačka. Pitanje ili poanta cijeloga ovoga procesa je da se treba riješiti jednom za svagda u Zagrebu gradonačelnikovanja Milana Bandića i da je jedini način za to stvaranje nadstranačke platforme. Oni elementi u strankama i izvan njih bili su uključeni i sav je fokus na tome", smatra Čepo.  Kako je uključen u priču Mrak Taritaš?  "Prije par mjeseci gospođa Mrak Taritaš odlučila je skupiti jedan poveći broj znanstvenika, stručnjaka, pojedinaca iz društvenog života kako bi s njima porazgovarala o tome što su najbolje stvari koje Grad Zagreb može napraviti. U tom neformalnom razgovoru iskristalizirale su se neke stvari koje su se trebale napraviti. Ja sam sudjelovao u manjoj mjeri u tim razgovorima, a nakon nekog vremena Mrak Taritaš mi je ponudila da tim bude zaokružen jednim nestranačkim kandidatom za dogradonačelnika, jer je njoj važno da se u maksimalnoj mjeri zna što građani žele. To znači da nije Milan Bandić taj koji će odlučiti od jučer do danas izgraditi novi park na Savici, nego da građani i Gradska uprava predlože modalitet razvoja grada, ponude građanima na javnoj raspravi i da zajednički vidimo želimo li zeleni park ili nešto plastificirano. Ja sam politolog, predajem na Pravnom fakultetu, fokusirao sam se na način na koji funkcioniraju Skupštine. Pronašao sam u Ankinom timu nešto što bi moglo potaknuti element aktiviranja građana", objasnio je svoju ulogu.   Čepo, koji se deklarira kao ljevičar, objasnio je što je karakteriziralo predizbornu kampanju u prvom krugu.   "Tim koji vodi ovu kampanju isti je kao i zadnje dvije na parlamentarnim izborima, na kojima je Anka Mrak Taritaš ostvarila izvanredan uspjeh. Ja ne bih u njega sumnjao. Kampanjom koju je njen tim vodio pokazala je da su kritičari, koji su mislili da građani neće znati prepoznati preferencijalne glasove, ali bili su u krivu. S jedne strane, jedan dio kandidata je iznio prilično konkretne prijedloge politika koje se trebaju voditi kako bi Zagreb bio bolji. Jedan dio kandidata je odbio pojaviti se na televiziji, a jedan značajan problem bio je u tome što je situacija na nacionalnoj razini zasjenila sve ostale."  Najvećim zagrebačkim problemom smatra Milana Bandića  "Problem u Gradu Zagrebu je Milan Bandić, a nije se moglo oko tog problema ništa konkretno iznijeti u javnost, jer se on skrivao pod javnom egidom da je 365 dana u kampanji, a kasnije da nema kampanju, jer stalno radi."  Nije se složio s tvrdnjom da je kampanja Mrak Taritaš bila blaga prema Bandiću, a osvrnuo se i na brzo ozdravljenje trenutnog gradonačelnika nakon operacije bruha.  "Problem je da se gospodin Milan Bandić treba pojaviti na sudu zbog jednog od tih problema, i onda on naglo dobije bruh. Za razliku od mene koji sam imao 22 ili 23 godine kad sam operirao bruh i morao mirovati dva mjeseca, on za 17 dana odvozi biciklijadu od dvadesetak kilometara, a da nitko od 10 ili 20 novinara ne pita što mu je s bruhom. Neka objasni na koji je način on to čudesno ozdravio, pa da ne idemo više u Međugorje, nego posjećujemo njega i njegova čudesna ozdravljenja", rekao je Čepo.   Zašto ljudi glasaju za Milana Bandića?   "Vode se onim 'ako je krao i nama je dao'. U cijelom procesu tranzicije Milan Bandić je uspio ljude uvjeriti u to, ali nije ništa dao ovom gradu, nije ništa stvorio u ovom gradu i nije ništa napravio u ovom gradu. Oni su ljudi koji su svjesni da je u sadašnjoj situaciji u Hrvatskoj bolje znati onoga tko je loš, nego se nadati po deseti put i biti razočaran u nekoga tko je nov. A to razmišljanje treba razbiti."  U drugom krugu računa na glasove svih građana Zagreba.   "Normalno bi bilo da svi oni kojima se ne sviđa dosadašnje vođen grada glasaju za nas. To su glasači ili glasačice koji su dosad razočarani velikom većinom postupaka gradonačelnika Milana Bandića. Primjerice, da se on pohvali da gleda u fontane koje je on podario Gradu Zagrebu, a ne vidi da pedeset metara od njega umirovljenik ili umirovljenica kopa po kontejneru i skuplja plastične boce. Mrak Taritaš je odlučila da nema razloga baciti se na prljave grane kampanje."  Ono što Čepo priznaje da je bilo dobro u mandatima Milana Bandića je to što se on koncentrirao na dijelove grada koji su dugo bili zanemareni. Ali smatra da trenutni gradonačelnik to nije napravio jer mari za dobrobit Zagrepčana.   "Ja mislim da je pitanje deplasirano, jer nije Milan Bandić ništa napravio. Trebamo prestati razmišljati o tome da je jedan lokalni šerif, balkanski baja taj koji odlučuje, pa mu trebamo ići prositi, pa je onda on taj koji odlučuje. On nema ideologiju, netko bi rekao da je to dobro, ali svatko od nas ima neku ideologiju, a kod Milana Bandića se to ne može odrediti, a to nije dobro", objasnio je. Glasači Brune Esih dat će glas Bandiću  Smatra da će u drugom krugu glasači Brune Esih svoj glas dati Milanu Bandiću. Uglavnom zbog toga što žele promijeniti ime Trgu Maršala Tita u Kazališni trg. Ako se o toj temi mora razgovarati, Čepo smatra da to treba činiti Gradska skupština. Građane koji tu temu smatraju važnom razumije, ali o njoj ne želi govoriti.   O svom sukobu s Marijanom Petir, koja ga je za kampanju Mrak Taritaš opisala kao veći teret od obnove Gunje, rekao je kako je zainteresiran za ono što hrvatski europarlamentarci rade te da je s Petir razmijenio nekoliko zanimljivih tema.   "Da sam ja godinama politički mrtvac i da me iz političkog mrtvila digne Tomislav Karamarko, i ja bih se osjećao prozvanim da netko propituje moje političke stavove. Gospođi Petir je to sasvim odgovaralo, kao što joj je odgovaralo da radi u Uredu predsjednika Mesića", opisao je što se dogodilo između Petir i njega tijekom predizborne kampanje.