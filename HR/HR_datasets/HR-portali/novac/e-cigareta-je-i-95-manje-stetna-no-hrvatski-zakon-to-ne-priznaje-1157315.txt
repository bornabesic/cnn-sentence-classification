Da bi uskladila svoje nacionalno zakonodavstvo s regulativnom EU, Hrvatska hitno mora donijeti novi Zakon o ograničavanju duhanskih proizvoda, a koji je trenutačno prošao prvo čitanje u Saboru. No, što zbog hitnosti, a što zbog nerazumijevanja materije, zakon je napravljen dosta loše, slažu se mnogi jer je pod istu kapu stavio i proizvode koji nemaju puno veze s duhanom, nego služe i za odvikavanje od pušenja. I dok nitko ne dvoji da je pušenje štetno te da se mora i financijski i tehnički otežati pristup cigaretama, na tržištu se pojavljuje sve više proizvoda koji pomažu pušačima da se ostave pušenja. Voda i voćne esencije Tu se, prije svega, misli na razne isparivače koji rade na principu vode i voćnih esencija, tzv. e-cigarete, a sva relevantna istraživanja pokazuju da su najmanje 95% zdraviji od cigareta. Štoviše, Hrvatska je i značajan proizvođač takve elektroničke opreme, a u toj je industriji zaposleno 500-tinjak ljudi. Statistike govore da u RH postoji oko 1,2 mil. pušača, a trenutačno se njih oko 200.000 pokušava ostaviti pušenja uporabom e-cigarete. Stručnjaci upozoravaju da bi se izjednačavanjem e-cigareta i duhanskih proizvoda ljude obeshrabrilo da se ostave cigareta jer većina njih ne bi ni imala mogućnost da se upozna s prednostima i tehnologijom e-cigareta. Većina zapadnih zemalja je striktno odvojila duhan i isparivače, a neke, poput Kanade, potpuno otvorile tržište za isparivače, ali da za godinu-dvije procjene stanje i donesu konkretne zakone. Ili uređeno ili “crno” tržište Većina tih zemalja je i službeno, neke čak i medicinski, priznala isparivače kao sredstvo za odvikavanje od pušenja koje se preporučuje, ili čak i prepisuje, ovisnicima o nikotinu. Najviše je u tome odmakla Velika Britanija u kojoj je i sjedište British American Tobaccoa (BAT), tvrtke koja je u nas najpoznatija kao vlasnik Tvornice duhana Rovinj. BAT-ov centar za istraživanje i razvoj, koji smo posjetili proteklog tjedna, jedna je od najznačajnijih znanstvenih institucija u Velikoj Britaniji, a posljednjih godina sve više surađuje i s tamošnjim Ministarstvom zdravstva na programima prevencije ovisnosti o pušenju. U institutu u Southamptonu radi 350 znanstvenika, a postoji još 20-ak vlastitih ili partnerskih centara u svijetu s više od 1200 znanstvenika. BAT je u protekle tri godine uložio više od milijardu dolara u razvoj novih tehnologija isparivača. Radi se o velikom biznisu koji je već danas vrijedan 8 mlrd. dolara s 29 mil. korisnika e-cigareta, a procjene su da bi do 2020. njegova vrijednost, bez tržišta Kine i SAD-a, mogla dosegnuti 15 mlrd. dolara. James Murphy, voditelj istraživanja novih tehnologija u BAT-u, objašnjava kako bi za pet godina gotovo dvije trećine postojećih pušača moglo prijeći na e-cigarete. Iako je primarni cilj BAT-a kao i svih drugih kompanija zarada, ni tu ne dvoje da su cigarete štetne i da sa svojih 6500, uglavnom štetnih, supstancija, ugrožavaju zdravlje ljudi. No, isto tako su svjesni realnosti da četvrtina do trećine populacije u svijetu puši te da će se pušači, ako država ne uredi tržište i ne bude imala strategiju prevencije pušenja, snalaziti na crnom tržištu, a što je slučaj u RH i u većini država jugoistočne Europe. – Cigarete su najštetnije zbog duhana koji gori i stvara štetne tvari u dimu. Osim njega, gori i papir, a udisanje takvih tvari povezano je s rakom pluća – kaže Sudhanshu Patwardhan, jedan od glavnih znanstvenika BAT-a, inače liječnik. >> Elektronske cigarete mnogo su sigurnije po zdravlje od klasičnih >> Pušite e- cigarete? Ovo trebate znati...