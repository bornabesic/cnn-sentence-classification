Na Zagrebačkoj burzi Crobex indeksi u srijedu su pali oko dva posto, ponajviše zbog pada cijena dionica Agrokorovih kompanija, a cijene su pale i gotovo svim dionicama kojima se trgovalo. Crobex indeks u minusu je u odnosu na utorak za 2,11 posto, na 2.172,23 boda, a Crobex10 pao je za 1,99 posto, na 1.241,23 boda. Redovni promet dionicama dosegnuo je gotovo 46 milijuna kuna, te je bio gotovo 34,5 milijuna kuna veći nego jučer. Najviše su na udaru bile dionice kompanija iz sastava Agrokora. Tako je dionici Leda, koja je s prometom od 9,9 milijuna kuna najlikvidnija, cijena potonula 13,33 posto, na 7.800 kuna. I dionica Jamnice izgubila je na cijeni 13,33 posto, na 130.000 kuna, uz promet od 4,8 milijuna kuna. Dionici Belja cijena je pala 8,66 posto, na 21 kunu, uz 1,1 milijun kuna prometa. Gotovo bi se moglo reći da je zavladala panika. Na domaćem tržištu u plusu je bilo svega nekoliko dionica, a sve ostale su u minusu, najviše kompanija iz sastava Agrokora koje su cijelu burzu povukle u minus, kaže Roman Rinkovec, broker u investicijskom društvu Credos. Među dionicama s većim prometom uvrstile su se dionice Valamar Riviere, sa 7,02 milijuna kuna i rastom cijene za 0,47 posto, na 43,20 kuna, a povlaštenom dionicom Adris grupe trgovalo se za 3,3 milijuna kuna, uz pad cijene od 1 posto, na 492,03 kune, dok je dionicom Zagrebačke banke ostvaren promet od 3,02 milijuna kuna, a cijena joj je pala za 2,17 posto, na 65,50 kuna. Cijena je pala i svim drugim dionicama s prometom većim od milijun kuna - HT-ovim za 1,1 posto, Podavkinim 2,47 posto, Končarovim 1,53 posto i Atlanticovim 1,64 posto, a cijene su pale i gotovo svim drugim dionicama kojima se danas trgovalo.