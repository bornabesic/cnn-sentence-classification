U prvih šest mjeseci 2016. na portalu MojPosao objavljeno je 16.000 oglasa za posao, što je povećanje od čak 40% u odnosu na isto razdoblje prošle godine, objavio je danas taj portal. Najtraženiji konobari i programeri Među najtraženijim zanimanjima u prvoj polovici 2016. dominiraju zanimanja iz područja turizma i ugostiteljstva, što ne čudi obzirom da upravo ta kategorija čini četvrtinu svih oglasa objavljenih na portalu. Najtraženija zanimanja u prvoj polovici 2016. bila su konobar, kuhar, prodavač, programer, vozač, prodajni predstavnik, pomoćni radnik u kuhinji. Najveća ponuda zabilježena je u kategorijama Turizam i ugostiteljstvo - 25% oglasa, Prodaja (Trgovina) - 18% oglasa, i Proizvodnja i zanatske usluge - 12% oglasa. Najveća potražnja zabilježena je u kategorijama Prodaja (Trgovina) – 30% profila, Administrativna zanimanja – 21% profila ,i Turizam i ugostiteljstvo – 20% profila U odnosu na isti period prošle godine, najveći porast broja oglasa zabilježen je u kategorijama Skladištenje i logistika, Poljoprivreda, šumarstvo, ribarstvo te Instalacije, održavanje i popravci. Izjednačen broj oglasa za rad na određeno i neodređeno S obzirom na vrstu zaposlenja, u prvoj polovici 2016. oglasi za rad na neodređeno činili su 56% ukupnog broja oglasa, isto kao i oglasi za rad na određeno (56%). U svega 5% oglasa tražili su se djelatnici za stručno osposobljavanje, dok se 3% oglasa odnosilo na studentske poslove. Oglasi predviđaju mogućnost obilježavanja više vrsta zaposlenja za isto radno mjesto. S druge strane, 54% posloprimaca bilo je zainteresirano za stalni posao, dok ih je trećina (32%) zainteresirana za rad na određeno. Čak 12% tražitelja posla bilo je zainteresirano za honorarni rad, a njih 11% za sezonski posao. Iz raspoloživih podataka nije moguće zaključiti je li riječ o posloprimcima koji traže dodatni posao ili posloprimcima koji u nedostatku zaposlenja traže bilo kakav posao, kažu u portalu Mojposao. Najčešće se traže kandidati sa srednjom stručnom spremom Tijekom prvih šest mjeseci, poslodavci su najčešće tražili kandidate sa srednjom stručnom spremom – u 54% oglasa srednja stručna sprema bila je uvjet za uspješnu prijavu na natječaj. S druge strane, 57% posloprimaca je u svojim online životopisima kao stupanj obrazovanja navelo srednju stručnu spremu. Broj oglasa i broj životopisa u kojima se navodila visoka stručna sprema iznosio je 27% oglasa i 16% životopisa. U 46% oglasa tražilo se poznavanje stranih jezika i to prvenstveno engleskog jezika. U 23% oglasa tražilo se napredno poznavanje engleskog, u 10% osnovno, a u 6% oglasa tražilo se poznavanje poslovnog engleskog. Njemački jezik tražio se u 11% oglasa, a ostali jezici su manje zastupljeni. U 30% oglasa tražilo se poznavanje rada na računalu, u većini oglasa se navedeni uvjet odnosio na poznavanje rada u Wordu i Excelu. Radno iskustvo je traženo u malo više od polovice oglasa (52%) i to u prosječnom trajanju od 2 godine i 4 mjeseca. Do sada je u 2016. godini objavljeno više od 450 oglasa za rad u inozemstvu, što je 35% više nego u istom razdoblju prošle godine. Najviše oglasa objavljeno je za radna mjesta u Njemačkoj, a slijede oglasi za rad u Češkoj, Poljskoj i Švicarskoj. >> Prodavač zaradi 1532 kune više od prodavačice