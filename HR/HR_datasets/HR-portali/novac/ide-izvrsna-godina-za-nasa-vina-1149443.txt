– Inače sam oprezan s izjavama, ali ovoga je puta rijetka situacija kad mogu reći da je u podrumu baš sve dobro, i crna i bijela vina, mlađa i starija… A čekamo i europsku oznaku izvornosti za muškat momjanski – kazao je Gianfranco Kozlović, vlasnik istarske vinarije Kozlović i predsjednik Udruženja vinarstva HGK, na jučerašnjem premijernom kušanju mladih vina Istre i Kvarnera u Zagrebu. Kušanje žlahtine i malvazije te ponekih pjenušaca čak 54 vinarije organizirali su HGK i Udruga Vinistra po uzoru na francuski En Primeur kako bi se profesionalcima u enogastronomiji, ugostiteljima, sommelierima, vlasnicima vinoteka te javnosti predstavili potencijali berbe 2016./2017. i olakšala odluka o kunji ili rezervaciji mladih vina koja uskoro stižu na tržištu. Većina je još nerazbistrena poput mošta. Uvoz rinfuze nije ih omeo Iz Hrvatskog sommelierskog kluba već su sigurni da nakon 2014., koju bi svi najradije zaboravili, slijedi druga uzastopna savršena godina za istarsku malvaziju. – Očekivati je okusno mineralna i skladna vina, ugodne do naglašene svježine i trajnosti te visoke kvalitete, istaknuo je predsjednik Kluba Sandi Paris, objašnjavajući karakteristike malvazije svake istarske regije, citrusnih ili tropskih nota banane, ananasa… Teško je bilo kušati ijedno i izbjeći pohvale bilo da je riječ o Kozloviću, Agrolaguni, Catunaru, Matoševiću, Degrassiju, Kaboli, Trapanu, Benvenutiju… Božica Marković, direktorica sektora poljoprivrede, prehrambene industrije i šumarstva HGK, kaže kako jača izvoz, ali i prodaja vina na domaćem tržištu. Vinari od ulaganja i testiranja na lokalnim i međunarodnim tržištima i sajmovima nisu odustajali ni zbog enormnog uvoza rinfuznih vina, objašnjava ona. U prvih devet mjeseci 2016. najviše je izvezeno u Njemačku, Crnu Goru, SAD, Austriju, ali i Kinu, Japan, Rusiju. Žlahtina ‘prvak’ Beča Marinko Vladić, enolog i upravitelj PZ Vrbnika, hvali se da je slatka i pitka žlahtina najprodavanija butelja u Beču što je najbolji dokaz isplativosti ulaganja u kvalitetu, a ni poznati tartufar i “mladi“ vinar Giancarlo Zigante ne skriva oduševljenje posljednjom berbom, uvjeren da će njegova malvazija biti najbolja dosad. Procjene su da će ove godine u RH biti proizvedeno 843.000 hektolitra vina, od čega oko 20% u Istri i Kvarneru. Na 1664 ha uzgaja se malvazija, a na 134 žlahtina. >> Njemačkim kupcima predstavljeni autentični okusi Hrvatske 