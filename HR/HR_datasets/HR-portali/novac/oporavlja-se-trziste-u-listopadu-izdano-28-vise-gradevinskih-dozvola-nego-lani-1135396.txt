Tijekom listopada u Hrvatskoj su izdane 772 građevinske dozvole, što je 28,2 posto više nego u istom lanjskom mjesecu, dok je predviđena vrijednost radova po tim dozvolama porasla za 21,3 posto, pokazuju u utorak objavljeni podaci Državnog zavoda za statistiku (DZS).  Građevinskim dozvolama izdanim u listopadu predviđeno je izvođenje radova u vrijednosti od 2,3 milijarde kuna, 21,3 posto više u odnosu na radove planirane dozvolama iz listopada lani. Od ukupnog broja dozvola izdanih u listopadu ove godine, 612 dozvola izdano je za zgrade, a 160 za ostale građevine. Nadalje, za novogradnje je izdano 499 dozvola, a za rekonstrukcije 273.    Dozvolama iz listopada predviđeno je da će se u izgradnju novih zgrada i ostalih građevina uložiti 1,5 milijardi kuna ili 5,7 posto manje nego u listopadu prošle godine, a u rekonstrukcije 804,2 milijuna kuna, što je 168,5 posto više.   Po podacima DZS-a, u prvih deset ovogodišnjih mjeseci izdano je 6.328 građevinskih dozvola s predviđenom vrijednošću radova od 18,05 milijardi kuna. Broj dozvola izdanih u prvih deset mjeseci je za 24,3 posto viši nego u istom lanjskom razdoblju, dok je vrijednost radova porasla za 14,2 posto.  Dozvolama izdanima u listopadu predviđena je gradnja 913 stanova, s prosječnom površinom od 97,8 četvornih metara. Dozvolama izdanim u prvih deset mjeseci planirana je izgradnja 7.428 stanova, prosječne površine 91,7 kvadrata.  U Hrvatskoj gospodarskoj komori (HGK) ocjenjuju da listopadski podaci upućuju na situaciju u kojoj se pri raspoloživosti znatnih sredstava iz fondova EU-a planira realizacija većeg broja manjih infrastrukturnih projekata pa se na godišnjoj razini bilježi kontinuirano visok rast broja izdanih dozvola za ostale građevine (od veljače 2015. godine, s izuzetkom kolovoza prošle i srpnja ove godine). Istodobno predviđena vrijednost radova za ostale građevine po mjesecima znatno oscilira ovisno o tome u kojem se mjesecu izdaju građevinska dozvola za veće, odnosno vrijednije infrastrukturne projekte. Ovogodišnji rast broja izdanih građevinskih dozvola i u njima predviđene vrijednosti radova dobar su temelj za nastavak rasta građevinske aktivnosti u idućoj godini, kažu u HGK. Pri planiranom ubrzanju gospodarskog rasta i provedbi porezne reforme oblikovat će se raspoloživa sredstva za investicije tvrtki u širenje poslovne aktivnosti i stanovništva za ulaganja u rješavanje stambenog pitanja, dodaju. >> Skijalište, hotel i paviljone HOC-a Bjelolasica prodaju za 16,7 mil. kuna