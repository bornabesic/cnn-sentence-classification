Foto: Daimler NAJVEĆA Daimlerova tvornica osvojila je laskavu titulu. Tvornica Mercedesa u Kini osvojila je nagradu za Tvornicu godine, koju dodjeljuje Produktion, njemački specijalizirani magazin vezan uz teme iz industrije. Time je i praktično dokazana Daimlerova globalna standardizacija kvalitete proizvodnje, prema kojoj "Mercedes mora biti Mercedes bez obzira na porijeklo i adresu kupca". BBAC je nagradu osvojio u kategoriji "Excellent Large Series Assembly", a najveći dio zasluga ide na račun implementacije novih analitičkih metoda kontrole proizvodnje i kvalitete kroz realno vrijeme i heuristički princip odlučivanja, a u skladu s Daimlerovim rigoroznim standardima proizvodnje.  Beijing Benz Automotive (BBAC) je osnovan 2003. godine, a tvornica automobila otvorena je 2005. godine,  a od 2013. godine asortiman je proširen i na pogonske motore. Dvije trećine kapaciteta rezervirane su za kinesko tržište, dok je ostatak namijenjen izvozu. Tvornica je u studenom prošle godine proizvela svoje milijunto vozilo, a zahvaljujući novim ulaganjima od pola milijarde eura uskoro će dodatno proširiti kapacitete.   Osim laskavom titulom BBAC se može pohvaliti i daljnjim širenjem asortimana. Ove godine počet će proizvoditi i kompaktni SUV model Mercedes GLA.