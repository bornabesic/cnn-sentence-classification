VLASNICA Zagrebačke banke i ujedno najveća talijanska banka, UniCredit, pokušat će prikupiti 13 milijardi eura na najvećoj javnoj prodaji dionica ne bi li uspjela popraviti svoju bilancu i dugoročnu profitabilnost.  Nestabilna talijanska ekonomija  Objava o ovom potezu je došla u utorak ujutro, u očito jako lošem vremenu za talijanske banke i talijansku ekonomiju, budući da je u opasnosti od bankrota i Monte dei Paschi dei Siena, koja je inače treća najveća banka.   Nestabilna vlada u kombinaciji sa ostavkom Mattea Renzija, neuspjeh referenduma i najava izbora za iduću godinu u Italiji svakako ne doprinosi stabilnosti ekonomije.   UniCredit je ove godine izgubio više od polovine svoje ukupne vrijednosti, što je rezultat loših zajmova, komplikacija oko profitabilnosti, te lošije financijske bilance u odnosu na druge banke u Europi.   Slamka spasa za UniCredit - 13 milijardi eura i 14.000 otkaza  UniCredit će u prvom kvartalu 2017. izdati dionice na prodaju, dok će skupljenim novcem pokušati otpisati 17 milijardi eura nenaplativih kredita iz svoje bilance, što bi im pomoglo u povećanju profita i isplatama dividendi do 2019. godine.   Uz prodaju dionica, UniCredit će uštedu tražiti i preko 14.000 otkaza na razini grupe, štto znači da će bez posla ostati 11% ukupnog osoblja UniCredit banke.   Grupa investicijskih banki je već dogovorila pomoć UniCreditu u prikupljanju potrebnih sredstava za opstanak, a to su: Morgan Stanley, UBS, Bank of America Merrill Lynch, JP Morgan i Mediobanca.