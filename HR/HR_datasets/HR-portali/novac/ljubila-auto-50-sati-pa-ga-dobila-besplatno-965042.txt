Foto: Facebook DILINI JAYASURIYA tridesetogodišnja je žena iz Teksasa koja je nedavno pobijedila na KIA natjecanju i osvojila novu KIA Optimu LX nakon što je ljubila auto čak 50 sati, prenosi OddityCentral. Natjecanje je započelo u ponedjeljak ujutro, a na njemu je sudjelovalo dvadeset ljudi koji su prislonili svoje usne na nove aute. Pravila su vrlo jednostavna: pobjednik je onaj tko nakon 50 sati još uvijek bude ljubio limenog ljubimca. U slučaju da bude više natjecatelja koji su dogurali do 50. sata, pobjednik se bira izvlačenjem. Natjecatelji su svakih sat vremena dobili pauzu od deset minuta da odu na WC ili popiju vode. Do ponedjeljka navečer već je pet natjecatelja ispalo jer nisu kontinuirano ljubili auto. U utorak poslijepodne broj natjecatelja se spustio na 11. "Dobivam plikove po usnama", rekla je jedna 21-godišnjakinja. "Meni je nos jako crven", rekla je druga tijekom natjecanja. Natjecatelji su si na razne načine kratili vrijeme. Neki su prčkali po mobitelu, neki slušali muziku, a treći su se naslonili na auto i zatvorili oči. U 9 ujutro u srijedu isteklo je 50 sati i ostalo je sedam natjecatelja. Po pravilima, pobjednik se birao izvlačenjem. Dilini je bila sretnica koja je osvojila novu KIU, a ostali su dobili ulaznice za koncert kao utješnu nagradu. Slična natjecanja održavaju se i u Kini još od 2007. godine.