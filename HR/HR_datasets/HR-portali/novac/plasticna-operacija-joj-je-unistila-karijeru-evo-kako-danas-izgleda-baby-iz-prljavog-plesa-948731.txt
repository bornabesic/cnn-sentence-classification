Foto: Youtube/Guliver Image/REX JENNIFER Grey stekla je svjetsku slavu glavnom ženskom ulogom u filmu Prljavi ples, no sudeći po ukupnom filmskom opusu ove glumice, njezina karijera krenula je silaznom putanjom nakon ovog filma, za razliku od njenog kolege Patricka Swayzea. Prva od tragedija poznate glumice dogodila se uoči premijere "Prljavog plesa", kada je doživjela prometnu nesreću u kojoj su poginule dvije osobe. Nekoliko godina kasnije dijagnosticiran joj je rak štitnjače, no uspjela ga je prebroditi. Pad glumačke karijere uslijedio je i nakon što je Grey operirala nos te tako izgubila svoj prepoznatljivi znak. Mnogi ne znaju da su se za ulogu Frances Baby Houseman borile i Sharon Stone i Sarah Jessica Parker, no na Swayzeov nagovor ipak je Jennifer odlučila prihvatiti ulogu. Vjerujemo da se danas Sarah Jessica Parker ne osjeća previše razočarano zbog propuštene prilike, budući da je udana za Matthewa Brodericka, tadašnjeg dečka Jennifer Grey. Danas Jennifer ima 56 godina, udana je za glumca Clarka Gregga i ima kćer Stellu, a gledatelji je mogu vidjeti u seriji "Red Oaks".