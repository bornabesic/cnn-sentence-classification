HRVATSKA akademska i istraživačka mreža – CARNet potpisala je Ugovore o nabavi usluga izrade otvorenih digitalnih obrazovnih sadržaja u sklopu provedbe strukturnog pilot projekta „e-Škole: Uspostava sustava razvoja digitalno zrelih škola“.   Ugovori su potpisani s dva dobavljača, regionalnim informatičkim učilištem Algebra te izdavačkom kućom Profil Klett, a potpisali su ih ravnatelj CARNeta Goran Kezunović, direktor Algebre Tomislav Dominković te direktor Profil Klett-a Dalibor Greganić.  Za učenje matematike, fizike, kemije i biologije  Riječ je o digitalnim obrazovnim sadržajima (DOS) za 7. i 8. razred osnovne škole te 1. i 2. razred srednje škole za prirodoslovno-matematičku skupinu predmeta koji će biti izrađeni tako da potiču učenike na aktivno i istraživačko učenje matematike, fizike, kemije i biologije dok će nastavnicima omogućiti primjenu različitih strategija, pristupa i metoda poučavanja.   DOS-ovi će omogućiti i učenje i poučavanje u različitim okruženjima (u školi, za vrijeme terenske nastave, kod kuće) te kroz različite oblike rada (frontalno predavanje, individualni rad, rad u paru ili grupama), a bit će izrađeni tako da se mogu koristiti na različitim platformama (na mobilnim ili stolnim uređajima različitih vrsta), u online i offline okruženju.   Izrada DOS-ova predstavlja još jedan korak u sklopu pilot projekta e-Škole koji će, uz opremanje škola informacijsko-komunikacijskom tehnologijom i edukaciju o njenoj primjeni, doprinijeti razvoju digitalno osposobljenih učenika koji će biti spremniji za suvremeno tržište rada ili za daljnje školovanje.  Ugovoreno je 16 DOS-ova, nisu zamjena za udžbenike  Ugovoreni DOS-ovi, njih ukupno 16, pokrivat će cjelokupne važeće nastavne programe i planove spomenute skupine predmeta za navedene razrede. Prvi će sadržaji biti spremni već za početak sljedeće školske godine (2017./2018.), a uz njih će se izraditi i priručnici za primjenu DOS-ova za nastavnike.   Ovi sadržaji se neće koristiti kao zamjena za udžbenike već će, zbog svoje interaktivnosti, multimedijalnosti, nelinearnosti i modularnosti, moći biti korišteni u obliku interaktivnih modula sadržaja, zasebno ili cjelovito, za pojedini nastavni predmet ili godinu poučavanja. Izrađeni DOS-ovi bit će povezani i s komplementarnim scenarijima poučavanja koji se također razvijaju u sklopu pilot projekta e-Škole.   Tijekom ovog tjedna u CARNetu je održana i radionica na kojoj se predstavnike oba dobavljača upoznalo s očekivanim standardima kvalitete isporučenih proizvoda u svrhu osiguranja ujednačenosti svih sadržaja koji se izrađuju u sklopu projekta te prvi radni sastanci kako bi se čim prije i efikasnije krenulo u realizaciju izrade sadržaja.