Cilj je da banke informiraju klijente o mogućnosti zaštite od kamatnog rizika i da im ponude tu mogućnost refinanciranja Viceguverner HNB-a Vedran Šošić potvrdio je da Hrvatska narodna banka priprema preporuke bankama da informiraju građane i ponude im mogućnost refinanciranja kredita s ciljem zamjene promjenjivih kamata fiksnima, piše Jutarnji list. Kako je Šošić naglasio cilj je da banke informiraju klijente o mogućnosti zaštite od kamatnog rizika i da im ponude tu mogućnost refinanciranja, a preporuke će biti službeno objavljene “relativno brzo”. No, radi se o širem skupu povezanih mjera. Radi se, naime, o trajnijim izmjenama o informiranju klijenata o mogućem rastu kamata na kredite. Dodatna mjera koju HNB želi uvesti bit će slična onoj kakvu imaju sada za kredite u kunama. Naime, poslovne banke dostavljaju podatke središnjoj banci za koje vrste kredita imaju kunske kredite, a ako ih ne nude, onda su te banke obavezne ljudima, koji dižu devizni kredit, pokazati informativnu listu koje konkurentske banke nude kunski kredit. Slično pravilo vrijedilo bi i za kredite s fiksnim kamatnim stopama. Mnogi građani opekli su se s kreditima u švicarcima jer su posuđivali novac s najnižim kamatama, a rate tih kredita su nakon rasta tečaja švicarskog franka u odnosu na kunu naglo porasle. Namjera je HNB-a da se slično ne ponovi s kreditima s promjenjivom kamatnom stopom. Posebno su ranjivi potrošači koji imaju dulja dospijeća kredita. Prema makroprudencijalnoj dijagnostici iz veljače, HNB je izračunao da oni koji još imaju 20 godina za otplatu kredita, što se uglavnom odnosi na stambene kredite, ako kamate porastu jedan posto, morat će platiti čak 10 posto veću ratu kredita. A moguće je, kaže Šošić, da će kamate i znatno više rasti. Postavlja se pitanje tko će na kraju snositi najveći dio troška refinanciranja kredita: građani, banke ili HNB. “Nastojat ćemo da trošak refinanciranja bude vidljiv. Kamatne stope na kredite s fiksnim i varijabilnom stopama jako su se približile, a te razlike u prosjeku iznose od 0,1 do 0,3 postotna boda. Fiksiranje kamate znači zaštitu od kamatnog rizika, a nije skupo zaštititi se prema aktualnim ponudama banaka”, naglasio je Šošić za Jutarnji list. 