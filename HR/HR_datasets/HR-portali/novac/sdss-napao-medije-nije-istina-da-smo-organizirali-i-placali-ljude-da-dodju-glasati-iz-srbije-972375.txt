Foto: FAH SDSS se danas u popodnevnim satima očitovao o medijskim navodima o tome kako su iz te stranke organizirali prijevoz te platili građane iz Srbije da dođu u Hrvatsku glasati na lokalnim izborima. Priopćenje, koje potpisuje Boro Rkman, prenosimo u cijelosti. "Oštro demantiramo informaciju iznesenu u RTL-ovim emisijama Vijesti i Direkt, emitiranim 23. maja, kojom je SDSS grubo oklevetan, a hrvatska javnost obmanuta lažima koje su izgovorili sudionici reportaže iz Obrovca. U njoj se tvrdi da je SDSS organizirano dovodio i plaćao glasače iz Srbije na lokalne izbore u taj grad. SDSS na ovim lokalnim izborima nije nigdje, pa ni u Obrovcu, organizirao prijevoz birača koji žive izvan mjesta svojeg prebivališta, a koji, prema zakonu imaju pravo, kao i svi drugi, da koriste svoje biračko pravo. Stoga je, kao što je potpredsjednik SDSS-a dr. Milorad Pupovac u emisiji Novi dan N1 televizije već izjavio, prijesna laž da je SDSS sudjelovao u dovođenju glasača iz Srbije na izbore u Obrovac te da su novcem bilo SDSS-a, bilo neke druge srpske organizacije kupovani glasovi. Prema informacijama kojima SDSS raspolaže, organizatori prijevoza birača su predstavnici nezavisne liste koja je u Obrovcu imala kandidata za gradonačelnika i listu za gradsko vijeće. Prema informacijama kojima raspolaže Gradska organizacija SDSS-a Obrovac, predstavnik, odnosno podržavatelj te liste sastao se s nekolicinom obrovačkih Srba u Beogradu i dogovorio dolazak birača koji su trebali glasati za njegovu listu. Prema istim informacijama upravo su kandidati te liste, od kojih su neki na listi Mosta za županijsku skupštinu Zadarske županije, nezadovoljni rezultatima izbora, percipirani kao izvor širenja ove laži, a nakon toga i medijske obmane javnosti. Klevetnička kampanja Kad je riječ o medijskoj obmani i klevetničkoj kampanji, u čiju se funkciju stavio dio novinara RTL-a, dužni smo obavijestiti javnost da potpredsjednik SDSS-a dr. Milorad Pupovac nije izbjegavao suradnike te kuće. Upravo suprotno. Jučer u 11:28 odgovorio je na poziv novinara RTL-a i rekao mu da prema njegovim saznanjima SDSS nigdje nije organizirao prijevoz onih birača koji trenutno borave izvan mjesta svojeg prebivališta, ali da će provjeriti s predsjednikom Gradske organizacije SDSS-a Obrovac, g. Stankom Mijićem. To je i učinio jučer u 11:31 te nakon toga u 11:34 nazvao istog novinara te mu rekao da mu je gospodin Mijić potvrdio da ni ta organizacija SDSS-a nije organizirala prijevoz birač, ali da mu on može reći tko jeste i za tu svrhu mu je dao njegov broj mobitela. Nažalost, premda je urednik o svemu tome bio obaviješten, predsjednika GO-a SDSS-a Obrovac nitko nije kontaktirao, a jedna prijesna laž, smišljena da okleveće SDSS i druge srpske organizacije, uzeta je zdravo za gotovo i emitirana zajedno s još jednom laži – da dr. Milorad Pupovac „izbjegava novinare“. Na kraju, svatko od predstavnika bilo stranačkih ili nezavisnih lista mogao je i može u skladu sa zakonom omogućiti biračima koji iz opravdanih razloga borave izvan mjesta svojeg prebivališta dolazak na glasanje u svoje mjesto prebivališta, ali nitko ne bi trebao moći odgovornost za svoje neuspjehe i eventualna lažna obećanja tim biračima prebacivati na druge, a pogotovo ne klevetati ili obmanjivati javnost. I jedno i drugo su u Republici Hrvatskoj kaznena djela", zaključuje se u priopćenju.