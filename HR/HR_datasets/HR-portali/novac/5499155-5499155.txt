“Svi trebaju udružiti snage da se proizvodnja u Petrokemiji održi jer to nije samo pitanje elementarnog proizvoda za Hrvatsku, nego i opstanka čitavog tog područja, koje ovisi o kutinskom proizvođaču mineralnih gnojiva. Stoga ću sve učiniti da se Petrokemija vrati na one grane na kojima je bila i postavi na čvrste i stabilne noge. No, za sada o tome mogu govoriti tek kao običan građanin i na razini javno dostupnih informacija, s obzirom na to da moje imenovanje još nije formalno i još nisam ušao u kompaniju”, rekao nam je Đuro Popijač, bivši ministar gospodarstva u Vladi Jadranke Kosor i budući predsjednik Uprave Petrokemije, kojeg je Jutarnji nagovijestio još prije 10-ak dana. Na sjednici u ponedjeljak Upravno vijeće Centra za restrukturiranje i prodaju (CERP) prihvatilo je prijedlog ministra državne imovine Gorana Marića da Popijača predloži za čelno mjesto u Upravi, dok će dosadašnji predsjednik Nenad Zečević ostati u Upravi kao član. Time se Petrokemija vraća pod ingerenciju HDZ-a jer slijedi i smjena u Nadzornom odboru pa će predsjednika Marijana Kuprešaka iz Mostove kvote zamijeniti Mijo Šepak. S obzirom na probleme koje Petrokemija vuče već godinama te gubitak jedinog ozbiljnog investitora i najvećeg vjerovnika, tvrtke PPD, čija je ponuda istekla zadnjeg dana prošle godine, Popijača čekaju veliki izazovi. Željko Klaus, zamjenik predsjednika Nadzornog odbora i predsjednik Samostalnog sindikata energetike, kemije i nemetala Hrvatske, očekuje da Uprava Petrokemije zajedno s Vladom kao vlasnikom udjela od 80 posto pronađe rješenje za cijenu plina, cijenu transporta plina te hrvatsku poljoprivredu, odnosno smanji uvoz mineralnih gnojiva. Od novog čelnika sindikati, koji su evidentno zadovoljni izborom jer ne prijete izlaskom na cestu, očekuju i restrukturiranje tvrtke te promjenu odnosa banaka prema njoj. Nemaju ništa ni protiv privatizacije, ali napominju da ona ne smije biti “divlja” i, kako se izražavaju, “čačićevska”, nego to treba biti normalan postupak u kojem se mora znati tko, što, kako i zašto. U suprotnom bi se, poručuju, ponovno mogli dići na sve četiri noge. No, s obzirom na to da Popijač još nije vidio odluku CERP-a i nema ništa službeno, nije želio ulaziti u detalje o svojim konkretnim koracima u kutinskoj tvrtki. - Koliko znam, odluka još nije upućena Nadzornom odboru Petrokemije kojemu CERP treba dati nalog. No, pitanje je dana. Sada mogu govoriti samo načelno jer nemam detaljan uvid u ono što se događa u Petrokemiji niti kakvo je realno stanje tamo pa ću o tome kako i na koji način pomoći kutinskoj tvrtki i koja je uopće razina problema tamo moći govoriti tek kada se formalizira moja pozicija - kaže Popijač, koji je do sada razvijao obiteljski biznis s proizvodnjom jabuka. Dodaje da je prošlo godinu dana od njegova saborskog mandata pa nema bojazni od potencijalnog sukoba interesa. - Dogodilo se sad ovo i idemo u bitku. Ništa mi nije strano, cijeli život radim na odgovornim i izazovnim poslovima. Imat ću veliku odgovornost, a imam i veliko poštovanje prema posljednjoj ozbiljnoj hrvatskoj industriji - ističe Popijač.