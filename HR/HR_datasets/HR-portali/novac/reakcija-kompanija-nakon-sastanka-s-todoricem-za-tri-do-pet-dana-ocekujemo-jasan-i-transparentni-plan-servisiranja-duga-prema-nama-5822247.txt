Dobavljači Agrokora očekuju u kratkom roku jasan i transparentni plan servisiranja dugova prema njima te jasan stav financijskih vjerovnika kakav prioritet daju dobavljačima u naplati, doznaje se neslužbeno od jednog od dobavljača koji je bio na sastanku s predstavnicima Agrokora u ponedjeljak u Konzumu, objavila je Hina. Prema priopćenju Agrokora, okupilo ih se 30-ak, s njima je razgovaoa vlasnik koncerna Ivica Todorić, a ukupni dug prema dobavljačima je oko 16 milijardi kuna. Kako je kazao predstavnik tvrtke koja posluje s Agrokorom za Hinu, dobavljači očekuju u kratkom roku, maksimalno tri do pet dana, jasan i transparentni plan servisiranja duga prema dobavljačima, kao i jasan stav financijskih vjerovnika kakav prioritet daju dobavljačima i kako planiraju financijski stabilizirati koncern.  Osim dobavljača, na sastanku u Konzumu bio je i predsjednik HGK Luka Burilović, a u izjavi nakon sastanka je rekao kako „pozdravlja otvorenu komunikaciju i dijalog jer je to prvi korak ka rješavanju bilo kojeg problema". Ocijenio je da je sastanak prošao u optimističnom tonu. "Moramo biti svjesni da ovdje uključene strane predstavljaju stup hrvatskoga gospodarstva i moramo učiniti sve što je u našoj moći da vratimo stabilnost", rekao je Burilović. "Sastanak je prošao u optimističnom tonu, vjerujemo i nadamo se da će se situacija pozitivno rasplesti i da pritom nitko u čitavom lancu, od velikih do najmanjih dobavljača, neće i ne smije biti zapostavljen!“, zaključio je.