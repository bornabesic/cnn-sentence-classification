Foto: FAH RIBARI su jučer pronašli brod s 28 mrtvih migranata nedaleko od libijske obale, a među njima i četvero djece, piše Independent. Tijekom uskrsnog vikenda na istoj je ruti spašeno čak 8300 migranata. "Brod im je stao usred mora jer je motor otkazao", izjavio je libijski službenik Ahmaida Khalifa Amsalam. Također je rekao da su žrtve najvjerojatnije umrle od gladi i žeđi nakon što se motor broda pokvario usred Mediterana. Istražitelji smatraju da bande i krijumčari sabotiraju brodove Ovo tragično otkriće samo je jedno u crnom nizu na istoj migrantskoj ruti, pa istražitelji nagađaju da se radi o namjernoj sabotaži brodova. Joel Millman iz Međunarodne organizacije za migracije (IOM) rekao je da vjeruje da su motor broda uklonili krijumčari ili naoružane bande. Ljude ubijaju, utapaju se, guše i umiru od hladnoće na najsmrtonosnijoj migrantskoj ruti "Čuli smo priče o svađama s krijumčarima u kojima ljudi odbijaju ući u brodove zbog straha da nisu ispravni. Tada ubijaju one koji se bune, a ostale prisiljavaju na ukrcaj", izjavio je Millman. Više od 5000 migranata utopilo se, ugušilo ili umrlo od smrzavanja prošle godine, većina na središnjoj mediteranskoj ruti iz Libije koja je i proglašena najsmrtonosnijom.  Libijska privremena vlada zatražila je potporu NATO-a, a Italija je obećala uložiti milijune eura u borbu protiv krijumčarenja migranata.