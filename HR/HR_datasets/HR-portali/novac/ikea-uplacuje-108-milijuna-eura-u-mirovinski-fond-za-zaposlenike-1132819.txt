Ikea Grupa će u znak zahvalnosti za doprinos i vjernost zaposlenika, uplatiti dodatnih 108 milijuna eura u poseban mirovinski fond za zaposlenike, izvijestili su u petak iz Ikea Hrvatske. Riječ je o jedinstvenom programu vjernosti Tack, u sklopu kojeg se zaposlenicima Ikea Grupe na godišnjoj razini uplaćuje dodatak za buduću mirovinu. Tako Ikea Grupa zapravo dijeli profit sa zaposlenicima, navodi se u priopćenju. Svakom zaposleniku Ikea Grupe, pa tako i u Hrvatskoj, koji radi puno radno vrijeme i radi za tvrtku pet ili više godina, uplaćuje se isti iznos neovisno o poziciji ili iznosu plaće. Radnici zaposleni na pola radnog vremena primit će proporcionalni iznos u odnosu na odrađene sate. "Zaposlenici su ključ našeg uspjeha i samo u suradnji s njima možemo ostvariti našu viziju stvaranja boljeg svakodnevnog života za većinu ljudi", kazala je voditeljica robne kuće Ikea Zagreb Darija Kuljić napominjući kako je program Tack način da im se tvrtka zahvali za rad i trud.  "Ove će se godine zaposlenicima u Hrvatskoj dodatno uplatiti 3.087 kuna za njihove buduće mirovine", kazala je Kuljić. Otkako je Tack uveden prije tri godine, ukupno je 413 milijuna eura uplaćeno u taj fond za bolje mirovine radnicima Ikee. U taj globalni fond uključeni su svi zaposleni, a sredstva se dodjeljuju ovisno o ukupnim plaćama i naknadama u pojedinoj državi. Uz program Tack svi zaposlenici Grupe uključeni su i u program Jedan Ikea bonus koji ovisi o radnom učinku, a zahvaljujući njemu radnik godišnje može dobiti približno još jednu dodatnu plaću. Iz Ikee Hrvatska su podsjetili kako su, prema nezavisnom istraživanju o zadovoljstvu zaposlenika koje provodi portal Moj posao, proglašeni trećim najboljim poslodavcem među velikim tvrtkama.