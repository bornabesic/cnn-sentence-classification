Foto: FAH U PIRANSKOM ZALJEVU je prošli tjedan došlo do incidenta i "pokazivanja mišića" između slovenskih i hrvatskih policajaca, piše slovenski list Dnevnik.  Kako je za Dnevnik ispričao slovenski ribar Elvin Sabadin, on je 11. svibnja pecao u Piranskom zaljevu i to uz samu granicu s Hrvatskom.  "Lovili smo na području na kojem smo dosad uvijek pecali bez problema. K nama je prišla hrvatska policija i upozorila nas da smo u hrvatskim vodama i da se moramo vratiti natrag prema Piranu. Hrvatski brod, koji je bio jako velik, postavio se uz našu barku na način da nismo imali izbora nego vratiti se", kazao je ribar za Dnevnik.  Zatim su na to područje stigli slovenski policajci koji su upozorili hrvatske da su u slovenskim teritorijalnim vodama. Kako piše slovenski list, tada su Hrvati izveli "agresivan manevar" prema slovenskom brodu i pokušali ga izgurati, ali incident je spriječen u zadnji tren i nitko nije bio ozlijeđen.  Ovakvi su "incidenti", navodi list, u zadnje vrijeme sve češći, što slovenska strana povezuje s očekivanom presudom arbitražnog suda o granici, za koju je Hrvatska rekla da je neće poštovati.  Slovenci su najavili da će uputiti prosvjednu notu Zagrebu. Stier: Sve je bilo po zakonu  Ministarstvo vanjskih i europskih poslova u petak je reklo kako je nedavna intervencija hrvatske granične policije u Savudrijskoj vali bila sukladna zakonu, a da najavljenu slovensku prosvjednu notu o tome još nije zaprimilo, u odgovoru na upit Hine.  U vezi s pisanjem slovenskih medija o incidentima u Savudrijskoj vali ministar vanjskih poslova Davor Ivo Stier je u petak podsjetio kako Slovenija i Hrvatska imaju sporazum koji "u nedostatku dogovora oko same demarkacije granice rješava takve probleme da ne dođe do incidenata" i ocijenio da je, prema tome, "to pitanje implementacije toga sporazuma". "Moramo još jednom ponoviti, što se tiče samog utvrđivanja demarkacije granice tu smo otvoreni za razgovor s Ljubljanom", rekao je Stier novinarima nakon predavanja predsjednika Europskog parlamenta Antonija Tajanija u HAZU-u.   Hrvatska je istupila iz granične arbitraže sa Slovenijom, nakon što se pokazalo da ju je nepovratno kompromitirala slovenska strana, zbog čega Zagreb nudi da se spor riješi bilateralno, na što Ljubljana ne pristaje.  Slovenija smatra da arbitražni postupak bez obzira na kompromitaciju treba nastaviti i da će njegova odluka trebati biti primijenjena i uvažena i od hrvatske strane, te drži da u međuvremenu slovenska policija faktički kontrolira većinu Savudrijske vale, u kojoj po tom tumačenju smiju loviti samo slovenski ribari.  Hrvatska smatra da se u zaljevu do konačnog rješenja spora mora primjenjivati pravilo crte sredine, prema konvenciji o pravu mora i međunarodnom pravu.  "Poduzet ćemo mjere u skladu s našim nadležnostima", rečeno je Dnevniku u slovenskom ministarstvu vanjskih poslova.