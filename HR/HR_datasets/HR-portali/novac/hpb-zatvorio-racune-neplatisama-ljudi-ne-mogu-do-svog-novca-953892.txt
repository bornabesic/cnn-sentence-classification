Foto: Hina  BROJNI klijenti Hrvatske poštanske banke s blokiranim računima našli su se u problemima ovih dana jer nisu mogli do svog novca - mirovina, dječjih doplataka...  Naime HPB je nedavno prodao potraživanja svojih klijenata u dugovima tvrtki koja se bavi naplatom potraživanja i zatvorio im bankovne račune.  "Povodom poteškoća nastalih u isplati mirovina i drugih primanja klijentima čija su potraživanja prodana, a računi zatvoreni, Hrvatska poštanska banka poziva te klijente da u njima najbližoj poslovnici HPB-a ili poštanskom uredu još danas otvore tekući račun. Banka će, prema dogovoru s Hrvatskim zavodom za mirovinsko osiguranje, isplatu mirovina i drugih primanja na novootvorene račune omogućiti u najkraćem roku, najkasnije do 10. ožujka. Svim klijentima koji su u postupku ovrhe, odnosno čiji su računi blokirani, HPB neće naplaćivati naknade za vođenje računa.  Dugovi do 200 kuna bit će otpisani Građani čije je potraživanje prodano fondu, a čiji je ukupni dug manji od 200 kuna, prema HPB-ovom dogovoru s fondom, bit će oslobođeni plaćanja duga. Žao nam što je došlo do nemogućnosti isplate mirovina nekim korisnicima 1. u mjesecu kako je to uobičajena praksa HPB-a usprkos tome što smo klijente obavijestili o prodaji njihovih potraživanja. Klijente još jednom pozivamo da što prije otvore račune kako bismo ubrzali isplate", stoji u priopćenju Hrvatske poštanske banke. Sredinom prošlog mjeseca objavljeno je da je češki APS Holding ušao na hrvatsko tržište kupnjom portfelja od više od 100 milijuna eura nenaplativih ili teško naplativih potraživanja Hrvatske poštanske banke. Nakon toga APS je osnova i ured u Zagrebu u kojem će se 40 djelatnika baviti naplatom dugova.