Bankarski se sustav već uvelike priprema za Brexit: J. P. Morgan, UBS, Goldman Sachs, HSBC, Morgan Stanley, Barclays... povlače svoje poslove i zaposlenike iz Velike Britanije i sele ih u druge financijske centre u Europskoj uniji. Za sada se procjenjuje da bi se moglo ugasiti 70 tisuća radnih mjesta u Velikoj Britaniji, a s obzirom na to da je do Brexita preostalo još dvije godine, realno je da će brojka biti i dosta veća. Egzodus financijske industrije, ponajprije iz dosad neospornog europskog centra financijske moći, Londona, rezultat je očekivanih promjena u slobodnom kretanju kapitala i radne snage nakon istupanja Velike Britanije iz EU. Posljedice nisu zanemarive: financijski i povezani servisi donose britanskoj ekonomiji 240 milijardi dolara prihoda godišnje, što je 12 posto ukupne ekonomske snage. Sumnjičavi Nijemci Sad će se jedan dio financijske industrije preseliti u Frankfurt, Dublin, Pariz, Madrid... Kako prenosi Bloomberg, UBS je već objavio da će premjestiti 1500 radnika u Madrid i Frankfurt, u Frankfurt će i još tisuću financijaša Goldman Sachsa, u Pariz tisuću HSBC-ovaca, dok će se 150 radnih mjesta Barclaysa premjestiti u Dublin. Pripremaju se i oni koji ih primaju: predstavnici njemačkih regulatora financijske industrije susreli su se s 50-ak izaslanika stranih banaka kako bi im objasnili detalje vezane za dobivanje licencija i transferiranja biznisa u Njemačku. Objašnjavaju im i pravila poslovanja na tamošnjem tržištu kako bi se što lakše prilagodili. Pritom im je jako važno da se ne premjesti samo srednji menadžment i operativa, već i da se viši menadžment stacionira u novoj zemlji, kako bi imali kontrolu nad poslovanjem, posebno zato što Nijemci sa skepsom gledaju na agresivne prakse američkih i britanskih investicijskih banaka. No, to je i pomalo licemjerno s obzirom na to da im se Deutsche Bank prilično otela kontroli financijalizacijom poslovanja. Očekuje se da će Frankfurt biti najveći dobitnik ovih transfera; najmanje 10 tisuća poslova trebalo bi se ondje sliti u sljedećih pet godina iz Londona, ponajprije investicijskih bankara zbog snage Frankfurtske burze, ali i činjenice da je ondje sjedište Europske središnje banke. Spominju se, doduše, i mogući problemi, poput nedostatka stambenog prostora za financijsku “imigraciju” te prebukiranosti međunarodnih škola za djecu iz obitelji koje dolaze. Piše se čak i o nedostatnom noćnom životu u Frankfurtu, gdje su kafići preko tjedna noću poluprazni. Ne ide preko noći Poželjna je destinacija i Pariz u koji bi se moglo transferirati oko 20 posto operacija HSBC-a: glavni izvršni direktor banke Stuart Gulliver obznanio je da pripremaju preseljenje prvih 1000 zaposlenika iz Londona u Pariz. Ne očekuje se da će se ovaj proces odvijati preko noći: na početku bi utjecaj mogao biti malen, no s vremenom bi sve više i više servisa moglo migrirati iz donedavnog epicentra. No, nisu bankari jedini koji pripremaju takve akcije: slično će se ponašati i osiguravatelji pa je i čelnica LLoyd’sa Inga Beale najavila da će uskoro otvoriti podružnicu u EU kako bi sačuvali 11 posto prodaje s kontinenta.  >>Došao je kraj tajkunske privatizacije kojom je hrvatska politička elita stvarala nove bogataše >>'Nema straha da će rizik Agrokora utjecati na kreditni rejting države'​ 