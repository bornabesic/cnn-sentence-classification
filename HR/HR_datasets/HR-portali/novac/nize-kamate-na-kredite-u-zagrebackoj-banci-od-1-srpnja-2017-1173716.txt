Slijedom kretanja Nacionalne referentne stope (NRS) od 1. srpnja 2017. u Zagrebačkoj banci snižavaju se promjenjive kamatne stope na postojeće kredite građanima. Na postojeće stambene i druge kredite kod kojih se kao parametar koristi šestomjesečna NRS1, za kredite u kunama kamatna stopa smanjit će se za 0,25 postotnih poena, dok će se za kredite vezane uz valutu EUR kamatna stopa smanjiti za 0,35 postotnih poena. Kod ostalih postojećih kredita, kod kojih Banka koristi šestomjesečnu NRS2, doći će do smanjenja kamatne stope kredita u kunama za 0,18 postotnih poena, a za kredite vezane uz valutu EUR smanjenje će iznositi 0,32 postotna poena. Zagrebačka banka će sve klijente do 15. lipnja 2017. obavijestiti o navedenom smanjenju, o umanjenoj visini anuiteta, kao i o novom otplatnom planu. Od prve objave Nacionalne referentne stope 7. prosinca 2012. NRS-a je smanjena već deveti put zaredom. Kamatne stope umanjene su između 1,41 i 1,53 postotna poena za kune te između 2,13 i 2,18 postotnih poena za eure, ovisno o vrsti kredita. Za iste vrijednosti smanjene su i kamatne stope na postojeće kredite građanima u Zagrebačkoj banci. Nacionalna referentna kamatna stopa prosječni je trošak financiranja bankarskog sektora, a izračunava ju Hrvatska udruga banaka (HUB) na osnovi objavljenih podataka Hrvatske narodne banke. NRS1 predstavlja troškove financiranja iz sredstava prikupljenih depozita fizičkih osoba, a NRS2 troškove financiranja iz sredstava prikupljenih depozita fizičkih i pravnih osoba nefinancijskog sektora. Sljedeće usklađenje promjenjivih kamatnih stopa na kredite građanima bit će 1. siječnja 2018. * Zagrebačka banka odlučila se za korištenje NRS kao parametra u varijabilnom dijelu kamatne stope s obzirom da, kada se promatra struktura depozita u Hrvatskoj, najrealnije odražava način financiranja domaćeg bankovnog sektora. Provedba usklađenja kamatnih stopa u najvećoj je mogućoj mjeri prilagođena hrvatskim gospodarskim i financijskim prilikama, pri čemu su kamatne stope na dugoročno stambeno kreditiranje građana u HRK i EUR oslonjene na troškove financiranja hrvatskoga bankarskog sektora iz depozita fizičkih osoba (NRS1) u tim valutama, kao na najstabilniji izvor financiranja hrvatskih banaka. Za ostale kredite odobrene građanima, koji se odobravaju na kraće rokove, primjenjuje se NRS2,izračunata na osnovi podataka o troškovima financiranja iz sredstava prikupljenih ukupnih depozita (fizičkih osoba i pravnih osoba nefinancijskog sektora) koji odražavaju uvjete za kratkoročno financiranje banaka iz sredstava prikupljenih na domaćem tržištu.