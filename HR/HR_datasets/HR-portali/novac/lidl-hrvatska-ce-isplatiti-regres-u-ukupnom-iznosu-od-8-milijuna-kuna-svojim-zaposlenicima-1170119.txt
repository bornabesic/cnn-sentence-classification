Trgovački lanac Lidl Hrvatska nastavlja s brigom za svoje zaposlenike. Nedugo nakon što je treću godinu zaredom proglašen za drugog najpoželjnijeg poslodavca u Hrvatskoj prema istraživanju portala MojPosao, Lidl je još jednom gestom pokazao da su mu zaposlenici zaista na prvom mjestu. Po prvi puta će svojim zaposlenicima, njih gotovo 2000, isplatiti regres u bruto iznosu od 4000 kuna što je ukupno 8 milijuna kuna. Regres će biti isplaćen s plaćom za mjesec svibanj. Inače, plaće u Lidlu su na svim razinama iznad tržišnog prosjeka, a redovita su i povećanja plaća. Lidl je poznat po brizi za svoje zaposlenike te je pozicioniran u sam vrh ljestvice najpoželjnijih poslodavaca. Neprestano ulaže u razvoj svojih zaposlenika putem brojnih edukacija i programa usavršavanja i dodjelu školarina. U Lidlu se provodi i interni program „Zagrizi za zdravlje“ u okviru kojeg je osiguran i besplatan sistematski pregled za poslovnu godinu 2017. te ostale pogodnosti vezane za zdravu prehranu i način života. Također, upravo je u tijeku druga faza jedinstvenog projekta „Pravilnim kretanjem do zdravlja“, u suradnji s Kineziološkim fakultetom u Zagrebu, kojim Lidl svoje zaposlenike želi upoznati s pravilnim izvođenjem kretnji na radnom mjestu, ali i u svakodnevnom životu, a sve s ciljem prevencije bolova u leđima. Da smo usmjereni i na usklađenost poslovnih i privatnih uloga naših zaposlenika, potvrđuje i prestižno Mamforce priznanje koje se dodjeljuje tvrtkama koje se odgovorno ponašaju prema zaposlenicima i olakšavaju usklađivanje privatnih i poslovnih obveza zaposlenim roditeljima, posebice majkama. Ovakvom brigom za svoje zaposlenike, Lidl nastavlja opravdavati dugogodišnji status jednog od najboljih poslodavaca u Hrvatskoj, koji kroz ovakvu praksu upravljanja ljudskim resursima podiže standarde u našoj industriji. Lidlova prodajna mreža raste iz dana u dan, pa tako u Hrvatskoj ima već 91 trgovinu, a ove godine otvorit će ih još nekoliko. 