Foto: Getty Images/Guliver Image HRVATSKA nogometna reprezentacija otputovala je prema Los Angelesu, u kojem će za četiri dana igrati prijateljski susret protiv Meksika, u sastavu u kakvom nikad nije niti će ikada više igrati. Ante Čačić poveo je na put samo nekoliko igrača s inozemnim iskustvom, dok ostatak popisa čine igrači iz hrvatskih prvoligaša. Na popisu se našao Duje Čop, napadač koji ovog ljeta traži novi klub nakon što je s Gijonom ispao iz La Lige.  "Kada se pojavila opcija da zaigramo u Los Angelesu protiv Meksika, svi standardni reprezentativci izrazili su želju da budu među putnicima, ali nažalost zbog neslužbenog termina nisu mogli. Ipak, svi ćemo dati sve od sebe, dečki imaju veliku priliku pokazati što znaju i vjerujem da će sve ispasti dobro. Imamo priliku dokazivati se za budućnost", rekao je Duje Čop. Uz Čopa, hrvatski napad u Los Angelesu predvodit će i Ivan Santini, jedan od najboljih strijelaca francuske lige kojemu će to biti prvo reprezentativno okupljanje.  "Veselim se svakom uspjehu hrvatskih nogometaša, što smo svi zajedno bolji to ćemo gurati jedni druge naprijed", poručio je Čop. "Ne poznajem previše meksičku reprezentaciju, ali znam da će biti uigraniji i odmorniji".   Branič Bayer Leverkusena Tin Jedvaj bit će vjerojatno u prvih 11, a smatra kako Hrvatska može tražiti pobjedu protiv Meksika bez obzira na izostanke mnogih igrača.   "Svi bismo rado išli, ali mnogi igrači imaju još bitnih utakmica - no zašto ne bismo pobijedili i u ovakvom sastavu? Imamo dovoljno vremena za upoznavanje i uigravanje i svakako ćemo se potruditi da pobijedimo u ovom susretu. Ja se dobro osjećam, u dobroj sam formi i jedva čekam nove utakmice", poručio je Jedvaj koji je igrao uz Meksikance. "Znam ih dosta dobro, pogotovo Chicharita. Bit će u punom sastavu, s obzirom na to da nemaju toliko klupskih obveza i bit će teško protiv njih. Međutim, igrali smo već i prije u nekim mješovitim sastavima i dobro smo prolazili, pa ne vidim zašto ne bi i sada bilo tako. Meksikanci će imati podršku kao kod kuće, što nam može stvoriti pritisak, ali suprotstavit ćemo im se i izvući najbolji mogući rezultat", dodao je. Nakon Meksika Hrvatsku čeka Island. "Naravno da ćemo se potruditi dobiti obje utakmice, a susret s Islandom je važniji. Ali moramo i protiv Meksika biti pravi, nakon čega ćemo se usredotočiti na Island", zaključio je Jedvaj.