Podravka je Atlantic grupi zanimljiva investicija, ali ne po svaku cijenu, rekao je za slovensko "Delo" predsjednik njene uprave i većinski dioničar Emil Tedeschi koji se u razgovoru za vodeći slovenski list osvrnuo i na svoju poslovnu filozofiju, odnose s Podravkom i Agrokorom. "Podravka je za mene investicijski zanimljiva prilika koja će se možda realizirati, možda i ne, ali u to svakako nećemo ići po svaku cijenu", kazao je Tedeschi. "Odluči li se država povući iz Podravke preko javnog natječaja, prijavit ćemo se", ustvrdio je, dodavši da uvijek otvoreno govori što misli o tome da država u Podravci ima četvrtinu vlasništva, ali veća prava od mirovinskih fondova koji imaju više od četvrtine dionica. Komunikacija u kojoj Podravkino poslovodstvo prenosi poruke o Atlantic grupi kao slaboj kompaniji je nekorektna, kontradiktorna, ali i smiješna jer u isto vrijeme govori da će kupiti Atlantic grupu, kazao je Tedeschi. "Podravkom se može bolje upravljati, a brojčane usporedbe dviju kompanija su na strani Atlantic grupe, to su numeričke činjenice", istaknuo je čelni čovjek Atlantica. Kako je ustvrdio, za kupnju Podravke interesirao se i 2009. godine, kada je HSS bio protiv privatizacije i prodaje dionica Podravke privatniku, ali je nakon toga Atlantic grupa umjesto Podravke u Sloveniji kupila prehrambenu industriju Droga - Kolinska, što se pokazalo odličnim poslovnim potezom. "Zbog toga bih morao podići spomenik hrvatskoj vladi", našalio se Tedeschi koji kaže da komunicira s političarima, ali se s njima ne savjetuje niti ih pita što misle o njegovim poslovnim odlukama. "Nikad u svom radu nisam osjetio loše političke odnose Slovenije i Hrvatske, a imam i tu prednost da se o svojim potezima ne dogovaram s politikom. Nikad u transakciji s Drogom Kolinskom niti pri ijednoj drugoj nisam išao na konzultacije k političarima, ni u Zagreb, ni u Ljubljanu, Bruxelles ili Beograd", ustvrdio je Tedeschi. Osvrnuo se i na svoj odnos s Agrokorom i špekulacije koje se u javnosti pojavljuju zbog snižavanja Agrokorova kreditnog rejtinga. "Mi smo među najvećim dobavljačima Agrokora i mislim da je naš odnos ravnopravan, iako bi mogao biti bolji", kazao je Tedeschi. Ako vaš veliki poslovni partner ima teškoće jasno je da se to odražava i na vas, ali su u Agrokoru vrlo angažirani i profesionalni, kazao je Tedeschi, dodavši kako je s Agrokorom i njegovim osnivačem i vlasnikom Ivicom Todorićem u dobrim odnosima, te kako vjeruje da će Agrokor riješiti probleme vezane uz smanjenje bonitetne ocjene zbog kreditne izloženosti. "Agrokor poštujemo, svjesni smo njegovih prilika i pratimo ocjene bonitetnih kuća", kazao je Tedeschi. Komentirao je i navodna Agrokorova kašnjenja u plaćanju, zanijekavši da ih Atlantic grupa osjeća. "Što se tiče rokova plaćanja, ništa se nije promijenilo. Agrokor plaća u ugovornim rokovima i nije mi poznato to što kažete, da su molili za njihovo produženje. U javnosti nikad ne raspravljam o pojedinostima poslovnog dogovora dviju strana", kazao je Tedeschi u opširnom razgovoru za Delo od ponedjeljka. "Značaj Agrokora za našu kompaniju i regiju je velik, ali nije sudbonosan", odgovorio je Tedeschi na pitanje da li ga zbog teškoća Agrokora "boli glava". >> 'Uprava Podravke sije strah protiv nas, vidi se da u životu nisu ni u  što uložili  ni kunu svog novca' 