Foto: Getty Images / Guliver image  ŠEST godina u nizu Hrvatska ima svog predstavnika u finalu Lige prvaka. 2012. godine niz su započeli Danijel Pranjić i Ivica Olić s Bayernom, a nastavili su Mario Mandžukić, Luka Modrić, Ivan Rakitić i Mateo Kovačić. Luka Modrić i Dario Šimić dva puta su podignuli najljepši pehar. Modrić se s Realom može upisati u povijest: kao član prve momčadi koja je obranila naslov i kao jedini Hrvat s tri naslova. Modrić je i posljednji u nizu koji je pobijedio u finalu, prošle godine u drami jedanaesteraca protiv Atletica. Diego Simeone nije uspio protiv Reala niti ove godine, sinoć su ispali u polufinalu, a Modrić je odradio još jednu maestralnu partiju.  Mandžukić hvata drugi gol u finalima 2015. godine Ligu prvaka osvaja Rakitić s Barcelonom, pobijedivši u finalu Juventus 3:1. Rakitić je postigao vodeći pogodak na utakmici u 4. minuti i postao tek drugi hrvatski igrač koji je zabio u finalu Lige prvaka nakon Marija Mandžukića u dresu Bayerna (finale s Borussijom na Wembleyju). Rakitić je postao i prvi hrvatski nogometaš koji je s dva različita kluba osvojio Ligu prvaka i Europsku ligu, nakon što je u najmasovnijem eurokupu slavio u dresu Seville 2014. Sezonu ranije europski naslov, svoj prvi i Realov deseti, osvojio je Luka Modrić. Žrtva je i tada bio Atletico, nakon produžetaka (4:1). Modrić je igrao svih 120 minuta i asistirao za Realov gol u 90. minuti za izjednačenje na 1:1 i produžetke. 2013. godine Mandžukić je zabio za vodstvo u slavlju Bayerna protiv Borussije 2:1. Boban i Bokšić - po dva finala i jedan naslov  Alen Bokšić je dvaput stigao do finala najprestižnijeg europskog natjecanja. U sezoni 1992/93. slavio je u dresu Marseillea nakon pobjede protiv Milana 1:0. Četiri godine poslije Bokšić je predvodio napad Juventusa u susretu protiv Borussije Dortmund, a njemačka momčad slavila je 3:1. Identičan učinak kao Bokšić, dva finala i jedan naslov, ima i Zvonimir Boban. Bivši kapetan Vatrenih s Milanom je osvojio europsku krunu 1994. u Ateni deklasiravši Barcelonu s 4:0. Godinu dana kasnije Rossoneri su ponovo stigli do finala, no u susretu igranom u Beču slavio je Ajax 1:0. Najbolji strijelac u povijesti hrvatske reprezentacije Davor Šuker okitio se naslovom prvaka Europe 1998. u dresu Real Madrida nakon pobjede protiv Juventusa 1:0. Šuker je ušao u igru u 88. minuti umjesto Predraga Mijatovića. Reprizu finala gledat ćemo ove godine u Cardiffu.  Šimić ima najluđu priču: dvije titule, bez ijedne minute S dvije titule hvali se Dario Šimić, koji je bio pobjednik Lige prvaka s Milanom 2003. protiv Juventusa (3:2, jedanaesterci), te 2007. protiv Liverpoola (2:1). Međutim, Šimić je oba finala pratio s tribine i nije bio u krugu kandidata za nastup. Nije nastupio niti u finalu 2005. u kojemu je Milan izgubio od Liverpoola. U tom finalu nakon čudesnog preokreta Redsa slavio je Igor Bišćan koji je utakmicu pratio s tribina. Talijani su vodili 3:0, no Liverpool je u drugom poluvremenu uspio izjednačiti, a potom i nakon izvođenja jedanaesteraca slaviti. Bilo je hrvatskih nogometaša koji su osvajali europski naslov i u bivšoj državi. Robert Prosinečki je kao član Crvene zvezde slavio u Kupu prvaka u svibnju 1991. Beogradska momčad Bariju je nakon jedanaesteraca pobijedila Olympique Marseille 5:3 (0:0). Prvi Hrvat koji je ušao u Ligu prvaka bio je Iko Buljan 1980. godine s HSV-om.  Tragičar Ivica Olić izgubio dva finala Ivica Olić nastupio je u dva finala Lige prvaka i oba je izgubio. Prije sedam godina u susretu protiv Intera igrao je do 83. minute, a talijanska momčad slavila je 2:0. Dvije godine kasnije u finalu protiv Chelseaja ušao je u igru u produžetku, a Englezi su slavili nakon izvođenja jedanaesteraca. Olić je promašio udarac s bijele točke i uz Bastiana Schweinsteigera postao tragičar finala. Oba finala s Bayernove klupe je pratio Danijel Pranjić, ali on, za razliku od Šimića, nema nijednu titulu.  Do finala Lige prvaka stigli su i Boris Živković, Marko Babić i Jurica Vranješ s Bayer Leverkusenom 2002. U završnom ogledu igranom u Glasgowu pobijedio je Real Madrid 2:1. Igor Tudor stigao je do finala Lige prvaka 2003. s Juventusom, no u dvoboju igranom na Old Traffordu slavio je Milan boljim izvođenjem jedanaesteraca. Dado Pršo bio je jedan od najboljih igrača Monaca na putu do finala Lige prvaka u sezoni 2003./04. Ipak, u finalnom susretu igranom u Gelsenkirchenu s 3:0 je slavio Porto predvođen Joseom Mourinhom. Ukupno devet hrvatskih nogometaša ima naslov Lige prvaka: Alen Bokšić, Zvonimir Boban, Davor Šuker, Dario Šimić, Igor Bišćan, Mario Mandžukić, Luka Modrić, Ivan Rakitić i Mateo Kovačić.  Prvi put u povijesti Hrvatska će na papiru imati četiri predstavnika u Ligi prvaka. Mateo Kovačić nije dio startne postave Reala, a Marko Pjaca propušta Cardiff 3. lipnja zbog ozljede.  Kovačić bi se mogao pridružiti Dariju Šimiću, s dva trofeja bez ijedne odrađene minute.