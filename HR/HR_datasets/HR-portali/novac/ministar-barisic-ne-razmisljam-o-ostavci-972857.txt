Foto: FAH MINISTAR znanosti i obrazovanja Pavo Barišić otklonio je mogućnost davanja ostavke, poručivši predsjedniku SDP-ova Savjeta za obrazovanje, znanost i tehnologiju Nevenu Budaku, koji je ustvrdio da bi Vlada trebala smijeniti Barišića, da je imao priliku pokazati svoju provedbu strategije "koja dosad nije polučila neke rezultate", pa neka "prepusti sad onima koji imaju ovlasti da pokažu kako se to dobro može napraviti".  Budak je oštro kritizirao vlast zbog neprovođenja kurikularne reforme, te ocijenio da bi sadašnjim tempom njezino eksperimentalno uvođenje moglo početi tek školske godine 2019./2020., zbog čega će gotovo četiri generacije učenika biti izgubljene za "novu i bolju školu".  Zbog toga bi Vlada trebala smijeniti resornog ministra Barišića i Posebno stručno povjerenstvo, rekao je Budak na konferenciji za novinare održanoj uoči godišnjice skupova potpore kurikularnoj reformi, na kojima se 1. lipnja prošle godine okupilo oko 50.000 ljudi.  "Nema potrebe razgovarati o bilo kakvoj ostavci, ne razmišljam o tome", rekao je Barišić novinarima na Trgu bana Jelačića, gdje je posjetio program "Umijeće darivanja" u povodu obilježavanja Nacionalnog dana darivanja i presađivanja organa i tkiva i desete obljetnice članstva Hrvatske u Eurotransplantu. "Neka nas puste da radimo"  "Gospodin Budak imao je priliku pokazati svoju provedbu strategije koja dosad nije polučila neke rezultate. Neka prepusti sad onima koji imaju ovlasti da pokažu kako se to dobro može napraviti. Kada oni budu provodili reformu, a vidjeli smo kako su je neuspješno proveli, neka onda govore o tome koga će postavljati. Dotad neka nas puste da radimo transparentno kao što radimo", kazao je Barišić.    Ustvrdio je da se usporedbom načina na koji je imenovan prošli sastav ekspertne skupine za provedbu kurikularne reforme može vidjeti da se prekršila procedura u svim elementima. Ponovio je da nije bio raspisan javni natječaj nego poziv, a Budak se, kazao je, tada nije žalio na proceduru.