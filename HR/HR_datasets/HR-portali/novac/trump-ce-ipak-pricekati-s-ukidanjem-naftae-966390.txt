AMERIČKI predsjednik Donald Trump izrazio je danas optimizam da će SAD, Kanada i Meksiko uspješno ponovno dogovoriti modalitete trgovinskog sporazuma NAFTA koji u ovom obliku smatra nepoštenim po američke interese ali je rekao da ga neće ukinuti ako se uspije postići pošteni dogovor za sve.  Trump je na sastanku s argentinskim predsjednikom Mauricijom Macrijem kazao da je odlučio pričekati s ukidanjem sporazuma NAFTA, nakon razgovora s čelnicima Meksika i Kanade, i vidjeti može li se postići dogovor.  "Radije nego da prekinem NAFTA-u, što bi bio prilično veliki šok za sustav, mi ćemo ponovno pregovarati", rekao je Trump novinarima u Ovalnom uredu. "Ako neću biti u mogućnosti postići pošteni dogovor za SAD - okončat ću NAFTA-u".  Trump je također najavio da će pregovori početi uskoro. Novi pregovori  Bijela kuća već je u srijedu najavila da su tri zemlje potpisnice Sjevernoameričkog ugovora o slobodnoj razmjeni (NAFTA) - SAD, Meksiko i Kanada - najavile "brzo" ponovno pregovaranje o tom trgovinskom sporazumu.  Trump je "pristao zasad ne ukinuti ugovor NAFTA i trojica čelnika su se dogovorila da brzo djeluju kako bi se omogućilo ponovno pregovaranje o tom ugovoru", ističe se u priopćenju Bijele kuće objavljenom nakon što je američki predsjednik u srijedu navečer razgovarao s meksičkim predsjednikom Enriqueom  Penom Nietom i kanadskim premijerom Justinom Trudeauom.  Do te je objave došlo  samo nekoliko sati nakon informacije Wall Street Journala prema kojoj bi predsjednik Trump mogao samostalno odlučiti da prekine taj ugovor. Prekidanje ugovora?  I u četvrtak, kako je napisao na Twitteru, Trump je primio telefonski poziv od Pene Nieta i Trudeaua.  "Odnosi dobri - dogovor vrlo moguć!", napisao je Trump.  Ugovor NAFTA, potpisan 1. siječnja 1994., Trump je nazvao "katastrofom". Po njemu taj je trgovinski sporazum uzrokovao gubitak milijuna radnih mjesta u industriji na američkom tlu jer su ona premještena u Meksiko.