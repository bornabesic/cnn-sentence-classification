Laskav epitet najvećeg voćnjaka južne Europe je onaj Delta Agrara, kompanije koja je članica Delta holdinga u vlasništvu srpskog biznismena Miroslava Miškovića, u kojoj se posljednjih dana pozorno prati rasplet situacije s Agrokorom jer se svojevremeno špekuliralo o strateškom partnerstvu i povezivanju ova dva poslovna carstva, piše tportal. 'Za sada nismo zainteresirani ni za što u Hrvatskoj, ali tko zna? Ne raspolažem takvim informacijama. Na Balkanu smo sigurno, prije svega najveći proizvođač, skladištar i otkupljivač svih vrsta voća', odgovorio je novinarima tportala prilikom posjeta ovom voćnjaku Nikola Miličević, generalni direktor Podunavlja, tvrtke članice Delta Agrara koja je prošle godine uprihodila 230 milijuna eura, a ove planira i preko 300. Mediji u Hrvatskoj i Srbiji su pisali kako Delta Agrar, vodeća poljoprivredna kompanija u Srbiji, ima značajan investicijski potencijal, te kako bi on mogao biti angažiran oko neke od Agrokorovih tvrtki.