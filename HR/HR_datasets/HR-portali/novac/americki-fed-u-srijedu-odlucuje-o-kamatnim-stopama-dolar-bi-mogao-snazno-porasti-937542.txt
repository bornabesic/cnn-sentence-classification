Foto: FED / Flickr  Na slici: Janet Yellen  NAKON prošlotjednog sastanka čelnika Europske centralne banke, investitori na valutnom tržištu burno su reagirali. Razlog je odluka o produženju trajanja programa ubrizgavanja novca u financijski sustav do kraja 2017. godine.   Uz to, predsjednik Mario Draghi rekao je da se na sastanku nije razgovaralo o završetku programa početkom 2018. godine, nego da će program biti produžen ako bude potrebno. Zbog toga, mnogi investitori su zaključili da će kamatne stope u Europi još godinama biti iznimno niske te su počeli naglo prodavati euro i kupovati ostale valute, a najviše američki dolar, pišu analitičari Admiral Marketsa. Budući da tijekom ovog tjedna još nekoliko važnih centralnih banaka odlučuje o visini kamatnih stopa i ostalim mjerama monetarne politike, iznadprosječno veliki pomaci tečaja valuta i cijena financijskih instrumenata mogli bi se nastaviti. Švicarska i britanska centralna banka sastanke održavaju u četvrtak prijepodne, a američka u srijedu navečer. Švicarci neće dirati kamatne stope Švicarska centralna banka vjerojatno neće mijenjati kamatne stope, nego samo otvoreno upozoriti na precijenjeni franak, koji može negativno djelovati na gospodarski rast. No stav SNB-a je investitorima dobro poznat, te teško može dovesti do značajnijeg slabljenja ove valute. Od britanske centralne banke se također ne očekuje promjena kamatnih stopa. Guverner će vjerojatno samo potvrditi spremnost na dodatne mjere ukoliko se stituacija u gospodarstvu pogorša zbog odluke o Brexitu. Kada je u pitanju američka centralna banka, do podizanja referentne kamatne stope s 0,5% na 0,75% će vrlo vjerojatno doći. Budući da visokopozicionirani dužnosnici banke već mjesecima daju signale da je samo pitanje vremena kada će doći do podizanja, takva odluka već je uračunata u trenutni tečaj i sama po sebi ne bi trebala iznenaditi tržište. Ono što bi moglo uzrokovati veći pomak tečaja dolara je konferencija za medije, na kojoj će Janet Yellen, čelnica FED-a, iznijeti planove za budućnost. Na kretanje dolara snažno će utjecati odluka FED-a u srijedu Ukoliko zbog odluka europske, britanske i japanske centralne banke o namjernom držanju kamatnih stopa niskim i američka centralna banka najavi vrlo sporo podizanje kamatnih stopa u 2017. godini i/ili upozori na pretjerano jačanje dolara, u danima nakon odluke moglo bi doći do slabljenja dolara od nekoliko posto u odnosu na sve ostale spomenute valute. Ako pak Yellen izrazi optimizam po pitanju gospodarskog stanja u SAD-u i pripremi investitore na nekoliko podizanja kamatnih stopa tijekom 2017. godine, odmah bi moglo doći do masovnog prebacivanja kapitala iz Europe i Japana u SAD zbog očekivanog većeg prinosa idućih godina. U ovom scenariju, dolar bi u danima nakon sastanka ojačao nekoliko posto, te bi u idućih nekoliko mjeseci možda, barem na kratko, postao jači od eura. Odluka o kamatnim stopama objavljuje se u srijedu u 20:00h, a konferencija za medije održat će se u 20:30h po našem vremenu. Upravo tada se očekuju nagli pomaci na valutnom tržištu.