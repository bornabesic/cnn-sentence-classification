Piše: Dean Žugić SpaceX, kompanija za lansiranje raketa, zatražila je u utorak od američke vlade dozvolu za lansiranje čak 4425 satelita kako bi ponudila superbrzi internet cijelom svijetu, objavio je Reuters. Privatno poduzeće iz Kalifornije u vlasništvu poduzetnika Elona Muska predložilo je globalnu mrežu satelita radi bolje digitalne komunikacije. Projekt koji bi mogao koštati barem deset milijardi dolara Musk je najavio još u siječnju prošle godine. Takav bi sustav mogao ponuditi brzinu interneta od jednog gigabajta po sekundi, što je preko 180 puta brže od 5,6 megabajta po sekundi, što je prosječna globalna brzina interneta. “Sustav je napravljen kako bi ponudio široku uslugu širokopojasnog interneta i komunikacijskih usluga za stambene, komercijalne, kao i državne i institucionalne korisnike diljem svijeta”, najavila je kompanija u priopćenju. U prvom koraku planira se lansiranje 800 satelita, a usluga interneta prvo bi se ponudila korisnicima SAD-a. Nakon toga bi slijedili i ostali sateliti, premda još nije objavljeno točno kada. Sateliti bi bili poslani u orbitu na visinu od 1150 do 1325 kilometara, a svaki bi bio veličine prosječnog auta težine oko 386 kilograma. Ovaj projekt podupiru još Google i Fidelity, koji su ukupno uložili milijardu dolara. SpaceX nije jedino poduzeće s takvim ambicijama. Boeing je također predao papire radi dozvole za lansiranjem satelita, a sličan projekt planira i OneWeb, koji podupire Airbus.