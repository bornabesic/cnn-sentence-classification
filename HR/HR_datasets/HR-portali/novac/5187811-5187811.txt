Počeli su prije četiri i pol godine. Okupilo se njih nekolicina koji su radili u različitim IT tvrtkama i odlučili započeti samostalan posao. Tako je 2012. nastala tvrtka Gauss koju se na najnovijoj Deloitteovoj ljestvici najbrže rastućih tvrtki u srednjoj Europi našla na 19. mjestu od 50 tvrtki, ali je od šest hrvatskih tvrtki najbolje plasirana, čime je postala najbrže rastuća tehnološka tvrtka iz Hrvatske. Uz njih tu su još Rimac automobili, Axilis, Telum, Hangar 18 i Serengeti. Sa 634 tisuće kuna prihoda u 2012. skočili su na 5,3 milijuna kuna u 2015. - Krenuli smo standardno s nekoliko ljudi, danas imamo 75 zaposlenika u uredima u Osijeku i Vukovaru. Bavimo se razvojem softvera, prvenstveno za klijente po narudžbi, a sada sve više idemo prema tome da razvijamo vlastita rješenja koja bismo komercijalizirali - kaže nam Sanja Radić, projekt-menadžerica u tvrtki kojoj je na čelu Ivan Lozančić. Gauss se bavi izradom web, mobilnih i poslovnih rješenja te izradom web-trgovina, a minimalno i informatičkom edukacijom ljudi koji većinom ostaju raditi kod njih. Tako su dosta koristili mjeru stručnog osposobljavanja, pri čemu su svi koji su je kod njih prošli i dobili, za hrvatske prilike, dobro plaćen posao. - Što se tiče klijenata, otprilike smo na 50 posto domaćeg i 50 posto stranog tržišta. Nismo orijentirani samo na izvoz i zadovoljni smo domaćim dijelom tržišta. Radili smo i dosta poslova za razna ministarstva i državne agencije, što smo dobili preko javnih nabava, a imamo i dosta većih web-trgovina koje održavamo. Naravno da u našem poslu svatko priželjkuje što više stranih klijenata, ali to ne mogu svi. Nismo u startu tako krenuli, jer to i nije baš jednostavno, s obzirom na to da smo prvo trebali steći iskustvo i reference, a sada ti poslovi dolaze sami od sebe. No, upravo činjenica da su ovakve rezultate postigli radom uglavnom na domaćem tržištu daje dodatnu težinu njihovu radu. - Uvijek smo bili stava da ne treba idealizirati strana tržišta, kao ni lokacije izvan Slavonije i odlaske iz ovoga kraja. I odavde se može postići dobar posao i rezultati. Na njihovoj web-stranici može se vidjeti dio njihovih radova. Klijenti su im tako bili i Pannonian Challenge, ali i naša tenisačica Donna Vekić. Radili su i za Carnet, Ministarstvo gospodarstva... - U početku su to bili lokalni projekti u Slavoniji, a ovo što vidite na web-stranici su izdvojeni radovi. Neke reference i ne možemo isticati jer radimo za velike klijente koji zadržavaju pravo na te radove, pa ih ne ističemo. Isto tako, imamo i dosta volonterskih projekata pa tako podržavamo Mačevalački savez, Azil za napuštene pse u Osijeku... Stalni rast poslova i broja zaposlenih od njih iziskuje i rješenje za prostor u kojem će raditi pa sada kreću i u projekt izgradnje vlastitog poslovnog prostora u kojem planiraju osnovati tehnološki centar. Za to se nadaju da će im pomoći i Zakon o poticanju investicija. Imaju i svoja prodajna predstavništva u San Franciscu, Zürichu i Veroni.