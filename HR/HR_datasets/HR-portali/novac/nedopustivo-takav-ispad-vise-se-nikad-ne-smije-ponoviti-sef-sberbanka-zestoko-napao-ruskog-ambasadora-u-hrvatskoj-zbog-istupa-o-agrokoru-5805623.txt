Šef Sberbanka German Gref objavio je da se ta banka obratila ruskom Ministarstvu vanjskih poslova kako bi se razjasnio istup ruskog veleposlanika Anvara Azimova 10. veljače u Zagrebu o problemima u odnosima Sberbanka i Agrokora, koji je izazvao veliku pažnju u političkim krugovima, ali i reakcije na tržištima. Taj istup Azimova je Gref nazvao nedopustivim. Da podsjetimo, ruski je veleposlanik tada, među ostalim, izjavio: "Zainteresirani smo pomoći kompanijama koje aktivno surađuju. Agrokor nije jedna od tih kompanija." Tumačio je i kako Sberbank nije spreman dati nove kredite najjačoj hrvatskoj privatnoj tvrtki, eventualno to može razmotriti, ali imat će u vidu stanje u kojem se tvrtka nalazi. Gref je na konferenciji za novinare u utorak odbacio špekulacije da Sberbank ima namjeru preuzeti većinski paket dionica Agrokora o čemu je, rekao je, pisao Bloomberg, a prenosi ruska agencija RNS (Rambler News Service). - Postoje ljudi koji boluju od raznih manija. To je tek jedna od verzija koja postoji. Čitao sam o tome u jednim cijenjenim novinama. Ali, što je tu istina? Istina je slijedeća - ruski veleposlanik dopustio je sebi nedopustiv istup - komentirao je jednu poslovnu situaciju. No, to, naravno, nema nikakve veze s nama niti je to bilo u dogovoru s nama. Dapače, mi smo se odmah obratili Ministarstvu vanjskih poslova kako bi razjasnili i objasnili nastalu situaciju. Dobili smo objašnjenje iz MVP-a. To je bio incident, za koji je odgovoran osobno ambasador. To je bila njegova osobna inicijativa. To nema veze s pozicijom i gledištem našeg Ministarstva vanjskih poslova. MVP će sve učiniti da se slični ispadi više ne ponove - rekao je Gref, premda novinarima, kaže u svom izvješću ruska agencija RNS, nije pojasnio o kojim konkretno izjavama je riječ. - Ambasador je izašao iz okvira svojih kompetencija, te je izazvao probleme za kompaniju (misli tu na Agrokor, op.ur.) što je izazvalo ozbiljne poremećaje na tržištu, rekao je Gref.