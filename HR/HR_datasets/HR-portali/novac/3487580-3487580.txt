ZAGREB - Regionalni direktor Dogus Holdinga Burak Baykan istaknuo je u srijedu da kompanija već sedam godina posluje u Hrvatskoj, da se nikad nisu osjećali kao stranci te da su uvijek nailazili na podršku. "Sedam godina smo u Hrvatskoj i ovdje se nikada nismo osjećali kao stranci, odnosno strani ulagači, niti na lokalnoj niti na nacionalnoj razini", kazao je Baykan tijekom Hrvatsko-turskog gospodarskog foruma u organizaciji Hrvatske gospodarske komore. Holding koji vodi, a koji je prikazan kao primjer uspješnog ulaganja jedne turske tvrtke u Hrvatskoj, u proteklih je sedam godina u hrvatsko gospodarstvo uložio 350 milijuna eura. Uz ostalo, rekao je Baykan, ulažu u ovdašnje hotele i marine, a imaju i udjel u ACI-ju. Počeli su, istaknuo je, sa šibenskom marinom Mandalina, dok im je posljednja investicija hotel Maraska. Lani su na šibenskom području otvorili ekskluzivni D Resort. Dogus grupa inače ima 50.000 zaposlenih u 273 kompanije u 30 zemalja. Niti birokratske prepreke Baykan ne vidi kao nepremostive, štoviše kazao je da je Dogus grupa u Hrvatskoj uvijek imala podršku i na nacionalnoj i na lokalnoj razini. Ataoglu ukazao na dobru stratešku poziciju Turske Predstavnik turskog Ministarstva gospodarstva Onur Ataoglu istaknuo je pred okupljenim gospodarstvenicima da je tursko gospodarstvo jedno od najdinamičnijih u regiji i svijetu. Kazao je da je Turska imala značajan gospodarski rast čak i u kriznim godinama - od 2007. do 2015. Lani je turski BDP porastao četiri posto, a za iduće godine predviđa se njegov rast od pet posto. Ataoglu je ukazao na dobru stratešku poziciju Turske, dodavši kako i Hrvatska ima tu prednost važne strateške zemlje. Isto tako, kazao je da tursko gospodarstvo nije ograničeno na samo jedan sektor, već ih ima mnogo. „Privlačimo ulagače ali smo i sami ulagači. Kod nas se tvrtke otvaraju za jedan dan“, rekao je Ataoglu, dodavši kako Turska sa 24 zemlje ima ugovore o slobodnoj trgovini. Prisutne hrvatske gospodarstvenike upoznao je i sa širokim poreznim i carinskim poticajima koje Turska nudi stranim ulagačima. Forum, koji su organizirali Hrvatska gospodarska komora (HGK) i turski Odbor za međunarodnu gospodarsku suradnju (DEIK), okupio je stotinjak najjačih turskih gospodarstvenika, na čelu s turskim predsjednikom Recepom Tayyipom Erdoganom, a prisutni su i brojni hrvatskih poduzetnici.