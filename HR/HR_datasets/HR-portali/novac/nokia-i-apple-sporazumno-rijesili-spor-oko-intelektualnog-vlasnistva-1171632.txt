Finski proizvođač opreme za mobilne mreže Nokia i američki tehnološki div Apple objavili su da su sporazumno riješili dugogodišnji spor oko intelektualnog vlasništva i potpisali ugovor o poslovnoj suradnji. Iz finske su kompanije u utorak izvijestili da će im Apple avansno na račun doznačiti određeni iznos plus prihode u razdoblju trajanja ugovora, počevši od tekućeg tromjesečja, ne navodeći konkretne brojke. Tvrtke su također u utorak objavile da će Nokia isporučiti Appleu određenu opremu i usluge za mrežnu. Američka će pak tvrtka i dalje u svojim maloprodajnim i internetskim trgovinama nuditi Nokijine digitalne proizvode u sektoru zdravlja. Također će zajednički istražiti mogućnosti buduće suradnje na području digitalnih inicijativa za promicanje zdravlja. "Nokia i Apple sklopili su sadržajan sporazum", ustvrdila je Maria Varsellona, ​​glavna pravna savjetnica Nokije, odgovorna za licenciranje poslovanja. "Njime se naš odnos s Appleom mijenja iz onog protivnika na sudu u poslovno partnerski, na dobrobit naših kupaca", dodala je. Krajem prošle godine Nokia je potvrdila da je podnijela tužbe protiv Applea u ukupno 11 zemalja, tvrdeći da je američka kompanija prekršila 40 njezinih patenata na brojnim područjima, od tehnologije prikaza na ekranu, korisničkog sučelja, softvera, antene, čipsetova i video kodiranja. Apple je pak podnio tužbu protiv Nokije pred američkim sudom, tvrdeći da je finska kompanija iz sporazuma isključila određene patente i prenijela ih trećim tvrtkama "kako bi služili kao instrument za iznuđivanje pretjerano visokih rojaliteta" od od Applea. Od suda su tražili nadoknadu štete i presudu da je Nokia prekršila svoje ugovorne obveze.