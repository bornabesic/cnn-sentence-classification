PROJEKT Ministarstva zaštite okoliša i energetike koji će pridonijeti boljoj kvaliteti zraka u Hrvatskoj, predstavljen je u Europskom domu pod nazivom "Jačanje inspekcije zaštite okoliša radi učinkovite kontrole praćenja kakvoće zraka i sustava trgovanja emisijskim jedinicama stakleničkih plinova".  Projekt će poboljšati praćenje kvalitete zraka i sustav trgovanja emisijskim jedinicama stakleničkih plinova s ciljem ublažavanja klimatskih promjena i poboljšanja cjelokupnog stanja okoliša i smanjenja onečišćenja zraka u Hrvatskoj. Vrijednost projekta je 425.000 eura i sufinancira se iz EU fondova iz IPA 2013. u 90-postotnom iznosu, dok se ostatak odnosi na nacionalna sredstva, istaknuo je i državni tajnik Ministarstva zaštite okoliša i energetike Željko Bigović. Od iduće godine inspektori zaštite okoliša brojniji i educiraniji  "Očekujemo povećanje inspekcijskih kapaciteta i poboljšanje kvalitete zraka i života građana", naglasio je Bigović te dodao da inspektorima zaštite okoliša trebaju biti dostupna sva znanja kako bi što uspješnije obavljali svoj posao. Projekt će biti dovršen u lipnju 2018.  Voditeljica projekta Anita Pokrovac Patekar iz Ministarstva zaštite okoliša i energetike istaknula je kako je projekt zamišljen kao tehnička pomoć u unaprjeđenju kapaciteta inspekcije zaštite okoliša za bolju i učinkovitiju kontrolu kvalitete zraka i praćenje trgovine stakleničkim plinovima u Hrvatskoj.  Naglasila je i važnost usklađivanja provedbe kontrole kakvoće zraka s onom u EU. Projekt će se provoditi u suradnji s partnerom tvrtkom Ekonerg iz Hrvatske, provodit će se intenzivan program obuke, izradit će se priručnici i smjernice.  Inspekciji zaštite okoliša su partner na projektu Hrvatska agencija za zaštitu okoliša i prirode, predstavnici industrijskog sektora i akreditirani verifikatori koji se bave trgovinom stakleničkih plinova u RH. Cilj je smanjiti stakleničke plinove i zagađenje zraka i okoliša  Ideja o projektu nastala je još 2014. i u međuvremenu je razrađivana, a realizacija samog projekta započela je 20. veljače i trajat će 16 mjeseci. Stanje u Hrvatskoj, što se tiče stakleničkih plinova je takvo da se uvijek može poboljšati, a projekt ima zadatak pridonijeti boljoj kvaliteti zraka u Hrvatskoj., naglasila je Pokrovac Patekar.  Voditelj projekta iz Ekonerga Goran Janeković izvijestio je o projektnim aktivnostima te, uz ostalo, naveo izradu priručnika za inspektore, studijske projekte, održavanje radionica i izradu web stranice projekta. Za potrebe daljnje edukacije i održivosti projekta bit će snimljen film o ulogama pojedinih ciljnih skupina projekta i postupanju inspektora zaštite okoliša prilikom kontrole provedbe u području praćenja kvalitete zraka i trgovanja emisijskim jedinicama stakleničkih plinova.