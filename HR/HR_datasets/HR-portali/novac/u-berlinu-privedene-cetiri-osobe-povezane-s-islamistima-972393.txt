Foto: Hina NJEMAČKE su vlasti privele devet osoba na različitim lokacijama u Berlinu, a za četvero od njih se sumnja da su povezani s nasilnim islamističkim ekstremizmom, objavila je policija.  U šest racija koje su dovele do uhićenja policija i tužitelji su zaplijenili oružje, droge i elektroničke naprave. Za trojicu islamista izdani su nalozi za uhićenje, a četvrti bi trebao biti izveden pred suca kasnije u srijedu, priopćila je policija.  Ostali privedeni bili su pod istragom zbog optužbi povezanih s trgovinom drogama. Propust kod napada u Berlinu  Njemačke su vlasti posljednjih mjeseci bile izložene kritikama zbog toga što nisu uhitile Anisa Amrija, preprodavača droge koji je izveo napad kaminom u Berlinu u kojem je poginulo 12 osoba.   Njemačka se policija priprema za dugi vikend s masovnim okupljanjima, uključujući i posjet bivšeg predsjednika SAD-a Baracka Obame.  Dužnosnici su nakon napada u Manchesteru obećali da sigurnosne mjere biti ponovno preispitane s obzirom da idućih dana njemačka prijestolnica očekuje dodatnih 100.000 posjetitelja. Berlin je domaćin finala njemačkog nogometnog kupa, velikog vjerskog skupa i dočekuje Baracka Obamu koji bi se građanima trebao obratiti s mjesta na kojem su stajali njegovi prethodnici John F. Kennedy i Ronald Reagan kada je grad bio na prvim crtama hladnog rata. Novi testovi za sigurnost  Nakon njegovog posjeta, koji se vidi kao potpora kampanji Angeli Merkel za izbore u rujnu, u subotu će se odigrati finale njemačkog kupa između Eintrachta i Dortmunda, a njemačka protestantska crkva održava svoj bijenalni četverodnevni festival Kirchentag.  Berlinski senator nadležan za unutarnje poslove Andreas Geisel je najavio da će na ulicama Berlina biti raspoređeno oko 6.000 policajaca.  "Još ćemo jednom provjeriti, no naši sigurnosni planovi su napravljeni tako da smo dobro pripremljeni za događaje poput onog u Manchesteru", rekao je Geisel za radijsku postaju RBB u srijedu.