Građevinska tvrtka Degrad Development Group u vlasništvu Denisa Šikljana, poznata po investicijama i izgradnji luksuznih vila i apartmana na otoku Krku, gradi luksuzni hotel u samom gradu Krku. Visina investicije je 11 milijuna eura, a hotel s 35 soba i krovnim bazenom s motivima glagoljice trebao bi se otvoriti za sezonu 2018. godine, otkriva za Poslovni dnevnik Denis Šikljan. – Radi se o dugo pripremanom projektu uz samo more u gradu Krku, s prekrasnom vizurom na stari grad, Kaštel iz 12 stoljeća i zvonik Krčke katedrale. Budući da se bavimo investicijama i gradnjom isključivo ekskluzivnih vila i apartmana, ovakav objekt sigurno je perjanica našeg dosadašnjeg rada – ističe Denis Šikljan, te dodaje kako je osnovni cilj investitora bio uključiti se u razvoj Krka kao top turističke destinacije. Budući hotel bit će smješten uz lungo mare i gradsku plažu. S obzirom na to da se radi o velikom pokosu terena, zamišljeno je da se mediteranski vrtovi stepenasto spuštaju prema moru. Izvedbeni projekt je gotovo završen, a potpisuje ga hrvatski studio Lotus Architecti.