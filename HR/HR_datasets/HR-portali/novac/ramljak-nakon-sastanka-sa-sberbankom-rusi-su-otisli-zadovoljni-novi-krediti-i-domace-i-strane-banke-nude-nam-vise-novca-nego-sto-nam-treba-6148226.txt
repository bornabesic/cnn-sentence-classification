ZAGREB - Sastanak je bio vrlo otvoren i konkretan, mi smo iznijeli detalje procesa restrukturiranja Agrokora, predstavili smo im stanje u kompaniji, razgovarali o novom modelu financiranja. Predstavnicima Sberbanka smo ponudili sudjelovanje u financiranju, rekao je Ante Ramljak, izvanredni povjerenik Vlade za Agrokor nakon sastanka s drugim čovjekom ruskog Sberbanka Maksimom Poletaevim. Ramljak tvrdi kako se sad očekuje odgovor ruske banke na Agrokorov zahtjev za kreditiranjem: - Vidjet ćemo ovih dana njihov konačni stav, svaki njihov odgovor ćemo poštovati, ali o konkretnim iznosima nismo razgovarali, dodao je Vladin povjerenik za Agrokor. - Razgovori o financiranju Agrokora idu u dobrom smjeru, možete očekivati da vam uskoro iznesem imena kreditora i konkretne brojke, u cijelom procesu trebale bi sudjelovati i domaće i strane banke, koje nam nude i više novca nego nam što treba. Volio da i Sberbank bude u tom klubu, ali to neće spriječiti druge banke da kreditiraju Agrokor, rekao je Ramljak. Ramljak je rekao da na sastanku predstavnici Sberbanka nisu tražili jamstva države: - Formalno takav zahtjev nismo nikad dobili. Na takav bi zahtjev bilo teško odgovoriti, rekao je. Odgovarajući na upit novinara o nedavnim izjavama šefa Sberbanka kako neće davati nikakva sredstva Agrokoru dok ne postignu dogovor s hrvatskom Vladom, rekao je: - Normalno je da Sberbank iskazuje svoj zabrinutost. No, sve smo im objasnili, mislim da su zadovoljni otišli sa sastanka jer su dobili informacije i financijske pokazatelje o pojedinim kompanijama, koji su dobri s obzirom da se približava ljetna sezona... - Njima je ta shema novog kreditiranja s rollupom prihvatljiva, ali još će je analizirati jer ovo je bio prvi sastanak na kojem se to ponudilo. Zadovoljni su izašli sa sastanka jer su dobili informacije o financijskim pokazateljima pojedinih kompanija. Sezona je u tijeku i taj financijski rezultat će biti sve bolji i bolji. Svim dionicima će biti omogućena shema rollupa u ovom novom financiranju. To znači da će se za jednu kunu u novom dugu priznti jedna kuna ili manje starog duga kojeg mogu prenijeti u prvenstvo naplata. Jako veliki interes je drugih banaka tako da interes koji oni nude premašuje iznos koji mi tražimo, rekao je Ramljak.