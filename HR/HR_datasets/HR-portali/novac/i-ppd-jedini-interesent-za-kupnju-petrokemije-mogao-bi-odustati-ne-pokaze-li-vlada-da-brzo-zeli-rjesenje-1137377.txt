Sudbina Petrokemije sve je neizvjesnija. Predstavnici Vlade još nisu sjeli s vodstvom PPD-a, jedine tvrtke koja ima iskazani interes za ulazak u Petrokemiju, a ponuda PPD-a, nakon što je već jednom prolongirana, istječe krajem godine. Istodobno, u nedavnom intervjuu ministrica gospodarstva Martina Dalić rekla nam je da Petrokemija ne može opstati bez strateškog partnera, a prije neki dan i objasnila da se u tom pravcu radi i da se vode pripreme. Daljnji odgovor nije dobiven pa tako ni objašnjenje na kojeg to ulagača računa kada su svi osim PPD-a odustali, a teško da i itko više može imati interes, jer problemi se sve više produbljuju, a izvore financiranja nije lako naći. Vlada nije ni usvojila program konsolidacije Petrokemije, posljednju na koju ima pravo, zbog već korištenih državnih potpora. Kada je i bilo drugih ponuda za ulazak u Petrokemiju, tada su prijašnje vlade pod pritiskom, prije svega sindikata, odlučile same spašavati kutinsku kompaniju. Ulaskom u EU država više nije mogla sama uložiti novac zbog pravila o potporama pa je ove godine odobrila kredit kroz HBOR, lani je provela dokapitalizaciju, ali je to mogla napraviti samo zato što je uz nju novac uložio i privatni ulagač, a prije toga uložili su mirovinski fondovi, koji su vjerovali da će država omogućiti ulazak strateškog ulagača. Upravo kada su i vidjeli da je država troma, odustali su od daljnjeg povećanja kapitala u Petrokemiju. Još prije samo tri godine za tu su kompaniju interes iskazala važna imena, no zbog odgađanja interes je ostao na dva najveća vjerovnika Petrokemije – Ini i PPD-u. U međuvremenu je i Ina odustala, a nije isključeno da to sad učini i PPD. Jer, barem prema dosad viđenom, Vlada nije dovoljno brza da se suoči s rješavanjem problema u Petrokemiji gdje nema vremena za odgodu.   >>Petrokemija potpisala ugovor o kreditu HBOR-a od 200 milijuna kuna >>Petrokemija završila remont i modernizaciju postrojenja