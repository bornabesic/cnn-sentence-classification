U GOVORU održanom u petak, predsjednica vijeća guvernera američkih Federalnih rezervi, Janet Yellen, izjavila je da bi na idućem sastanku vijeća bilo prikladno donijeti odluku o novom podizanju kamatnih stopa u SAD-u. U pravilu, kad god raste vjerojatnost podizanja kamatnih stopa - valuta jača, jer investitori preferiraju kapital držati u valutama koje nose viši prinos. No ovog puta se dogodilo nešto neuobičajeno. Odmah nakon govora, došlo je do naglog slabljena dolara od gotovo jedan posto u odnosu na većinu ostalih najtrgovanijih valuta na svijetu, navodi se u analizi Admiral Marketsa. Koji su razlozi slabljenja? Jedan od razloga ovom neuobičajenom kretanju tečaja vjerojatno je investiranje po principu "kupuj na glasine, prodaj na vijesti". Naime, u posljednjih mjesec dana, dolar je u odnosu na euro i britansku funtu očajao 3% te u odnosu na švicarski franak 2%, a jedan od razloga je bio očekivanje rasta kamatnih stopa. Sada kada je centralna banka potvrdila da je vjerojatnost podizanja velika, dio investitora odlučio je kapitalizirati dobit i prodati dolar. Pri tome mu ruše vrijednost u odnosu na ostale valute. Još jedan potencijalni razlog je razmišljanje na način "ako je američka centralna banka spremna na brži tempo podizanja kamatnih stopa, to znači da se situacija u globalnom gospodarstvu značajno popravila". U takvoj situaciji za očekivati je da će uskoro i ostale važne centralna banke kao što su europska, britanska, japanska i švicarska, također početi podizati kamatne stope. S obzirom da su po mnogim modelima sve navedene valute podcijenjene u odnosu na dolar, postoji vjerojatnost da će na samu najavu početka zatezanja monetarne politike, početi naglo jačati. Dio investitora se možda već sada priprema na takav scenarij. Kakvo kretanje očekivati u budućnosti?  Pozitivne vijesti, kada je u pitanju američko gospodarstvo i centralna banka, više nisu nikakva novost i već su uračunate u trenutni tečaj dolara. Upravo zbog očekivanja podizanja kamatnih stopa, dolar je u zadnjih nekoliko godina ojačao preko 20%. Ono što nije uračunato u trenutne tečajeve glavih valuta je najava početka podizanja kamatnih stopa ostalih važnih centralnih banaka. Budući da stopa inflacije stabilno raste, vrlo je vjerojatno da će do takvih najava doći tijekom ove godine. Analitičari Admiral Marketsa smatraju da će na temelju samih najava završetka programa ubrizgavanja novca u financijske sustave i početka normaliziranja monetarnih politike doći do naglog jačanja eura, funte, jena i švicarskog franka u odnosu na američkih dolar. Neuobičajeno kretanje tečaja dolara u petak možda je prvi znak da dolazi do promjene trenda jačanja američke valute.