Foto: Đuro Đaković  GRUPACIJA Đuro Đaković prošle je godine ostvarila prihode u visini od 583,2 milijuna kuna, a rashode u visini 603,5 milijuna kuna. Ostvaren je neto gubitak od 20,2 milijuna kuna, dok je EBITDA (dobit prije amortizacije, financijskih prihoda i rashoda te poreza) pozitivna 16,5 milijuna kuna odnosno 2,9%. Uspoređujući izvještajno razdoblje s istim razdobljem 2015. godine ostvareni ukupni prihodi su veći za 185,5 milijuna kuna odnosno 46%, dok je EBITDA bolja za 46,5 milijuna kuna a neto gubitak je smanjen za 43,7 milijuna kuna, priopćili su iz Đure Đakovića. "U 2016. godini Đuro Đaković grupacija je preokrenula višegodišnje trendove stagnacije i generiranja gubitaka. Poslovanje s pozitivnim EBITDA pokazuje da grupacija ima pozitivne programe te da može naći tržišta za prodaju svojih proizvoda i u godinama bez prodaje svojeg najprofitabilnijeg programa. Nalazimo se na prijelomnom trenutku za budućnost kompanije jer je za nastavak uzlaznog trenda nužno vlasničko ulaganje, koje je u punom obujmu izostalo 2014. godine a kojim bi se osiguralo ostvarenje planova u budućnosti.", izjavio je predsjednik Uprave Tomislav Mazal.  Grupacija Đuro Đaković je u četvrtom kvartalu 2016. godine ostvarila gubitak u visini 9,8 milijuna kuna. Promatrano cijelu 2016. godinu grupacija je ostvarila gubitak nakon oporezivanja u visini od 20,2 milijuna kuna. Tri su osnovna razloga poslovanja s gubitkom: nedovoljna popunjenost kapaciteta u prvom kvartalu 2016. godine u segmentu Transporta, gubitak na projektu most Čiovo i izostanak planirane dobiti na ugovorenom poslu proizvodnje BOV-a radi pomicanja početka proizvodnje od strane naručitelja. Iako su mjere restrukturiranja dale rezultate u segmentima Transporta i Obrane, bit će nužno provesti dodatne mjere u segmentu Industrije i energetike. Prihodi porasli za 46 posto U odnosu na isto izvještajno razdoblje prethodne godine grupacija bilježi značajna poboljšanja. Tako su ukupni poslovni prihodi veći za 181,4 milijuna kuna (povećanje 45,9%), izvoz je veći za 25 milijuna kuna (povećanje za 21%), a ukupan rezultat je bolji za 43,7 milijuna kuna (poboljšanje za 68,3%). U odnosu na 2014. godinu grupacija Đuro Đaković je ostvarila 194,3 milijuna kuna više prihoda (povećanje 50,8%), izvoz je veći za 36,2 milijuna kuna (povećanje za 33,7%),a ukupni rezultat je bolji za 72,9 milijuna kuna (poboljšanje za 78,2%). Poseban naglasak treba staviti na činjenicu da je Đuro Đaković grupacija ostvarila u 2016. godini pozitivan EBITDA u visini od 16,5 milijuna kuna što je poboljšanje u odnosu na prethodnu godinu za 46,5 milijuna kuna. Također, ovo je prvi puta nakon 2012. godine da je Grupacija ostvarila pozitivan EBITDA (2012. godina je bila posljednja godina sa punom proizvodnjom BOV – borbenog oklopnog vozila). U odnosu na 2014. godinu ostvareni EBITDA je bolji za 82,1 milijuna kuna. S danom 31.12.2016. godine vrijednost potpisanih ugovora grupacije Đuro Đaković je u visini od 554 milijuna kuna. Cilj koji još nije ispunjen je financijsko restrukturiranje sa svrhom postizanja optimalne strukture izvora poslovanja (vrlo malo učešće vlastitih izvora u bilanci grupacije). Uprava Đuro Đaković Grupe d.d. ovaj cilj ima namjeru ostvariti putem izdavanja novih dionica, zaključuje se u priopćenju.