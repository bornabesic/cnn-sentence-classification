GRUPACIJA Đuro Đaković ostvarila je rezultat od 7 milijuna kuna neto dobiti u prvom kvartalu 2017. godine, što je najbolji kvartalni rezultat ostvaren u novijoj povijesti grupacije. Njihovo priopćenje prenosimo u cijelosti: "Grupacija Đuro Đaković je u razdoblju I - III 2017. godine ostvarila prihode u visini od 159 milijuna kuna, a rashode u visini 152 milijuna kuna. Ostvarena je neto dobit od 7 milijuna kuna, dok je EBITDA (dobit prije amortizacije, financijskih prihoda i rashoda te poreza) 13,2 milijuna kuna odnosno ostvareno je 8,6 posto EBITDA marže. Uspoređujući izvještajno razdoblje s istim razdobljem 2016. godine ostvareni ukupni prihodi su veći za 55,9 milijuna kuna odnosno 54 posto, dok je EBITDA bolja za 16,4 milijuna kuna, a neto rezultat bolji za 18,5  milijuna kuna. Ukupan izvoz grupacije u prvom kvartalu 2017. godine rastao je za 43 milijuna kuna u odnosu na isto razdoblje prethodne godine, odnosno za 205 posto. Ugovoreni poslovi i dobra popunjenost kapaciteta u segmentu Transporta su glavni razlog navedenom, a povećanje prihoda u potpunosti je ostvareno izvozom na tržišta Europske unije. U odnosu na isto izvještajno razdoblje prethodne godine grupacija bilježi značajna poboljšanja zbog provedenih mjera restrukturiranja u poboljšanju proizvodnih kalkulacija, optimalnoj popunjenosti kapaciteta, fokusiranju na profitabilne programe, izlazu na izvozna tržišta i organizacijskoj optimizaciji. Poseban naglasak treba staviti na činjenicu da je Đuro Đaković grupacija ostvarila u prvom kvartalu 2017. godine pozitivan EBITDA u visini od 13,2 milijuna kuna što je poboljšanje u odnosu na prethodnu godinu za 16,4 milijuna kuna. Također, ostvarena konsolidirana neto dobit od 7 milijuna kuna u jednom kvartalu najbolji je rezultat poslovanja Đuro Đaković grupacije u novijoj povijesti. S danom 31.03.2017. godine vrijednost potpisanih ugovora grupacije Đuro Đaković je u visini od 562 milijuna kuna. Posljedica gubitaka u prethodnim razdobljima je nizak postotak vlastitih izvora sredstava u bilanci. Cilj koji još nije ispunjen je financijsko restrukturiranje sa svrhom postizanja optimalne strukture izvora poslova. Uprava Đuro Đaković Grupe d.d. ovaj cilj ima namjeru ostvariti putem izdavanja novih dionica koje će se provesti tijekom svibnja 2017. godine. 'Rezultat od 7 milijuna kuna neto dobiti ostvaren u prvom kvartalu 2017. godine najbolji je kvartalni rezultat ostvaren u novijoj povijesti grupacije i dokaz je uspješnog provođenja procesa restrukturiranja. Još više veseli činjenica da postoji značajan prostor za napredak s obzirom na to da ostvareni rezultat ne uključuje sljedeće glavne komponente: provedba očekivane dokapitalizacije ĐĐ Grupe dovest će do značajnog smanjenja pojedinih troškova; segment Obrane, kao najprofitabilniji, u poslovnim prihodima sudjelovao je samo s 4%; proces restrukturiranja u ĐĐ Industrijskim rješenjima, jedinom od pet društava koje je ostvarilo negativan rezultat tek treba biti dovršen, a pozitivni efekti vidljivi u drugom dijelu poslovne godine', izjavio je Tomislav Mazal, predsjednik Uprave Đuro Đaković Grupe d.d.", stoji u priopćenju iz Đure Đakovića.