 Otpad je sirovina i energija, a Tehnixu ima tehnologiju koja ga u potpunosti obrađuje, reciklira i vraća u gospodarstvo kao resurs. Dobivene sirovine imaju čistoću i od 98% i postižu najvišu cijenu na tržištu te doprinose razvoju nacionalne ekonomije, kazao je Đuro Horvat, čelnik međimurske tvrtke Tehnix na jučerašnjoj konferenciji o primjeni modernih tehnologija u zaštiti okoliša u sklopu sajma EMAT na Zagrebačkom velesajmu. Lider u proizvodnji ekoopreme do petka na ZV-u predstavlja više od 60 proizvoda od kojih je više od 30 izuma ili će se uskoro registrirati kao svjetski izumi, objašnjava Horvat. Njegovu MBO-T tehnologiju u gospodarenju otpadom prepoznali su od skandinavskih do istočnoeuropskih, afričkih i arapskih zemalja. No iako i u RH ima svijetlih primjera poput Krka, za postizanje ciljeva kružne ekonomije nužno je ubrzati i unaprijediti sustave održivog gospodarenja komunalnim otpadom na najbolji način te osigurati ekonomski, ekološki i socijalni razvoj jedinica lokalne samouprave, čulo se jučer. Umjesto da gradimo suvremene tipske tvornice za preradu miješanog komunalnog otpada, koje mogu biti i mobilne ili u napuštenim tvorničkim halama, gradovi i općine godišnje zbog neriješenih problema s otpadom i deponijima gube milijune. S Tehnixovom tehnologijom i Jakuševac bi se pretvorio u uređen prostor, a Zagreb bi od otpada i višestruko zaradio, upozorio je i okolišni stručnjak Viktor Simončić.       >> U Hrvatskoj se godišnje baci do 45 tisuća tona elektroničkog otpada >> Čistoća će od subote dvaput mjesečno prazniti spremnike za papir 