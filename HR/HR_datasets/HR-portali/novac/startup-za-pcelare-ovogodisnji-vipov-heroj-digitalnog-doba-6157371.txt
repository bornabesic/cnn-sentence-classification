Async, tvrtka zaslužna za pokretanje startupa za pčelare MyBeeLine, ovogodišnji je Vip digitalni heroj, objavljeno je jučer u prostorijama HUB-a 385. Kao jednom od tri pobjednika natječaja “Vip heroji digitalnog doba”, Asyncu su uručeni priznanje i nagrade: najesen će sudjelovati u promotivnoj kampanji Vipneta, omogućit će mu se edukacija, odnosno poslovno savjetovanje te izrada profesionalnih fotografija i videosadržaja. - Natječaj nam se činio zanimljiv. Napravili smo prezentaciju i planirali ući u finale - otkrio je Luka Klancir, COO Asynca. UMJESTO BILJEŽNICE S Klancirom pobjedu slave i njegovi suradnici Zoran Antolović i Alen Huskanović. Uređuju hrvatski Bitcoin portal, na kojem pružaju informacije i vijesti iz svijeta blockchain i bitcoin tehnologije te kriptovaluta. Originalnošću se izdvaja njihov startup MyBeeLine, sustav za digitalizaciju i potporu u pčelarstvu, pokrenut prije dvije godine. To je platforma koja pčelarima pomaže da optimiziraju poslovanje, prate prinose i steknu uvid u rentabilnost poslovanja. Sam sustav temelji se na mobilnoj i web aplikaciji. Mobilna se koristi u pčelinjaku, kao zamjena za papir i olovku. Pčelar dolazi do košnice, jednostavnim skeniranjem koda na košnici odabire zajednicu za koju radi pregled i s nekoliko dodira po zaslonu evidentira sve podatke koje bi inače zapisao u bilježnicu. ANALIZA I SINTEZA  U web aplikaciji može pregledati podatke, analizirati ih i donositi zaključke o poslovanju, učinkovitostin svake košnice. Pčelari koji imaju do 30 košnica aplikaciju mogu koristiti besplatno, a oni s više od 30, a manje od 100 košnica, za svaku trebaju izdvojiti simboličnih 0,99 kuna. - Imamo više 1300 korisnika, polovicu u regiji, a ostatak u zapadnoj Europi, na Novom Zelandu, u Australiji, Sjevernoj Americi, a odnedavno i Grčkoj, gdje smo nedavno pronašli strateškog partnera - otkrio je Klancir i dodao da puno rade i na marketingu. Portal MyBeeLine ima oko 40.000 posjeta mjesečno. U planu je osvajanje Španjolske, Francuske te Rumunjske.  Osim Asynca, nagrađeni su i Urban Mobility i Pointers. Pointersu je pripala i posebna nagrada publike. Tvrtka Urban Mobility poznata je po car sharing usluzi Spin City, a Pointers se bavi predstavljanjem turističkih destinacija i atrakcija putem tehnologije VR 360°. Natječaj za najbolje male poduzetnike u Hrvatskoj Vipnet je pokrenuo prošle godine kako bi istaknuo pojedince koji stvaraju i izgrađuju uspješne obrte i tvrtke. - Ove smo godine stavili naglasak na digitalizaciju kao nezaobilazni proces za sve poslovne subjekte koji se trude biti konkurentni i držati korak sa suvremenim zahtjevima poslovanja - kaže Renato Divjak, direktor odjela za prodaju SOHO i VSE korisnicima Vipneta.