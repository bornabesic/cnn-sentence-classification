Foto: Facebook / Alfa Canis K9 Security Solutions Ranch VLASNICI pasa imaju priliku družiti se ove subote u Zagrebu s Alfa Canis ekipom i naučiti više o psima i ponašanju svojih ljubimaca. Ukoliko ne znate, udruga Alfa Canis neprofitna je udruga osnovana 2014. godine u cilju promicanja kvalitetnog suživota ljudi i pasa. Cilj njihovog rada su odgoj, školovanje i socijalizacija pasa. Udrugu su osnovali umirovljeni instruktori i vodiči pasa iz redova policije Republike Hrvatske. Svojim jedinstvenim pristupom pomažu vlasnicima i njihovim ljubimcima kako bi ostvarili što kvalitetniji suživot, a osim opće poslušnosti i socijalizacije, nude školovanje ljudi i pasa na područjima disciplina koje do sada nisu bile toliko ili uopće zastupljene: Psihološko profiliranje  - jedina su udruga koja nudi mogućnost psihološkog profiliranja pasa, koje provode licencirani profileri. Prilikom psihoprofiliranja psa provode kroz razne testove u kojima on mora razmišljati i samostalno rješavati probleme, a sve u svrhu dobivanja kompletne slike stanja psa. Detekcija konga – disciplina kinologije u kojoj pas mora pronaći i pravilno označiti (pasivno sa sjedi, lezi ili stoj) zadani izvor mirisa (kong). Korištenje nosa u otkrivanju i diskriminiranju mirisa vrlo je bitan proces razvijanja i stabiliziranja nagona kod pasa. Razvijanje plijenskog nagona – igra i borba oko plijena u psu bude posebne nagone koji ga pripremaju za razne stresne situacije u socijalnom okruženju, a ujedno mu i pomažu da te stresne situacije uspješno prevlada. Kliker – uz pravilnu implementaciju zvučnog signala, kliker postaje fantastičan alat za oblikovanje ponašanja. Poslušnost – rade isključivo na pozitivnoj metodi kroz odabir pravog motivatora za izgradnju pozitivnog odnosa između vlasnika i psa te socijalizacije s ljudima, drugim životinjama, vozilima i zvukovima. Zaprežni sport – odnosi se, ne samo na vuču zaprežnih pasa sa saonicama po snijegu, nego podrazumijeva i više kategorija na suhoj zemlji (dryland): trčanje sa psima, bicikliranje sa psima, romobil ili trokolica koju vuku psi. Frizbi – sportska disciplina koja povećava izdržljivost i fizičku kondiciju. Druženje s profesionalcima iz Alfa Canis udruge bit će u subotu, 27.05.2017. na adresi Savska Opatovina bb, Zagreb (preko puta City Center One West). Cilj im je dio njihovog rada predstaviti vlasnicima i ljubiteljima pasa, kao i svim zainteresiranima. Da ne bi nastupali samo oni, nakon programa pozivaju sve zainteresirane vlasnike pasa da se okušaju u njihovom poznatom poligonu iskušenja: zabavnom natjecanju za sve pse, neovisno o pasmini, veličini i starosti, a u kojem mogu sudjelovati i djeca i odrasli.  Vrata Udruge Alfa Canis biti će vam otvorena cijeli dan, a sam program će početi u 16 sati.