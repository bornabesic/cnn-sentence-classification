Foto: Službena fotografija KAD je Most briljirao na izborima 2015. godine, jedno od najviđenijih lica bilo je ono Ružice Vukovac. Slavonska političarka svakodnevno se pojavljivala u medijima, a u to vrijeme izazvala je pravi skandal kad se otkrilo da je ona bila ta koja je slučajno čula planove SDP-ovaca za razbijanje Mosta.   Tih je dana slovila i kao izgledni kandidat za ministricu poljoprivrede, no to mjesto neće dobiti. Formirana je neslavna koalicija ili suradnja, kako tko već želi nazvati savez Mosta i HDZ-a, a Ružica Vukovac pomalo se izgubila iz fokusa javnosti. Taman sjela u fotelju, a onda je Plenković izbacio  Iako nije postala ministrica, Vukovac je bila zastupnica 8. saziva sabora. No, nakon ponovljenih izbora u saboru je više nema. Vukovac je zato u travnju postavljena na mjesto državne tajnice u Ministarstvu poljoprivrede. Ali ni tu se nije dugo zadržala. Štoviše, s funkcije je odletjela rekordno brzo.   Kad je Plenković krajem istog mjeseca u kojem je Vukovac zasjela na funkciju šokantno smijenio Mostove ministre, na udaru mu se našao i cijeli kadar Mosta u ministarstvima. Vukovac je tako smijenjena 28. travnja, jedva dva tjedna nakon što je imenovana na funkciju. Čudan način reklamiranja: tražila 6 plus 6 pa rekla da to radi namjerno  Negdje u isto vrijeme Most je objavio da će Vukovac biti njihov kandidat za župana Brodsko-posavske županije. Dobila je potporu i moćnog slavonskog političara Mirka Duspare, gradonačelnika Slavonskog Broda koji je svoju dominaciju potvrdio pobijedivši već u prvom krugu. Je li Vukovac ikad imala šanse u županiji u kojoj dominira HDZ, teško je reći. No, sigurno je da je svoje šanse pokvarila ranije ovog mjeseca kad je otkriveno da je tražila da joj se isplaćuje nepopularna "6 plus 6" naknada. Iako je na funkciji bila samo dva tjedna, Vukovac je zatražila da joj se isplati šest mjeseci pune plaće pa onda još šest mjeseci dio plaće, a to je politička naknada protiv koje se Most lani oštro borio.   Vukovac je ponudila i opravdanje za svoj čin.   "Ja trebam medijski prostor i moram se služiti različitim spinovima kako bih ga dobila. Nažalost, određenim lokalnim medijima pristupa nemam. I to je ono što me boli", objasnila je Vukovac.  Kao drugi razlog navela je činjenicu da je potrošila svu ušteđevinu.  Potez Mostovke neugodno je iznenadio Božu Petrova.   "Rekao bih da jest nesmotrenost i o tome ćemo razgovarati s gospođom Vukovac. Ja razumijem i situaciju u kojoj se ona nalazi zadnjih 6 mjeseci, upravo zato što nije htjela uzeti 6+6 kad je mogla", izjavio je prvi čovjek Mosta, Božo Petrov.   No, Vukovac se nastavila pravdati. Ustvari, tvrdila je da je dobila točno ono što je željela dobiti.   "Dogodilo se ono što smo htjeli da se dogodi: dobili smo pozornost nacionalnih medija za ono što želimo reći. S obzirom na medijsku blokadu na ovim lokalnim izborima, Vladi RH namjerno sam poslala zahtjev za naknadom dužnosničke plaće (6+6), iako sam i sama sudjelovala uz stručnjake iz MOST-a u izradi i donošenju novoga zakona o smanjenju beneficija dužnosnicima.  Znala sam da će moj zahtjev biti odbijen, ali i da ću time pobuditi medijsku pozornost, ponovo u negativnom kontekstu", tvrdila je Vukovac u priopćenju javnosti. "Naime, ja sam jedina dužnosnica u RH koja se u dva navrata upravo tog prava odrekla. Prvi puta nakon što je HDZ srušio vladu dok sam bila saborska zastupnica i drugi puta kada mi je HDZ u općini gdje sam bila načelnica srušio proračun.  Ja sam iz Slavonije, regije koju je Vlada RH uz sva pripadajuća ministarstva zaboravila. U floskule o  „projektu Slavonija“ Slavonci više ne vjeruju. Slavonci iz bogomdane Slavonije bježe trbuhom za kruhom", dodala je.   Iz Mosta su se istog dana, a bio je 14. svibnja, opet javili i ogradili od njenih postupaka.   "MOST nezavisnih lista ograđuje se od zahtjeva Ružice Vukovac koja je podnijela zahtjev za 'šest plus šest' plaća na koje imaju pravo samo neki državni dužnosnici nakon prestanka obnašanja dužnosti te njenih izjava u kojima tvrdi da je to napravila zbog medijske pažnje.  Iako razumijemo financijsku situaciju u kojoj se Ružica Vukovac nalazi, zalažemo se za smanjivanje privilegija političarima, što smo pokazali izmjenama Zakona koje su izglasane i na snazi, kao i za ukidanje uhljebljivanja, stoga ovakvi postupci nemaju opravdanje.  Istodobno, ne možemo podržati ni medijski linč usmjeren na Ružicu Vukovac, koji je izostao kada su u sličnoj situaciji bili političari drugih stranaka. Podsjećamo, Ružica Vukovac jedna je od rijetkih koja nije iskoristila pravo na 6+6 plaća kada je na to imala pravo. O ovim će događajima, sukladno nadležnostima stranačkih tijela, nakon lokalnih izbora raspravljati Nadzorni odbor Mosta NL", napisali su iz MOST-a. Potop na izborima za župana, Velika Kopanica joj zadnja šansa  Pravi potop nije trebalo dugo čekati, Vukovac ga je dobila na izborima. U Brodsko-posavskoj županiji, gdje se kandidirala, našla se na trećem mjestu sa 15,75 posto glasova. HDZ-ov Danijel Marušić ju je porazio i ostavio bez drugog kruga, on je imao čak 53 posto glasova. Ispred nje je i Davor Vlaović, kandidat HSS-a, SDP-a i još par stranaka. On je sakupio 18,81 posto glasova. Ruku na srce, nije se Vukovac bilo lako boriti u siromašnoj regiji gdje HDZ dominira, ali svejedno se može reći kako je doživjela strahovit poraz. U izborima za županijsku skupštinu, gdje je ona u ime Mosta bila nositelj, prošla je još gore. Njena lista s osam posto podrške nalazi se tek na četvrtom mjestu. Tu je išla odvojeno od Mirka Duspare i njegove liste koja je treća.  Ružica Vukovac sad ima još samo jednu šansu da u političkoj areni održi glavu iznad vode kad je već, da budemo slikoviti, pala s mosta. U svojoj matičnoj općini Velika Kopanica dobila je 44 posto i kao favorit ulazi u drugi krug. No, u stopu je prati HDZ-ov Ivan Meteš koji je dobio 43 posto glasova. U pravim brojkama, jasno je o koliko se maloj razlici radi. Ona je dobila 602 glasa, on 587. Ukoliko želi opstati na hrvatskom političkom nebu, Vukovac ovo mora dobiti. No, bez obzira na ishod, bit će zanimljivo vidjeti kojim će putem ići karijera Ružice Vukovac, jedne od prvih Mostovih zvijezda. Zasad se vratila na početak, u Veliku Kopanicu, malu slavonsku općinu koja je daleko od slavnih saborskih dana i pregovora koje je Vukovac vodila u ime Mosta.