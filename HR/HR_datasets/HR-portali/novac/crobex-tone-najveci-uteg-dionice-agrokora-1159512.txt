Na Zagrebačkoj burzi Crobexi su u srijedu oko 13,00 sati bili u znatnom minusu, pri čemu Crobex za više od 4 posto, a po gubitcima od otprilike 17 posto izdvajale su se dionice kompanija iz sastava Agrokora, povukavši za sobom cijelo tržište. Crobex indeks bio je 13,00 sati u minusu 4,3 posto, na 1.988 bodova, a Crobex10 za 3,83 posto, na 1.143 boda. Crobex indeks pao je tako ispod psihološki važne granice od 2.000 bodova po prvi put od 2. siječnja te je od početka godine na gubitku 0,3 posto. Crobex10 u minusu je od početak godine 1,3 posto. Oba indeksa još donedavno bilježila su dvoznamenkaste stope rasta od početka godine. Redovni promet dionicama premašio je do 13 sati 33 milijuna kuna. "Panika je zavladala na tržištu. Jutros je odjednom započela rasprodaja Leda, a potom i ostalih Agrokorovih izdanja. Vidimo dramatičan pad cijena dionica kompanija iz sastava Agrokora, a i većini ostalih dionica cijena je popustila", kaže Roman Rinkovec, broker u investicijskom društvu Credos. Kako dodaje, s obzirom na količine prodanih dionica kompanija iz sastava Agrokora, uz male ulagače vjerojatno prodaju i fondovi. Pojedini mediji u srijedu prenose, pozivajući se na agenciju Bloomberg, da je čelnik Agrokora navodno blizu dogovora o podjeli uprave s bankama vjerovnicima. Vlasnik Agrokora je, tvrdi Bloomberg, blizu potpisivanja dogovora s vjerovnicima koje predvodi Sberbank, u kojem bi se zamrznule obaveze kompanije na šest mjeseci. Najviše se u srijedu trgovalo dionicom Leda, kojom je ostvareno 8,3 milijuna kuna prometa. Cijena joj je potonula 16,7 posto, na 5.810 kuna. Slijedi dionica Jamnice, s prometom od 5,44 milijuna kuna. Cijena joj je potonula 17,63 posto, na 103.190 kuna. Na najvećem je gubitku, pak, dionica Belja, s padom cijene za 17,75 posto, na 18,8 kuna. Slijedi je dionica Zvijezde s padom cijene za 17,11 posto na 2.650 kuna te Vupika, za 4,6 posto, na 36,25 kuna. O kako dramatičnom padu cijena dionica Agrokorovih kompanija je riječ, najbolje pokazuje strmoglavi cjenovni pad u zadnjih nekoliko tjedana – dionice Leda za 6.700 na 5.810 kuna, Jamnice sa 165.000 na 103.000 kuna, Zvijezde sa 3.900 na svega 2.650 kuna... I većina ostalih izdanja na burzi niže cjenovne minuse, pri čemu je dionica Viadukta gotovo 10 posto, Dalekovoda 7,8 posto, Atlantic grupe od 7,7 posto, Zagrebačke banke 5,3 posto, Medike za 5 posto, povlašteno izdanje Adrisa za 4 posto itd. Premijer Andrej Plenković najavio je u srijedu da bi zakon o pomoći sistemski važnim kompanijama koje ne mogu otplaćivati svoje dugove u petak mogao naći na sjednici Vlade. Premijer je ponovio da Vlada i država imaju odgovornost da pronađu odgovarajuća zakonska institucionalna rješenja za ukupno funkcioniranje hrvatskog gospodarstva i financijskog sustava kada se tako velike tvrtke, zbog određenih okolnosti, nađu u poteškoćama. Guverner Hrvatske narodne banke (HNB) Boris Vujčić izjavio je u srijedu, odgovarajući na upit novinara, kako je hrvatski bankovni sustav dovoljno jak da preživi i najgore te poručio da će bankovni sustav ostati stabilan, bez obzira na situaciju u Agrokoru. Predsjednik Hrvatske gospodarske komore (HGK) Luka Burilović u srijedu je izrazio nadu da neće biti potrebe za aktivacijom zakona o sistemski važnim tvrtkama koji Vlada izrađuje te je kazao da će se rješenje situacije oko Agrokora traži i da će se vrlo brzo naći. Burilović se na marginama Hrvatsko-češkog gospodarskog foruma u HGK osvrnuo na ovotjedni sastanak dobavljača i Agrokora, istaknuvši kako je na tom sastanku Ivica Todorić dao svojevrsna jamstva da se stvari kreću dobro, da je pred potpisivanjem određenih ugovora i da će dobavljači biti isplaćeni. "Rješenje se traži, rješenje će se vrlo brzo naći, ali ono što želim istaknuti je da u tom lancu dobavljača nitko ne smije biti zakinut niti zapostavljen", kazao je Burilović. Posljednji javno dostupni podaci o poslovanju Agrokora govore da su potraživanja dobavljača prema Agrokoru krajem rujna prošle godine iznosila više od 16 milijardi kuna. >> Zakon na Vladi u petak, hoće li Todorić do tada dogovoriti kredit >> Plenković: Napravit ćemo sve da 'Lex Agrokor' bude u skladu s Ustavom 