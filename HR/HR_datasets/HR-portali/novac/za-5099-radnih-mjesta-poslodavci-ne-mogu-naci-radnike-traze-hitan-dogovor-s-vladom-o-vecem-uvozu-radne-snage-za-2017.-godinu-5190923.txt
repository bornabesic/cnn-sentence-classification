Hrvatska udruga poslodavaca od Ministarstva rada i mirovinskoga sustava te Vlade RH u cjelini traži hitno postizanje dogovora sa socijalnim partnerima o broju radnih dozvola za strance koje će biti odobrene za 2017. godinu, objavili su iz HUP-a u četvrtak. „Već su ove godine brojni poslodavci bili suočeni s ozbiljnim problemom pronalaženja radne snage zbog čega nisu mogli realizirati neke već započete ili iskoristiti potencijalne za pokretanje novih projekata“, upozoravaju, te napominju da problem postoji u nizu industrija – građevini, brodogradnji, turizmu, prometu, ICT-u… Prema anketi koju je među svojim članicama proveo HUP tvrtke u Hrvatskoj imaju 5099 radnih mjesta za koja ne mogu pronaći adekvatne radnike. Najveći problem u ovome trenutku ima brodogradnja kojoj nedostaje 2024 radnika, te potom graditeljstvo s 1213 i turizam s 885 nepopunjenih radnih mjesta. ICT industrija pak već dulje vrijeme ističe da im nedostaje barem 1000 stručnjaka.    „Jasno je da i mi imamo strukturni problem koji traži da ga se počne čim prije rješavati, ali je isto tako jasno da se on neće moći riješiti preko noći. Zbog nedostatka radne snage tvrtke danas nisu u mogućnosti ugovarati nove poslove i razvijati poslovanje što u konačnici ima negativne posljedice za cjelokupnu ekonomiju. Jedino brzo dostupno rješenje, dok čekamo na ono dugoročno, je povećan uvoz radne snage. Zato od Vlade tražimo da se hitno pozabavi ovim pitanjem kako i u 2017. ne bismo imali isti i još veći problem nego ove godine“, poručio je glavni direktor HUP-a Davor Majetić. HUP ujedno upozorava da cjelokupan sustav utvrđivanja kvota za strance treba mijenjati jer postojeći ne prati dinamične promjene na tržištu i ne omogućava brze reakcije na pojavu problema nedostatka radne snage tijekom godine. „Situacija u kojoj s jedne strane postoji velik broj nezaposlenih, a s druge strane poslodavci ne mogu pronaći radnike nije samo hrvatski problem. Isti problem postoji i na razini čitave Europske unije, gdje unatoč brojki od 21,5 milijun nezaposlenih osoba, 40% poslodavaca kaže da ne može naći odgovarajuću radnu snagu“, stoji u priopćenju HUP-a.