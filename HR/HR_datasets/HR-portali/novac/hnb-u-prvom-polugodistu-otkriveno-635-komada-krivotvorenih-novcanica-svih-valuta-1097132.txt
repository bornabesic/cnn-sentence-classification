U prvom polugodištu ove godine u Hrvatskoj je otkriveno ukupno 635 krivotvorenih novčanica svih valuta, pri čemu se nešto više od polovice toga broja odnosi na krivotvorine novčanica kune, a gotovo trećina na krivotvorine eura, pokazuju u utorak objavljeni podaci Hrvatske narodne banke (HNB).   Po podacima središnje banke, od siječnja do lipnja ove godine iz optjecaja su izdvojena 353 komada krivotvorenih novčanica kune, što je u odnosu na isto razdoblje prošle godine porast za 64,2 posto. "Uzme li se u obzir da je prosječno u prvom polugodištu 2016. u optjecaju bilo 179,8 milijuna komada novčanica kune, može se utvrditi da su na jedan milijun komada originalnih novčanica u optjecaju tijekom navedenog razdoblja evidentirane prosječno dvije krivotvorene novčanice", navode iz HNB-a. Najčešće krivotvoreni apoen domaće valute bila je novčanica od 200 kuna s 301 registriranom krivotvorinom, što je u ukupnom broju krivotvorina kune udio od 85,3 posto. "Znatan porast krivotvorina od 200 kuna zaustavljen je adekvatnim mjerama koje se odnose na upućeno upozorenje posebice trgovačkom sektor", naglašavaju iz središnje banke.  Po podacima HNB-a, u prvom je polugodištu registrirano i 16 komada krivotvorenih novčanica od 500 kuna, što je u ukupnom broju krivotvorina kune udio od 4,5 posto, te 12 komada novčanica od 100 kuna (udio od 3,4 posto). Također, u prvih šest mjeseci izdvojeno je i devet komada krivotvorina od 50 kuna, pet krivotvorenih novčanica od 1000 kuna, šest od 20 kuna te četiri krivotvorine novčanice od 10 kuna.  Ukupno je u prvom polugodištu izdvojeno iz optjecaja 635 komada krivotvorenih novčanica svih valuta, pri čemu najveći udio imaju krivotvorine kuna, 55,6 posto, a slijede krivotvorene novčanice eura, s udjelom od 32,5 posto, te američkog dolara, s udjelom od 11,3 posto. Od ostalih valuta u Hrvatskoj su u prvom polugodištu registrirane i krivotvorine novčanica funte sterlinga (u ukupnom su broju imale udio od 0,5 posto) te kanadskog dolara (0,1 posto).  "U promatranom razdoblju prvi je put evidentiran pad registriranih krivotvorina eura, dok je broj registriranih krivotvorina kune veći od broja registriranih krivotvorina eura, što je posljedica povećanja registriranih krivotvorenih novčanica od 200 kuna", navode iz središnje banke. U prvom je polugodištu ove godine tako registrirano ukupno 206 komada krivotvorenih novčanica eura, što je pad od 7,2 posto u odnosu na broj krivotvorina eura u prvih šest mjeseci prošle godine. Iz optjecaja su u najvećem broju izdvojene krivotvorine od 50 eura (75 komada), s udjelom od 36,4 posto, i krivotvorine od 20 eura (69 komada), s udjelom od 33,5 posto u ukupnom broju registriranih krivotvorenih novčanica eura, napominju iz HNB-a.  Statistika središnje banke pokazuje i da su u prvom polugodištu registrirana 72 komada krivotvorenih novčanica američkog dolara, što je 10,8 posto više nego li ih je registrirano u istom razdoblju lani. Od ostalih valuta registrirane su tri krivotvorene novčanice funte sterlinga i jedna krivotvorena novčanica kanadskog dolara. Iz hrvatske središnje banke poručuju kako krivotvorine registrirane u prvom polugodištu ove godine količinom i kvalitetom izrade nisu izazvale poremećaje u poslovanju s gotovim novcem. "Prema utvrđenoj kakvoći izrade registrirane krivotvorine ocijenjene su kao loše. No, krivotvorena novčanica od 200 kuna imala je imitiran hologram (aplicirana komercijalna folija bez zapisa) koja zbog nedovoljne pozornosti pri rukovanju nije uočena posebno od strane blagajnika u maloprodaji, već je naknadno registrirana pri obradi pologa kod banaka", naglašavaju iz HNB-a. Napominjući kako se rizik od pojave i zaprimanja krivotvorenog novca ne može isključiti i kako se uvijek u poslovanju s gotovim novcem mora uzeti u obzir mogućnost prijevare, iz HNB-a pozivaju građane na pojačan oprez, a institucije i tvrtke koje posluju s gotovim novcem na primjenu odluka HNB-a o uvjetima obrade i redistribuiranja novčanica. >> Hrvatskim i slovačkim bankama vladaju stranci