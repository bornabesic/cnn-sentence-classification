Na svjetskim su se tržištima cijene nafte prošloga tjedna primaknule novim najvišim razinama u 17 mjeseci, jer su neke zemlje izvijestile o smanjenju proizvodnje, dok je Goldman Sachs povećao procjene kretanja cijena u idućoj godini. Na londonskom je tržištu cijena barela prošloga tjedna porasla 1,6 posto, na 55,21 dolara, dok je na američkom tržištu barel poskupio 0,8 posto, na 51,90 dolara. Krajem studenoga Organizacija zemalja izvoznica nafte (OPEC) dogovorila je smanjenje proizvodnje za 1,2 milijuna barela dnevno od 1. siječnja iduće godine, što je prvi takav sporazum od 2008. Inicijativi su se pridružile Rusija i neki drugi proizvođači koji nisu u tom kartelu i koji planiraju smanjiti proizvodnju za otprilike polovicu OPEC-ova reza. Ti su sporazumi podržali procjene da se primiče kraj dvogodišnjem razdoblju prekomjerne opskrbe i da će se cijene stabilizirati nakon dvije godine pada. Prošloga je tjedna nekoliko velikih proizvođača, uključujući Kuvajt i Saudijsku Arabiju, obavijestilo svoje klijente da će od siječnja 2017. godine početi smanjivati opskrbu. Rusija je, pak, u petak izvijestila da su sve naftne kompanije u zemlji, uključujući i najveći Rosneft, pristale smanjiti proizvodnju. "Cijene su nafte porasle nakon što je Rusija izvijestila da će njezine kompanije smanjiti proizvodnju, ali i zbog povećanih procjena cijena Goldman Sachsa", kaže Phil Davis, partner u fondu PSW Investments. Zahvaljujući najavama o smanjenju proizvodnje, investicijska banka Goldman Sachs povećala je u petak svoje procjene kretanja cijena nafte u drugom tromjesečju iduće godine na 57,50 dolara, s prethodnih 55 dolara po barelu. I dok OPEC i neke druge zemlje smanjuju proizvodnju, u SAD-u je nastavljen trend rasta broja bušotinskih postrojenja koji traje već sedam mjeseci. Tvrtka Baker Hughes objavila je u petak da je broj tih postrojenja prošloga tjedna povećan za njih 12, na 510, što je manje od 541 bušotine u istom lanjskom razdoblju, ali najviše od siječnja ove godine. To pokazuje da se američkim proizvođačima, uz ovakve cijene, isplati proizvodnja. Unatoč rastu proizvodnje u SAD-u, analitičari vjeruju da će se kratkoročno cijene nafte stabilno kretati u rasponu između 50 i 60 dolara po barelu. To bi značilo da se nastavlja oporavak cijena nafte, koje su zbog velike proizvodnje, a slabosti potražnje, od sredine 2014. potonule s više od 100 na manje od 30 dolara u veljači ove godine, najniže u posljednjih 13 godina. U međuvremenu, uspjele su se odmaknuti od tih razina, a dogovor OPEC-a i nekih nečlanica tog kartela o smanjenju proizvodnje dao im je dodatni poticaj. >> Drastičan pad prerade nafte u Rafineriji Brod