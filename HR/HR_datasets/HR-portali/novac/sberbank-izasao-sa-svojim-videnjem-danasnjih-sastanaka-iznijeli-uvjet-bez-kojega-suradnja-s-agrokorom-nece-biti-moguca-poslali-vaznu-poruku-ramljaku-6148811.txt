Iz Sberbanka su u ponedjeljak u kratkom priopćenju iznijeli svoje viđenje današnjih razgovora njihova drugog čovjeka Maksima Poletajeva s premijerom Plenkovićem i suradnicima te izvanrednim povjerenikom u Agrokoru Antom Ramljakom. - Nakon iznimno konstruktivnog sastanka s predsjednikom Vlade RH, kojem je nazočila i potpredsjednica Vlade te ministrica gospodarstva, poduzetništva i obrta, prvi zamjenik predsjednika Uprave Sberbank Maksim Poletajev sastao se i s izvanrednim povjerenikom Antom Ramljakom. Razgovor je protekao u otvorenom i pozitivnom ozračju, navode u ruskoj banci. - Gospodin Poletajev ponovio je da je za nastavak suradnje Sberbank s Agrokorom, po pitanju budućeg financiranja, potrebno komunikaciju oko trenutačne pozicije Agrokora, kao i budućih planova za oporavak kompanije, podići na višu razinu. Sberbank je zainteresirana za transparentne planove oporavka kompanije, kako bi ona mogla servisirati sve svoje dugove, pa tako i onaj koji je nastao prema Sberbank, navodi se u priopćenju. - Također, postignuto je i međusobno razumijevanje oko potrebe jačanja menadžmenta operativnih kompanija, posebno retaila kao najosjetljivijeg segmenta, zaključuje svoje priopćenje Sberbank.