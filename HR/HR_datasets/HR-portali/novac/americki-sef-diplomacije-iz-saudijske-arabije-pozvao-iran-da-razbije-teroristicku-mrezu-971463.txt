Foto: FaH  AMERIČKI državni tajnik Rex Tillerson pozvao je u subotu iranskog predsjednika Hassana Rouhanija da razbije "terorističku mrežu" u svojoj zemlji i prekine ispitivanje balističkih projektila, u prvoj američkoj reakciji na Rouhanijev ponovni izbor.  "Nadam se da će Rouhani (...) prekinuti financiranje iranske terorističke mreže te uništiti njezine kapacitete, logistiku i sve što pridonosi jačanju destabilizacijskih snaga u bliskoistočnoj regiji", rekao je Tillerson.  Sjedinjene Države i arapske monarhije u Perzijskom zaljevu optužuju Iran da pomaže "terorističkim skupinama" i da potiče sukobe na Bliskom istoku.  Američka poruka Iranu poslana iz Saudijske Arabije  Državni tajnik je dao izjavu na tiskovnoj konferenciji u Riyadhu koju je održao zajedno sa saudijskim kolegom Adelom al-Jubeirom u prigodi posjeta predsjednika Donalda Trumpa Saudijskoj Arabiji.  "Nadamo se također da će (Rouhani) prekinuti ispitivanje balističkih projektila" i "vratiti Irancima slobodu govora i okupljanja", dodao je Tillerson.  SAD je u srijedu objavio odluku da nastavlja politiku ukidanja sankcija Iranu u okviru međunarodnog dogovora o iranskom nuklearnom programu postignutom u srpnju 2015. No američko ministarstvo financija istodobno je objavilo da uvodi nove ciljane sankcije iranskim čelnicima povezanim s programom balističkih projektila.