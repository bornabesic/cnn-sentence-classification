U sjeni događaja oko najveće privatne kompanije u Hrvatskoj, Agrokora, ovih dana kriza potresa i jednu od najvećih domaćih građevinskih tvrtki – Viadukt. Račun toga građevinara je blokiran od prošlog tjedna, radnici nisu primili već dvije plaće, a uskoro će doći na naplatu i treća. Tvrtku zbog toga napuštaju radnici, prema podacima sindikata, zadnjih dana njih desetak dnevno. Od početka godine je Viadukt napustilo više od 400 zaposlenika. Potkraj prošle godine bilo ih je ukupno 1700. Tvrtka je snažan udarac doživjela ovaj mjesec zbog raskida ugovora za most Čiovo jer je probila rokove gradnje. Zbog krize poslovanja smijenjeni su predsjednik i član uprave, Joško Mikulić i Ivo Jurić, a za direktora je postavljen Krešimir Mikolić koji je bio član Nadzornog odbora tvrtke. Gubici u Libiji Viadukt je 2016. završio ostvarivši prihode od 806 milijuna kuna, što je 40-ak milijuna kuna više nego 2015., dok je dobit iznosila oko 700.000 kuna. No, unatoč pozitivnom poslovanju i aktivnim ugovorima vrijednim oko milijardu kuna, Viadukt je upao u nelikvidnost i blokadu. Joško Mikulić je zadnjih dana svog mandata pokušavao objasniti zašto je tvrtka zapala u teškoće pa je između ostalog naveo da od javnih naručitelja imaju dospjela nenaplaćena potraživanja od oko 147 milijuna kuna. Problem su im i tvrtke s jednim zaposlenim koje se mogu javljati na natječaje i pobjeđivati na njima jer su ukinute licencije. Viadukt je značajno potresao i rat u Libiji gdje je imao ugovor vrijedan 130 milijuna eura. Šteta zbog prekida tog posla procjenjuje se na 40-ak milijuna eura i Viadukt pregovara s libijskom vladom o naknadi te štete. Krešimir Mikolić je, nakon što je imenovan direktorom Viadukta, objavio da se poduzimaju svi koraci kako bi tvrtka što prije izišla, kako je rekao, iz privremene situacije u kojoj se nalazi. Stoga se vode pregovori s bankama, vjerovnicima i dobavljačima. – Trebamo se restrukturirati, konsolidirati i nastaviti raditi u punom zamahu kako bismo realizirali sve projekte koje smo dosad ugovorili – poručio je Mikolić. A neki od tih projekata su, primjerice, gradnja mosta Svilaj. Taj je posao Viadukt dobio udružen s tvrtkom Hering iz Širokog Brijega, a vrijednost ugovora je 167 milijuna kuna. Obnovu ceste DC1 kod Stupnika Viadukt je samostalno dobio, a taj je posao vrijedan 32 milijuna kuna. Posao rekonstrukcije i dogradnje splitskog aerodroma krajem prošle godine Viadukt je dobio udružen s Kamgradom i KFK Tehnikom, a vrijednost ugovora je 347 milijuna kuna. Problem su pritom gradilišta na kojima je Viadukt samostalno obavljao radove jer na njima trenutačno nema radnika, a poslove Viadukta koje je dobio u konzorcijima preuzimaju njegovi solidarni partneri. Rješenje za gradilišta poput Stupnika koja su napustili Viaduktovi radnici nađeno je uvođenjem podizvođača. Glavni tajnik Regionalnog ureda Sindikata graditeljstva Hrvatske u Zagrebu Domagoj Ferdebar kaže da u Viaduktu čekaju da se riješi kredit kako bi deblokirali račun i mogli isplatiti zaostale plaće. A postoji i opcija da radnicima Viadukta Agencija za osiguranje radničkih potraživanja isplati minimalne plaće iz državnog proračuna. >>Najmanje je zlo raskid s Viaduktom >>Hrvatske ceste raskidaju ugovor sa tvrtkom Viadukt oko izgradnje mosta Čiovo