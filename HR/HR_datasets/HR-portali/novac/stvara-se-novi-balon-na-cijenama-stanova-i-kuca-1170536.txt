Stanje na tržištu nekretnina u prvom kvartalu 2017. pokazuje da smo ušli u novi ciklus rasta, zaključak je Vedrane Likan iz Colliers Internationala. Naime, na tržištu se više kupuje i prodaje, a zamijećeno je i da rastu cijene pa čak postoji i opravdani strah od novog '‘nekretninskog balona'’. Najavljuju se i nove investicije pa čak i gradnje novih poslovnih zgrada u Zagrebu. Investitori žele kupiti hotele Prošlu je godinu obilježila prodaja nekoliko trgovačkih centara, ali i činjenica da su banke počele čistiti bilance kroz prodaju nekretnina koje su služile kao kolaterali nenaplativim kreditima. U portfeljima banaka nalaze se brojne poslovne i stambene nekretnine pa u Colliersu očekuju da se dobar dio tih nekretnina nađe na tržištu u ovoj godini. – Do kraja godine očekujemo nastavak jačanja potražnje te rasta transakcija na tržištu nekretnina pa upozoravamo na mogućnost nastanka novog “balona” kod cijena stambenih nekretnina te sve povezane rizike – upozorava V. Likan ističući da tržište stambenih nekretnina i dalje najlikvidniji segment s obzirom na to da kupci rješavaju stambeno pitanje i investiraju u turističke apartmane. Poslovne nekretnine su složenije transakcije, a stručnjaci u Colliersu kažu da često postojeća ponuda ne zadovoljava potražnju. Investitori traže i žele kupovati hotele koji već rade, a potražnja daleko premašuje ponudu, a ima ih i nekoliko koji traže zemljišta za greenfield investiciju vrijednu i više od 200 milijuna eura, ali im je problem naći tako veliko zemljište. Tijekom 2017. otvorit će se oko 50 hotela, primarno u segmentu 4 ili 5 zvjezdica, a prema interesu investitora, Colliers u svojoj analizi ističe da će u idućim godinama uz preuzimanje i renoviranje postojećih hotela doći i do ulaganja u gradnju novih hotelskih objekata. Raste i potražnja za luksuznim objektima i vilama za turizam. Ipak kupci su se uvelike promijenili u posljednjih nekoliko godina, kažu analitičari, pa novi projekti moraju ponuditi poveznicu s mjestom, kulturom i poviješću lokacije. – U iduće dvije godine očekujemo rast greenfield investicija pretežito u stambenom i hotelskom segmentu. Za Zagreb uz navedene segmente očekujemo i rast novih investicija u uredske zgrade – najavljuje V. Likan. A u Zagrebu je udio praznih poslovnih zgrada prepolovljen u godinu dana. Točnije pao je s 14 na 7,5 posto, ali cijene najma još nisu počele značajnije rasti. Inače u Zagrebu ima 1,3 milijun četvornih metara poslovnih prostora od kojih je 45 posto u kategoriji A. Najskuplji uredi iznajmljuju se po cijeni od 14 eura po četvornom metru dok se u prosjeku kvalitetan ured u visokoj kategoriji plaća 12 eura po četvornom metru. I dalje grade trgovačke centre Potražnja za uredima uglavnom je stizala iz financijske i IT industrije, ali i dalje se uglavnom traže mali uredi do 500 četvornih metara. Trgovački centri mijenjaju vlasnike, ali ne posustaje ni njihova gradnja iako je Hrvatska premrežena šoping-mekama. Gradi se u Puli i Imotskom, a do 2018. otvorit će se i još jedna Ikea u Zagrebu na 15.000 kvadrata. 