Cijena dionice Twittera pala je u četvrtak na Wall Streetu više od 12 posto, nakon što je ta društvena mreža izvijestila o gotovo dvostruko većem gubitku u posljednjem lanjskom tromjesečju u odnosu na isto razdoblje prethodne godine.   Prema u četvrtak objavljenom poslovnom izvješću, gubitak Twittera iznosio je u četvrtom lanjskom tromjesečju 167 milijuna dolara, dok je godinu dana prije bio 90 milijuna. Ta kompanija, inače, nikada nije zabilježila kvartalnu dobit.   Ukupni prihodi Twittera iznosili su u proteklom kvartalu 717 milijuna dolara, oko 1 posto više nego godinu dana prije, pri čemu su prihodi od oglašavanja blago pali, na 638 milijuna dolara.   To je najsporiji rast kvartalnih prihoda od kada je dionica Twittera uvrštena na Wall Street u studenome 2013. godine. A ukupni gubitak te društvene mreže od 2013. premašio je 1,5 milijardi dolara.   Kako su poslovni rezultati kompanije slabiji nego što su analitičari očekivali, cijena dionice Twittera pala je u četvrtak na Wall Streetu više od 12 posto.   Ulagače je zabrinuo i spori rast broja aktivnih mjesečnih korisnika te društvene mreže. U proteklom tromjesečju bilo ih je 319 milijuna, samo 4 posto više nego godinu dana prije.   Twitter, koji korisnicima omogućuje slanje poruka od 140 znakova, među najpoznatijim je društvenim mrežama u svijetu, a koriste ga političari, mnoge poznate zvijezde s filmske i glazbene scene, aktivisti...   Međutim, ta kompanija ne uspijeva rasti tako brzo kao Facebook, najveća društvena mreža u svijetu s otprilike 1,86 milijardi korisnika.   Neki su analitičari očekivali da će učestalo objavljivanje poruka novog američkog predsjednika Donalda Trumpa na Twitteru pozitivno utjecati na financijske rezultate te društvene mreže.   No, na konferenciji za medije glavni operativni direktor Twittera Anthony Noto odbacio je ideju da je 'Trump efekt' bio ključni čimbenik rasta broja korisnika. Kazao je da je predsjednik Trump pokazao 'snagu Twittera' i proširio svijest o toj usluzi, ali je teško za očekivati da će jedan događaj ili jedna osoba dovesti do neke velike razlike.