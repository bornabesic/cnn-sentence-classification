Potpisan Ugovor o dodjeli bespovratnih sredstava za luku Osijek Ministar mora, prometa i infrastrukture Oleg Butković, ravnatelj Središnje agencije za financiranje i ugovaranje programa i projekata EU Tomislav Petric i pomoćnica ravnatelja Lučke uprave Osijek Nada Klepo potpisali su u srijedu Ugovor o dodjeli bespovratnih sredstava za „Izgradnju terminala za pretovar rasutih tereta u luci Osijek“, kojim se Lučkoj upravi Osijek dodjeljuje 117.567.474,53 kuna. Ukupna vrijednost projekta iznosi 145.533.786,00 kuna od čega će 90,4% biti financirano bespovratnim sredstvima EU, a omogućit će financiranje gradnje novog terminala, na lokaciji izvan centra grada Osijeka. „Uz ovaj projekt, Lučka uprava Osijek priprema njih još nekoliko, a riječ je o projektima izgradnje i rekonstrukcije južne obale, zatim izgradnje intermodalne infrastrukture zapadnog dijela luke, a u pripremi je i rješenje izgradnje Sjeverne obale luke.“, rekao je ministar Butković i izrazio zadovoljstvo još jednim u nizu projekata koji će se financirati iz fondova EU. „Uvijek mi je drago prisustvovati potpisivanju ugovora za projekte koji dolaze iz moje Slavonije. Projekti poput ovog znače puno za revitalizaciju i povećanje dostupnosti slavonskih županija. Ovo je nastavak projekta Slavonija, Baranja i Srijem, koji će oživjeti to cijelo područje i potaknuti rast i zapošljavanje, a s obzirom na važnost i veličinu tog kraja, sigurna sam da će značajno utjecati na gospodarsku sliku cijele države.“, istaknula je ministrica regionalnoga razvoja i fondova EU Gabrijela Žalac, koja je prisustvovala potpisivanju Ugovora. Projekt uključuje izgradnju obalne građevine dužine 240 m s dva veza, pristupne ceste dužine oko 300 m, željezničkih kolosijeka dužine oko 610 m, kranske staze te ostale lučke infrastrukture, a njegova će gradnja pozitivno utjecati na smanjenje prometnog zagušenja u centru grada Osijeka i sprečavanje mogućeg ekološkog zagađenja u blizini Kliničkog bolničkog centra Osijek. Ovaj će Projekt omogućiti povećanje dostupnosti Osječko-baranjske županije i osiguranje integriranog prekrcaja tereta na jednoj lokaciji, a podići će se i ukupna razina zaštite okoliša pri prekrcaju tereta, povećati sigurnost brodova u luci, poboljšati dostupnost lučke infrastrukture kroz visoko kvalitetne prometne veze s novom lukom te smanjiti operativni troškovi uslijed korištenja nove opreme i tehnologije. Zaključno, izgradnjom terminala grad Osijek dobit će prvu luku unutarnjih voda bazenskog tipa i prvu koja će imati usvojene europske standarde poslovanja čime će postati snažna logistička podrška ekonomiji Istočne Hrvatske. 