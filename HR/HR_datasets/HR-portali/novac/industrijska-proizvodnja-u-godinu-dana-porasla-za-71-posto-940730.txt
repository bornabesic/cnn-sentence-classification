NAKON godišnjeg rasta u listopadu po stopi od 1,8 posto industrijska je proizvodnja u studenom (prema kalendarski prilagođenim indeksima) ubrzala godišnji rast na 7,1 posto, pokazuju podaci Državnog zavoda za statistiku.   Izvješćem za studeni potvrđen je trend pozitivnih godišnjih stopa rasta industrijske proizvodnje koji traje od veljače 2015. godine. Na mjesečnoj je razini, i treći mjesec za redom, također je zabilježena pozitivna stopa rasta. Tako je prema sezonski i kalendarski prilagođenim podacima, industrijska proizvodnja zabilježila mjesečni rast od 3,7 posto podržan prvenstveno rastom proizvodnje u kategoriji trajni proizvodi za široku potrošnju (+14,7 posto) te nešto blažim rastom i u ostalim kategorijama GIG-a izuzev kategorije kapitalnih proizvoda gdje je zabilježena negativna mjesečna stopa rasta (-0,6 posto), navode analitičari RBA. U kumulativnom razdoblju od siječnja do studenog ove godine industrijska proizvodnja je (prema kalendarski prilagođenim indeksima) zabilježila rast od 4,1 posto u odnosu na isto razdoblje lani, potpomognuta oporavkom inozemne potražnje, prvenstveno u zemljama glavnim vanjskotrgovinskim partnerima. Promatrajući prema kategorijama GIG-a, godišnji rast ukupne industrijske proizvodnje u kumulativnom razdoblju od prvih jedanaest mjeseci ove godine podržan je rastom u svim kategorijama. Rast u kategoriji energije iznosio je 4,0 posto, intermedijarni proizvodi (4,1 posto), kapitalni proizvodi (6,6 posto), trajni proizvodi za široku potrošnju (1,0 posto) te netrajni proizvodi za široku potrošnju (3,4 posto).  Prerađivačka industrija porasla za 6,3 posto  Promatrano prema NKD-u, zabilježeni rast od 6,3 posto godišnje u studenom u prerađivačkoj industriji (koja čini gotovo 78 posto ukupnog obujma industrijske proizvodnje) pozitivno je doprinio njenom rastu u prvih jedanaest mjeseci ove godine po stopi od 4,5 posto. U istom promatranom razdoblju, prehrambeni proizvodi (koji čine gotovo 14 posto ukupne industrijske proizvodnje) zabilježili su međugodišnju stopu rasta od 3,2 posto, pri čemu je i u odnosu na studeni 2015. zabilježena pozitivna godišnja stopa rasa (2,1 posto). Istovremeno, ukupni rast obujma industrijske proizvodnje djelomično je ublažen blagim padom u kategoriji rudarstva i vađenja koja je u prvih jedanaest mjeseci zabilježila godišnji pad od 1,3 posto dok je u kategoriji opskrba električnom energijom, plinom, parom i klimatizacija (koji čine oko 15 posto ukupne industrijske proizvodnje) zabilježen dvoznamenkasti rast od 20,3 posto godišnje. "I u posljednjem ovogodišnjem mjesecu očekujemo nastavak pozitivne godišnje stope rasta ukupne industrijske proizvodnje. Tako će 2016. biti i treća godina za redom koja nastavlja bilježiti ubrzavanje godišnje stope rasta što će (uz zadržavanje povoljnih trendova u inozemnoj potražnji) pozitivno doprinijeti očekivanom rastu BDP-a", prognoziraju analitičari RBA.