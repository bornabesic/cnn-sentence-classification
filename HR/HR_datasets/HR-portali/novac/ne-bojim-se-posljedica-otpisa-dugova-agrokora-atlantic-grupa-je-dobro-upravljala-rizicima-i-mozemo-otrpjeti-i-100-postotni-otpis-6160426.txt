Predsjednik Uprave Atlantic Grupe Emil Tedeschi danas je na marginama Dana poduzetnika za medije komentirao krizu u Agrokoru, naglasivši kako je teško vjerovati da će se iz nje izaći bez otpisa potraživanja. "Bitno je da oni (otpisi, op.ur.) budu takvi da ih mi kao dobavljači možemo podnijeti. Nema uranilovke, neki znaju upravljati rizikom i lakše im je. Atlantic grupa izuzetno dobro upravlja rizikom i ne bojimo se posljedica, ali solidarni smo s drugim dobavljačima", rekao je Tedeschi, a prenosi N1 televizija. Pojasnio je potom kako one ne zaziva nikakav otpis, ali tvrdi da Atlantic grupa “može otrpjeti bez ikakvog problema stopostotni otpis”.  Napomenuo je pak da neki dobavljači “ne mogu podnijeti niti bitno manje otpise". Rekao je kako vjeruje da će Vladin povjerenik sa svojim timom i međunarodnim savjetnicima uspjeti dogovoriti novu kreditnu liniju o kojoj se razgovara za Agrokor, kojem “nedostaje likvidnih sredstava za normalno funkcioniranje, plus razvidno je da smo pred početak turističke sezone, gdje kompanija treba osigurati veću količinu robe na zalihama”.   Naglasipo je kako nikome nije u interesu stečaj Agrokora, a Atlantic grupa isporučuje robu, računi koji su dospjeli iza 10. travnja uredno se podmiruju i on vjeruje da je u pitanju transparentan i nimalo jednostavan process. “Ako zamislimo da je Agrokor kompanija koja posluje više od 20 godina, nije realno da će bilo koji tim koji radi na restrukturiranja Agrokora do rješenja doći preko noći. Činjenica jest da je prethodni menadžment izgubio povjerenje, ali ja vjerujem da ćemo svjedočiti rješenju koje će biti bolno za sve dionike, ali ne toliko bolno da ne bi svjedočili nečemu što neće stvoriti novu kvalitetu", rekao je Tedeschi.