Europska je komisija preporučila svim državama članicama da najkasnije u roku od godinu dana donesu mjere za pomoć nelikvidnim tvrtkama, slične predstečajnim nagodbama koje je uveo Slavko Linić. Jučer objavljeno priopćenje kao da je pisao hrvatski ministar financija jer se u njemu opširno objašnjava zašto države moraju pomoći tvrtkama da spase radna mjesta i izbjegnu bankrote i dugogodišnje stečajne postupke. Komisija navodi da u EU dnevno propadne 600 tvrtki i u bankrotima 1,7 milijuna radnika izgubi posao. Tvrtkama koje se bore s insolventnošću treba pružiti šansu i dati im rok od četiri mjeseca do najviše godinu dana da se u predstečajnom postupku dogovore s vjerovnicima i izbjegnu bankrot. Komisija ističe da bi se u politici spašavanja poduzeća države članice trebale voditi načela koja uključuju restrukturiranje prije početka stečaja uz izbjegavanje dugih i skupih procedura, restrukturiranje izvan suda, mogućnost odgode naplate potraživanja od strane vjerovnika i slično. Hrvatska je spomenuta na dva mjesta, jednom kao država koja ima lošu stečajnu praksu i gdje se stečajevi provode godinama, a drugi put kao jedna od zemalja koje su u posljednje vrijeme poduzimale određene korake za pomoć zaduženim tvrtkama. Plan restrukturiranja poduzeća trebao bi voditi računa o interesu dužnika i vjerovnika, tvrtke treba spašavati tako gdje postoji održiv plan poslovanja, a on bi predviđao i oprost dugova kao jednu od mjera. – Moramo uspostaviti efikasan mehanizam koji će omogućiti razlikovanje između poštenih i nepoštenih poduzetnika jer je to temelj reduciranja trenutačne stigme bankrota. Ta razlika trebala bi eliminirati diskriminaciju onih poduzetnika koji nisu bankrotirali zbog varanja tako da su kvalificirani za dostupnu tržišnu potporu pokretanja novog posla – rekao je povjerenik za poduzetništvo i industriju Antonio Tajani. Komisija navodi da 18 posto uspješnih poduzetnika iza sebe ima jedan neuspio poduzetnički pokušaj (propala je tako i prva tvrtka Henryja Forda), pa Komisija potiče vlade da “poštenim poduzetnicima omoguće novi početak”. Predstečajni postupak treba pokrenuti što ranije jer se time povećava mogućnost spašavanja tvrtki. >> Evo kome u Zagrebu jesu i nisu prihvaćene predstečajne nagodbe Do sada je u Hrvatskoj predstečajnim nagodbama otpisano približno osam milijardi kuna duga. Manjim dijelom dug je otpisivala država, a većim banke i ostali vjerovnici. 