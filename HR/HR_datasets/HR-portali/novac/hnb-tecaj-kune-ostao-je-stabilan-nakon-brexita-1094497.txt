Kuna je na tečajnoj listi Hrvatske narodne banke (HNB) utvrđenoj danas, u odnosu na tečajnicu od četvrtka, neznatno oslabila prema euru, za 0,005 posto, dok je prema britanskoj funti ojačala za 3,9 posto, nakon referenduma na kojem se većina britanskih birača odlučila za izlazak Ujedinjenog Kraljevstva iz Europske unije. Srednji tečaj funte na tečajnici HNB-a, koja se primjenjuje od subote, tako je pao na 9,420143 kune. Britanska je valuta i na tjednoj razini, u odnosu na prošli petak, oslabila prema kuni, i to za 1,17 posto. Funta je danas i na međunarodnim deviznim tržištima potonula za više od 10 posto prema dolaru, na najniže razine od 1985. godine. Funta je u jednom trenutku prema dolaru potonula rekordnih više od 10 posto, na 1,3228 dolara, što je njezina najniža razina od 1985. godine, odnosno prije nego što je u rujnu te godine potpisan sporazum vodećih svjetskih gospodarstava o zajedničkoj akciji radi slabljenja dolara (Plaza Accord).  Na danas utvrđenoj tečajnoj listi HNB-a, koja se primjenjuje od sutra, srednji tečaj eura iznosi 7,516332 kune, što je neznatno, 0,005 posto, viši tečaj nego jučer, dok je na tjednoj razini euro blago oslabio, za 0,08 posto.  Istodobno je američki dolar na dnevnoj razini ojačao prema kuni za 2,40 posto, a na tjednoj razini za 1,14 posto. Srednji tečaj dolara tako iznosi 6,762940 kuna. Rast vrijednosti je zabilježio i švicarski franak, koji je ojačao za 0,29 posto prema jučerašnjoj tečajnici, a za 0,11 posto prema tečajnoj listi od prošloga petka. Srednji tečaj franka na danas utvrđenoj tečajnici središnje banke iznosi 6,947987 kuna. HNB je danas, u povodu objave rezultata Brexita, objavio kako pomno prati situaciju na tržištu te će i u novim uvjetima nastaviti osiguravati stabilnost tečaja i bankarskog sustava. "Tečaj kune prema euru ostao je stabilan unatoč pojačanoj kolebljivosti koja je danas obilježila financijska tržišta nakon vijesti o rezultatima referenduma o izlasku Ujedinjenog Kraljevstva iz Europske unije. Istovremeno je vidljiv blagi porast prinosa na hrvatske državne obveznice denominirane u eurima", navodi se u priopćenju Hrvatske narodne banke.  No, iz HNB-a ističu kako za ocjenu kratkoročnih učinaka rezultata referenduma treba pričekati stišavanje prvih odjeka iznenađenja njegovim rezultatima, koji su izazvali značajnu volatilnost na financijskim tržištima.  "Potencijalni dugoročni učinci rezultata referenduma kako na gospodarstvo EU,  tako i na Hrvatsku ovisit će o daljnjim potezima Ujedinjenog Kraljevstva, vremenu i strukturi izlaska iz EU, učincima na političku dinamiku EU integracija, srednjoročnim do dugoročnim učincima svih ovih elemenata na financijska tržišta, između ostalog i na apetit za rizik pojedinih skupina zemalja i investitora", ističu iz Hrvatske narodne banke. 