Foto: Screenshot DailyMotion PRAVA ludnica dogodila se u pretposljednjem, 9. kolu Lige za prvaka Bosne i Hercegovine prošlog vikenda. Željezničar koji je bio lider izgubio je u gradskom derbiju od Sarajeva 1:0 na Koševu, a Zrinjski s igračem manje čudesno preokrenuo i golom iz penala u 94. minuti slavio kod Radnika 2:1, preuzeo lidersku poziciju i stigao na korak do naslova prvaka. Željezničar je golom Amera Bekića iz penala u 21. minuti izgubio u 111. derbiju od Sarajeva i time izgubio titulu kolo prije kraja. Momčad Slavka Petrovića sada ima bod manje od Zrinjskog i svega jedan više od Sarajeva koje se također vratilo u trku za naslov prvaka.  Na drugoj strani prava drama viđena je u Bijeljini, u kojoj je Zrinjski napravio čudo. Ekipa Blaža Sliškovića gubila je 1:0 od 50. minute. Stojkić je prekršajem zaustavio Obradovića na putu prema golu i dobio crveni karton. Dosuđen je slobodan udarac, a Dino Beširović prekrasno pogodio za vodstvo domaćina.  Međutim, unatoč igraču manje, gosti su uspjeli preokrenuti. Prvo je Saša Kajkut u 77. izjednačio nakon kontranapada, a isti igrač u sudačkoj nadoknadi zabio je iz penala, donio zlatna tri boda momčadi iz Mostara i prvo mjesto uoči posljednjeg kola. Upravo se o tom penalu u BiH neprestano priča, a na presici trener Zrinjskog Baka Slišković sukobio se s jednim novinarom kojem je zbog pitanja u spornom penala ljutito poručio da nije objektivan. "Znate reći: 'Izmislio penal', a ne znate reći: 'Što je dao crveni karton?''. Pogledaj situaciju kod crvenog kartona. Zašto to ne pogledaš? Drugačije bi bilo da smo igrali s 11 igrača na 35 minuta do kraja. Zašto ste neobjektivni? Govorite jednu stranu, a nećete da kažete drugu stranu", kazao je ljutiti Slišković, a nakon nekoliko britkih replika novinara koji nije odustajao, pale su i teške riječi, pa čak i prijetnje. Cijelu žustru raspravu možete pogledati u video prilogu.   U posljednjem kolu 28. svibnja Zrinjski dočekuje Slobodu, Željezničar kod kuće čeka Radnik, a Sarajevo gostuje kod Krupe. Sve ovisi od momčadi iz Mostara, a njen kiks čekat će rivali iz Sarajeva.