Foto: Hina SRBIJA će novog premijera dobiti do 13. lipnja, a predsjednička inauguracija bit će organizirana nakon 20. lipnja, najavio je srbijanski premijer i novoizabrani predsjednik Aleksandar Vučić. Ime novog premijera znat će se od 11. do 13. lipnja, a u igri je više od troje kandidata, rekao je Vučić novinarima u Beogradu, navodeći da uz šefa diplomacije Ivicu Dačića, ministricu državne uprave i lokalne samouprave Anu Brnabić i ministra financija Dušana Vujovića ima još kandidata jer se u javnosti ne spominju vodeći članovi vladajuće Srpske napredne stranke (SNS). "Postoje tri mogućnosti - da to bude netko iz SNS-a, zatim da to bude Ivica Dačić kao predsjednik SPS-a ili da to bude netko od nestranačkih kandidata. To su tri opcije. Šta je najbliže, vidjet ćete 11.-12. lipnja", rekao je Vučić. Predsjednička inauguracija najavljena za razdoblje poslije 20. lipnja  On je predsjedničku inauguraciju najavio za nakon 20. lipnja kao "svečanost kojom će biti označena nova politička era", rekavši kako će dužnost šefa države preuzeti 31. svibnja kad, sukladno zakonu, formalno postaje predsjednik Srbije. Komentirajući uredbu vlade o utemeljenju državnog vijeća za suradnju s Rusijom i Kinom, na čijem će čelu po završetku mandata biti aktualni šef države Tomislav Nikolić, Vučić je rekao kako "očekuje uspješnu suradnju" s Nikolićem nakon što odlazeći predsjednik preuzme novu dužnost.  "Mislim da ćemo uspješno i dobro surađivati. Vjerujem u uspješnu suradnju s Kinom i Ruskom Federacijom", rekao je Vučić. Nikoliću mandat prestaje 31. svibnja, a nakon pobjede na predsjedničkim izborima 2. travnja dužnost šefa države preuzima sadašnji premijer i predsjednik vladajuće Srpske napredne stranke Aleksandar Vučić.