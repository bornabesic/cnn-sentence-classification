Zašto nama ne plate avansno? I mi ćemo dati robu Konzumu jeftinije, budemo li je pakirali u dva umjesto u jedan red i vozili je samo do centralnog skladišta – pitaju ogorčeni domaći proizvođači voća i povrća, koji su jučer tražili anonimnost, ogorčeni što su svima ovih dana puna usta zaštite domaće proizvodnje i malih poljoprivrednika, a još uvijek im nisu namirena potraživanja prema Agrokoru. Ne ide bez Coca-Cole Ni njihovu robu danas neće, nego španjolske rajčice, poljske idared i jonagold jabuke koje je ovih dana i pokraj polupraznih polica Konzuma teško zaobići. A iako je, kako se ovih dana tvrdi, kriterij uvoza niža cijena nabave i kraj ere “dogovorne ekonomije” u Konzumu, i ta je roba nerijetko iste cijene ili možda tek kunu jeftinija od domaće. – Ne znamo razloge, ali to u najmanju ruku nije korektno – kaže nam jedan od proizvođača. Jasno mu je da jagoda trenutačno nema dovoljno. U sjeverozapadnoj Hrvatskoj se zbog nedavnih mrazeva mogu naći samo jagode iz plastenika i doista ih nema dovoljno. No rajčice, salata, jabuke..., druga su priča, premda dio proizvođača i otkupljivača priznaje kako zbog nepodmirenih dugovanja prema malim kooperantima ne mogu od njih tražiti novu robu, kad im ni onu od lani, zbog Konzuma, nisu platili. Iako je jučer u Konzumu bilo življe nego proteklih dana, s obzirom na umirovljenike koji petkom kupuju 10% jeftinije, primjećuje se da je niz polica “pokrpan” istovjetnim artiklima, da dominira K plus... Nedostaje niz proizvođača, kozmetike, slatkiša, mesnih prerađevina... Ni Gavrilovićevih salama i pašteta nema na policama, a kako ne bi bile još praznije, jakim se brendovima i većim distributerima, mahom inozemnim, plaća avansno, optužuju i oni veći dobavljači. Naš izvor tvrdi kako je riječ o Coca-Coli, Mondelezu, Nestleu, Zagrebačkoj pivovari, P&G-u, Philip Morrisu..., zbog čega su neki zatražili očitovanje suda jesu li time diskriminirani. Po jednima je to opravdano. Ne bude li robe velikih volumena, nitko u Konzumu neće kupovati ni kruh ili papriku. Iz Agrokora bez odgovora No iz Agrokora jučer na upit kome se plaća avansno, kao i tko je nestao s polica do zaključenja ovoga broja nismo dobili odgovor. Tek je Perfa u suvlasništvu tvrtke Ovum, koja je krajem ožujka zatražila pokretanje stečaja nad Konzumom, priopćila kako očekuje da se njezina jaja “sasvim uskoro” vrate na police Konzuma. Iz Agrokora kažu kako je promet Konzuma pao od 12 do 15%. No veći dobavljači tvrde kako je to, gledaju li po svojoj robi, i 30%. No taj se promet, čini se, ne prelijeva na druge trgovce. Neki kupci namjerno bojkotiraju Konzum, no s obzirom na situaciju u državi, ponovno se javlja potrošački pesimizam i manje se troši. 