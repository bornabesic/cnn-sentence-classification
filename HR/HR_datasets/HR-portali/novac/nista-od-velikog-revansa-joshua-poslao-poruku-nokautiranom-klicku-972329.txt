Foto: Guliver Image/Getty Images I DALJE nije poznato koji su točno planovi IBF, IBO i WBA svjetskog prvaka u super teškoj kategoriji Anthonyja Joshue. Iako je prije nekoliko dana najavljeno da bi sljedeća stepenica za Engleza trebao ponovno biti posljednji čovjek kojeg je svladao, odnosno Vladimir Kličko i revanš protiv Ukrajinca, posljednja izjava neporaženog Joshue ne ide u tom pravcu. Naime, svjetski prvak je svom kolegi i uzoru kojeg je nedavno pobijedio prekidom u Londonu poručio: "Zaboravi revanš, prepusti boks mlađima." "Kličko je izgubio od mene, ali otišao je kao pobjednik. Ako dođe do revanša, ulog će biti i pojasevi i ponos… To je točno tip meča u kojem on smatra da bi me mogao pobijediti jer sam ja taj koji može nešto izgubiti. Ja bih pokušao, ali ja nisam Vladimir i ne znam što on želi. Da mene hoće poslušati, moj savjet bi mu bio: "Prijatelju, bila je to tvoja sjajna predstava, bio si odličan, ali nisi pobijedio. Ostavi taj pozitivan dojam i pusti drugima da preuzmu igru", poručio je svjetski prvak preko Hindustan Timesa. Ako Klično ne odluči iskoristiti svoje pravo na revanš, Joshua prema pravilima mora boksati protiv Kubrata Puleva iz Bugarske zbog stanja na rang ljestvicama. Za sada se ne znaju ni vrijeme niti mjesto sljedećeg dvoboja svjetskog prvaka. No prema sadašnjim informacijama Joshua bi se trebao vratiti ili u listopadu ili u studenom.