Hrvatska poštanska banka (HPB) ostvarila je u prvom tromjesečju neto dobit od 4,9 milijuna kuna, što je 89,1 posto manje nego u istom razdoblju lani "primarno zbog neplaniranih troškova rezerviranja za izloženost prema grupaciji Agrokor kod koje je došlo do događaja i indikacija koji nepovoljno utječu na njenu sposobnost da uredno podmiruje obveze prema vjerovnicima". Kako se navodi u financijskom izvješću, objavljenom u petak, rezerviranja su snažno skočila, za 72,3 posto, "što je posljedica rezerviranja za izloženost prema jednoj domaćoj grupaciji zbog povećanja neizvjesnosti povrata plasmana uslijed nastupa okolnosti koje predstavljaju indikaciju problema u otplati". Navodi se i kako operativna dobit iznosi 79 milijuna kuna, što je 4,7 posto manje nego u istom razdoblju prošle godine uslijed izostanka jednokratnih efekata od transakcija prodaje vrijednosnih papira. Neto kamatni prihod iznosio je, pak, 132,3 milijuna kuna i viši je za 11,4 posto. Iako je kamatni prihod pao za 4,4 posto ili 7,7 milijuna kuna, kamatni troškovi su smanjeni u većoj mjeri, za 36,6 posto ili 21,2 milijuna kuna, kroz optimizaciju strukture izvora, kao i kroz aktivno upravljanje politikom cijena. Neto prihod od provizija i naknada u prvom kvartalu ove godine iznosio je 42,6 milijuna kuna, što je rast od 1,7 posto u odnosu na isto lanjsko razdoblje, navodi se u izvješću. Ostvaren je porast održivih provizija - u segmentu stanovništva uslijed povećanja broja novootvorenih tekućih računa i HPB kombinacija, a u segmentu gospodarstva uslijed rasta kunskog platnog prometa, garancija i provizija na neiskorištene okvire. Do porasta je također, kako se navodi, došlo zbog povećanja aktivnosti klijenata u oba segmenta, s obzirom na snažnu akviziciju novih računa. Dobit od aktivnosti trgovanja i od imovine raspoložive za prodaju iznosi 10 milijuna kuna, što je 48 posto niže nego u istom razdoblju prethodne godine. Razlog za pad jest izostanak jednokratnih efekata prodaje obveznica iz portfelja raspoloživog za prodaju, kojih u prva tri mjeseca ove godine nije bilo.  Padu su doprinijela i negativna kretanja na tržištu kapitala u ožujku koja su utjecala na smanjenje vrijednosti vrijednosnih papira u portfelju za trgovanje, stoji u izvješću. Operativni troškovi su porasli za 7,1 posto, što je jednim dijelom uzrokovano efektom pokrenutih inicijativa i strateških projekata, ali i uslijed ranije pokrenute marketinške kampanje nego prošle godine, ističu u HPB-u. Uslijed smanjenja depozita, imovina HPB-a je smanjena za 1,5 posto, na 19,1 milijun kuna. U strukturi imovine su bruto krediti komitentima smanjeni za 1,3 posto. U izvješću se navodi i kako su primljeni depoziti pali 1,7 posto, ali je njihov udio u pasivi ostao stabilan.  