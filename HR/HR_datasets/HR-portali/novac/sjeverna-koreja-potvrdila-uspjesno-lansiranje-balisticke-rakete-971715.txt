Foto: Hina  SJEVERNA Koreja potvrdila je da je uspješno lansirala balističku raketu srednjeg dometa kako bi u konačnici potvrdila sposobnost navođenja nuklearnih bojevih glava, čime želi pokazati daljnje napredovanje u cilju dostizanja američkih meta.   Sjevernokorejska novinska agencija KCNA objavila je da je sjevernokorejski čelnik Kim Jong Un osobno nadgledao test rakete Pukguksong-2.   Sjeverna Koreja oglušila se na sve pozive da zaustavi svoje nuklearne i raketne programe, čak i na one koji su dolazili od njezina dugogodišnjeg saveznika Kine, navodeći kako je nuklearno oružje potrebno za legitimnu samoobranu. Posljednji test balističke rakete Sjeverna Koreja izvela je prije samo tjedan dana.  Raketa lansirana u nedjelju letjela je oko 500 kilometara i pala u vode ispred sjevernokorejske istočne obale.  Zemlja razvija nuklearnu tehnologiju koja može dosegnuti SAD  "Danas su američko kopno i operativno područje Tihog oceana u dometu Demokratske Narodne Republike Koreje i DNRK raspolaže svim sredstvima za razorni osvetnički udar", objavila je sjevernokorejska novinska agencija KCNA u svom komentaru u subotu.  Državna novinska agencija u ponedjeljak je pak objavila kako je najnoviji test uslijedio nakon prošlotjednog uspjelog testiranja rakete koja je omogućila da Havaji i Aljaska budu u njihovu dometu.    Vijeće sigurnosti UN-a održat će u utorak hitan sastanak o Sjevernoj Koreji, a sastanak je sazvan na traženje SAD-a, Japana i Južne Koreje.  Nakon novog ispaljivanja u nedjelju, američki je ministar vanjskih poslova Rex Tillerson ocijenio da česti pokusi Sjeverne Koreje s projektilima "razočaravaju" i "zabrinjavaju", istaknuvši ipak da je  američka kampanja gospodarskog i diplomatskog pritiska "tek na početku".   "Ovi pokusi koji se nastavljaju, razočaravaju i zabrinjavaju te tražimo da se prekinu", rekao je Tillerson za mrežu Fox.