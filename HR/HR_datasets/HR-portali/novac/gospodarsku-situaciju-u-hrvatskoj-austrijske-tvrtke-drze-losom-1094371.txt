Većina direktora austrijskih poduzeća kćeri i predstavništava u Hrvatskoj trenutačnu gospodarsku situaciju još ocjenjuje negativnom, ali je u usporedbi s prijašnjim istraživanjima raspoloženje u pogledu budućeg razvoja mnogo pozitivnije, rezultati su istraživanja o gospodarskom stanju koje je Austrijski ured za vanjsku trgovinu u Hrvatskoj proveo sedmu godinu zaredom. U anonimnom online-istraživanju u kojemu je ove godine sudjelovalo 55 direktora austrijskih tvrtki, većina ispitanih trenutačno gospodarsko stanje u Hrvatskoj ocjenjuje lošim. Gotovo polovica, njih 49,1%, to tvrdi, dok ih 20% stanje ocjenjuje i jako lošim. Trenutačno gospodarsko stanje zadovoljavajućim ocjenjuje 29,1% ispitanih, a tek 1,8% dobrim. Kad su u pitanju očekivanja, podjednak broj ispitanih, po 43,6% njih, nada se da će razvoj hrvatskog gospodarstva u ovoj godini biti jednak ili nešto bolji nego lani, dok ih 10,9% očekuje goru situaciju nego 2015., a 1,8% puno bolju. Te pozitivne tendencije prenose se i na razvoj vlastitog poduzeća u Hrvatskoj, tako da većina ispitanih očekuje rast prihoda i dobiti te općenito bolje rezultate svoje tvrtke u nadolazećem razdoblju. Više od polovice ispitanih (55,6%) očekuje, naime, da će prihodi njihovih tvrtki ove godine rasti u odnosu na lanjsku godinu, a njih 40,7% i rast dobiti. Većina ispitanih (53,7%) procjenjuje da će im ulaganja ostati na prošlogodišnjoj razini, dok ih 22,2% očekuje rast ulaganja. Iz Austrijskog ureda za trgovinu procjenjuju kako je zadovoljstvo gospodarskim uvjetima na hrvatskom tržištu još vrlo nisko. Mnogo prostora za napredak ispitanici vide prije svega na području procedura odobrenja, u javnoj upravi, pravosuđu, poreznom sustavu, zakonodavstvu i disciplini plaćanja. S druge strane, poslodavci pozitivno ocjenjuju kvalitetu i motivaciju radne snage, kvalitetu lokalnih dobavljača, troškove energije i infrastrukturu, tvrdi se u zaključcima istraživanja. Austrija s više od 5,5 milijardi eura izravnih ulaganja spada među vodeće strane ulagače u Hrvatskoj, a na hrvatskom tržištu djeluje više od 650 austrijskih tvrtki i podružnica.