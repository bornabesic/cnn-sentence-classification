U Hotelu Esplanade u Zagrebu svečano je potpisan Ugovor o sindiciranom kreditiranju između Podravke d.d., Belupa d.d. i Žita d.d. sa strane korisnika te Europske banke za obnovu i razvoj kao aranžerom (uključujući i Unicredit Sloveniju kroz A/B strukturu) i četiri poslovne banke: Privredna Banka Zagreb d.d., Raiffeisenbank Austria d.d., SKB d.d. i Erste &Steiermarkische Bank d.d sa strane kreditora. Ukupna vrijednost financijskog aranžmana iznosi 123 milijuna eura te su sredstva Podravki odobrena na period od šest godina uz iznimno povoljnu kamatnu stopu i trenutno najpovoljnije uvjete kreditiranja u Adria regiji. Odobrena sredstva namijenjena su refinanciranju postojećih kreditnih obveza te za daljnja kapitalna ulaganja i moguće akvizicije. Ovom prilikom predsjednik Uprave Podravke Zvonimir Mršić istaknuo je: „Upravo ovi uvjeti financiranja dodatno potvrđuju snagu Podravke, uspješnost provedenog povećanja efikasnosti poslovanja u zadnjih nekoliko godina, njezinu stabilnost u poslovanju, upravljanju financijama kao i potencijal daljnjeg širenja poslovanja na internacionalna tržišta. Potpisivanjem ovog ugovora osigurali smo sredstva za daljnju konsolidaciju poslovanja i dali vjetar u leđa nastavku internacionalizacije Grupe Podravka.“ Regionalna direktorica EBRD-a za Hrvatsku i Sloveniju, Vedrana Jelušić Kašić je dodala: „Podravka je ostvarila izrazit napredak u internom restrukturiranju ali i osvajanju novih tržišta i internacionalizaciji poslovanja. Financijski paket koji smo danas potpisali odličan je primjer realizacije strateškog cilja EBRD-a koji se odnosi na podršku kompanijama u zemljama u kojima ulažemo u njihovom regionalnom razvoju. Podravki i Podravkašima želimo još puno uspjeha u daljnjem razvoju poslovanja kako u Hrvatskoj tako i na globalnoj razini“.  