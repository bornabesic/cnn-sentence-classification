Srbijanska nacionalna aviokompanija Air Serbia sljedeći tjedan počinje s izravnim letovima Beograd – New York i time će biti jedini avioprijevoznik iz zemalja nastalih raspadom SFRJ pa i šire s interkontinentalnim letovima. Time će i beogradska zračna luka Nikola Tesla jedina u regiji biti povezana izravnom linijom s nekim od aerodroma u SAD-u. Air Serbia i beogradski aerodorom s izravnim letovima u New York tako će potvrditi liderski status u regiji. A tom statusu najviše mogu zahvaliti srbijanskoj vladi koja je 2013. sklopila ugovor o strateškom partnerstvu s moćnim Etihad Airwaysom iz Ujedinjenih Arapskih Emirata za posrnuli JAT. Dogovorili oprost dugova Etihad je tako postao suvlasnik 49 posto te aviokompanije koja je promijenila ime u Air Serbia. Srbijanska vlada je pri tome preuzela oko 160 milijuna eura JAT-ova duga, obvezala se na ulaganja u kompaniju, a Air Serbiji beogradski aerodorm, kojem je većinski vlasnik srbijanska država, uredno oprašta milijunske dugove. Etihad se pak obvezao obnoviti flotu Air Serbije i osigurati joj kredit od 40 milijuna dolara. U takvim uvjetima Air Serbia je u odnosu na bivši JAT ostvarila velik rast broja putnika i prihoda. I time pretekla hrvatsku nacionalnu aviokopmaniju Croatiju Airlines koja je do 2013. bila regionalni lider. CA, koja je u državnom vlasništvu, u to vrijeme prolazila je kroz proces restrukturiranja sukladan pravilima EU pa je morala prizemljiti jedan zrakoplov i reducirati broj linija. Tako je lani Air Serbia prevezla 2,55 milijuna, a Croatia Airlines 1,84 milijuna putnika. Koliko je ulazak Etihada utjecao na zračne odnose u regiji najbolje pokazuju podaci o broju putnika tadašnjeg JAT-a i CA iz 2012. godine. Te je godine JAT prevezao 1,2 milijuna putnika, a CA 1,9 milijuna. Otad je Air Serbia rasla, dok je CA zbog restrukturiranja 2013. zabilježio pad broja putnika od osam posto. Paralelno s rastom Air Serbije rasla je i beogradska zračna luka koja je 2013. imala 3,5 milijuna putnika. Već sljedeće godine “Nikola Tesla” opslužio je 4,6 milijuna putnika, 1,1 milijun više nego godinu prije. Lani je preko tog aerodroma putovalo 4,7 milijuna putnika. Zagrebačka Zračna luka “Franjo Tuđman” prošle godine opslužila je 2,6 milijuna putnika. Beogradskih gotovo pet milijuna putnika čine se tako za zagrebačku zračnu luku nedostižnima. Novi putnički terminal Zračne luke “Franjo Tuđman” projektiran je za pet milijuna putnika godišnje, a u njega je postavljena oprema za kapacitet od 3,5 milijuna putnika godišnje. U proljeće 2017. kad se otvori novi terminal, zagrebački će aerodrom vjerojatno biti najljepši u regiji, ali ne i najveći. Mali u usporedbi s Bečom I teško da će ikad to i postati s obzirom na “Nikolu Teslu”. No gledajući ukupan broj zračnih putnika, Hrvatska je ipak lider u regiji jer je lani preko sedam naših zračnih luka prošlo više od sedam milijuna putnika. Srbija pak osim Beograda ima još samo niški aerodrom koji je lani imao samo 36.000 putnika. Sve su to male brojke kad se usporede s aerodromima poput Budimpešte ili Beča preko kojih je lani prošlo 10 odnosno 22 milijuna putnika.  