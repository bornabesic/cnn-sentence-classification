Foto: Hina MAĐARSKI premijer Viktor Orban izjavio je u razgovoru za jednu slovensku televizijsku postaju da Europi danas nedostaju političari koji će razmišljati o dugoročnoj strategiji, a ne o tome kako ih prikazuju mediji, što ih odvlači od njihovih zadaća.  "Govorim o karakternim vođama, takvima kojima nije najvažnije kako će sutra o njima pisati mediji, o liderima koji imaju čvrst svjetonazor i strategiju, a predani su svom narodu", kazao je Orban u razgovoru za slovensku televizijsku postaju "Nova24tv", koju je osnovala Slovenska demokratska stranka (SDS) bivšeg slovenskog premijera Janeza Janše. Kaže kako je poziv političara "ranjiviji nego ranije" Intervju za spomenutu postaju mađarski premijer i predsjednik stranke Fidesz dao je prilikom nedavnog boravka u Sloveniji, gdje je bio gost na kongresu Janšine stranke. Budućnost je na strani onih koji imaju takve političare koji razmišljaju dugoročno, a ne da svaki dan moraju razmišljati kako će ih prikazati mediji jer o tome ovisi njihov uspjeh na izborima, kazao je Orban. "Poziv političara danas je mnogo ranjiviji nego prije. Ako usporedimo današnjeg europskog lidera s onim pred 20 godina, kakvi s bili, primjerice, Jacques Chirac ili Margaret Thatcher,  vidjet ćemo da promjene nisu samo u osobnosti i karakteru lidera, nego i u položaju te profesije u određenom razdoblju", kazao je mađarski političar. Orban je često kritiziran u Europi zbog svojih političkih praksi i stajališta, osobito vezanih na migracijsku krizu, svoje autoritarnosti te zagovaranja "neliberalne demokracije" različite od zapadnog modela. Lideri žive pod pritiskom "Ako stalno razmišljaš o tome što će o tebi sutra pisati na naslovnim stranicama novina i kako će to utjecati na rezultat izbora, onda ćeš izgubiti crvenu liniju svoje strategije i širi pogled na stvari, a to je danas najveći problem. Mnogi lideri žive pod golemim pritiskom koji ih odvraća od mogućnosti da se posvete strateškim pitanjima", kazao je Orban, po čijem mišljenju se tip političara koji razmišlja dugoročno i vodi brigu o svom narodu može naći u istočnoj i srednjoj Europi. "Srednja Europa je u tom pogledu uvijek bila drukčija. Ovdje ljudi ne poštuju vođu koji se neprestano smiješi, koji je ljubazan, pametan i sveprisutan u medijima. Oni poštuju ozbiljnog čovjeka. A to je razlog da se je lakše sjetiti političkog lidera s karakterom iz srednje Europe, nego takvog s europskog zapada", kazao je u razgovor Orban, dodavši da takve osobe na primjer postoje u Poljskoj, Mađarskoj, Slovačkoj i Sloveniji, te da je među njima i njegov prijatelj Janez Janša.