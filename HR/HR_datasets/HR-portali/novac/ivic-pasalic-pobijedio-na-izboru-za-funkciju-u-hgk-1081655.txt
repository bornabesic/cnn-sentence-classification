Žurna izrada sektorske strategije, zabrana izvoza trupaca i sječe na panju kako bi sirovina postala dostupnija lokalnim tvrtkama, objava kataloga svih proizvodnih kapaciteta, revizija kvota za obnovljive izvore energije na drvnu masu te brendiranje slavonskog hrasta, glavne su točke istaknute u programima oba kandidata za predsjednika Udruženja drvno-prerađivačke industrije pri HGK-a za mandatno razdoblje do 2020. godine, Zdravka Jelčića, predsjednika Uprave Spin Valisa i Ivića Pašalića, vlasnika tvrtke Mundus Viridis. Pobijedio je Pašalić sa 145 glasova, dok su Jelčića podržali iz 81 tvrtke. Borba za novi mandat i čelnu poziciju ove strukovne grupacije ilustrirala je do sada neviđene detalje, ne samo u drvno-prerađivačkom sektoru. U utrku za predsjednika krenulo je čak pet kandidata no, u finišu su ostali Jelčić i Pašalić. Lobiranja su na noge digla gotovo cijelu drvnu industriju pa je Skupštini održanoj u Zagrebu nazočilo 300 predstavnika od obrta i malih pilana do velikih tvrtki iz svih krajeva RH (pravo glasa imalo 230), dok je na prethodne dvije Skupštine održane 2012. i 2008. nazočilo 60, odnosno 30 izaslanstava tvrtki. Pašalić je u uvodnom nastupu naglasio kako mu je “prekipjelo gledati što se događa u i oko drvne industrije s obzirom na neviđenu bahatost i neznanje svih političkih garnitura koje su krojile sudbinu ovog sektora" i stoga se odlučio kandidirati. “Ne želim da smo taoci takvih odnosa. Politika je jednom šoping-centru, treba li uopće reći velikom uvozniku, darovala 700 milijuna kuna kroz komunalnu infrastrukturu u momentu dok je našem sektoru ukinula potpore. Je li to na tragu strategije razvoja kakvu treba hrvatsko gospodarstvo”, zapitao je Pašalić dodavši kako su ga neki već prozvali da osniva stranku. “Moja su politička stranka sto zaposlenika kojima moram osigurati posao i plaću”, ustvrdio je. “Ne tražim mandat na četiri ili osam godina, trebam godinu dana za provedbu najavljenih projekata. Ne napravim li sve što sam obećao, sam ću odstupiti”, zajamčio je. >> Ivić Pašalić ide na izbore za moćno mjesto u HGK koje kontrolira 10 posto izvoza 