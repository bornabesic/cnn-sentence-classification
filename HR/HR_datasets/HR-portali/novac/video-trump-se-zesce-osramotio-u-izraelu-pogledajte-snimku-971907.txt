Foto: FAH Još jedan dan, još jedan nevjerojatni gaf američkog predsjednika Donalda Trumpa. Prilikom posjeta Izraelu, Trump je u Jeruzalemu pokazao upravo zapanjujuće nepoznavanje elementarne geografije. Američki predsjednik stigao je u Izrael iz Saudijske Arabije, gdje se odvojeno sastaje s izraelskim premijerom Benjaminom Netanyahuom i palestinskim predsjednikom Mahmudom Abasom u pokušaju oživljavanja mirovnog procesa. Al kako je na Twitteru prenio novinar britanskih listova The Times i Economist Gregg Carlstom, Trump je u obraćanju medijima prije sastanka s izraelskim predsjednikom Reuvenom Rivlinom izvalio da su se on i njegova pratnja "upravo vratili s Bliskog istoka".   Naravno, kao što zna praktički svaki učenik viših razreda osnovne škole, Izrael je dio Bliskog istoka. Međutim, čini se da Trump u svojem zbrkanom poimanju regije poistovjećuje pojmove Bliskog istoka te arapskih i muslimanskih zemalja, pa židovsku državu Izrael ne ubraja u tu regiju. Novinar Slatea Ben Mathis-Lilley prigodno je komentirao ovaj gaf: "Trudimo se ostati (pri izvještavanju) čisti i profesionalni, ali iskreno? Koja budaletina".