Na Zagrebačkoj burzi Crobexi su u srijedu ujutro oštro potonuli, za više od 3 posto, istopivši dobitke od početka godine, a najviše su na udaru prodaja dionica kompanija iz sastava Agrokora. Crobex indeks bio je 11,00 sati u minusu 3,4 posto, na 2.006 bodova, a Crobex10 za 3,12 posto, na 1.162 boda. I dok su krajem veljače još bili u plusu iznad 10 posto, trenutno je Crobex od početka godine na dobitku svega 0,55 posto, dok je Crobex10 u minusu 0,6 posto. Redovni promet dionicama premašio je do 11 sati 11 milijuna kuna. "Panika je zavladala na tržištu. Jutros je odjednom započela rasprodaja Leda, a potom i ostalih Agrokorovih izdanja. Vidimo dramatičan pad cijena dionica kompanija iz sastava Agrokora, a i većini ostalih dionica cijena je popustila", kaže Roman Rinkovec, broker u investicijskom društvu Credos. Kako dodaje, s obzirom na količine prodanih dionica kompanija iz sastava Agrokora, uz male ulagače vjerojatno prodaju i fondovi. Najviše se u srijedu ujutro trgovalo dionicom Leda, kojom je ostvareno 2,7 milijuna kuna prometa. Cijena joj je potonula 13,4 posto, na 6.000 kuna, pa je i na najvećem gubitku. Cijena dionica Jamnice trenutno je u minusu 5,4 posto, na 114.900 kuna, dok je oko 10,30 sati bila je u minusu 15 posto, na 103.190 kuna. I ostala izdanja Agrokorovih kompanija trpe znatne gubitke – dionica Zvijezde pala je 12,4 posto, na 2.800, a Belja za 6,3 posto, na 19,11 kuna., a Vupika za 2,2 posto, na 37,15 kuna. O kako dramatičnom padu cijena dionica Agrokorovih kompanija je riječ, najbolje pokazuje strmoglavi cjenovni pad u zadnjih nekoliko tjedana – dionice Leda za 6.700 na 6.000 kuna, Jamnice sa 165.000 na 103.000 kuna, Zvijezde sa 3.900 na 2.800 kuna... I većina preostalih izdanja u srijedu na burzi niže cjenovne minuse, pri čemu dionica Atlantic grupe od 7,7 posto, Zagrebačke banke 5,3 posto, Medike za 5 posto, povlašteno izdanje Adrisa za 4 posto itd.