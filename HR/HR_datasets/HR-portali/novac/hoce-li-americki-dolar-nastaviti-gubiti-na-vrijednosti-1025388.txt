Iako se gospodarska situacija u SAD-u popravlja brže nego u ostalim razvijenim gospodarstvima, dolar već mjesecima slabi Investitori na financijskim tržištima se često znaju ponašati neracionalno – kupovati instrumente koji su precijenjeni i prodavati one koji su podcijenjeni. Valutno tržište nije iznimka. Povremeno se tečaj valute, iz naizgled neopravdanih razloga, značajno promijeni. Mnogi smatraju da se upravo sad takva situacija događa s tečajem američkog dolara. Naime, iako se gospodarska situacija u SAD-u popravlja brže nego u ostalim razvijenim gospodarstvima, dolar već mjesecima slabi. U tablici pogledajte koliko su ostale valute ojačale u odnosu na američki dolar od početka godine. Jačanje valuta u odnosu na USD od početka 2017. godine EUR +4,2% GBP +4,7% CHF +2,0% JPY +3,3% CAD -1,6% AUD +3,0% NZD -0,4% Slabljenje dolara je na prvi pogled nelogično i kada se pogleda kretanje kamatnih stopa. Naime, američka centralna banka je trenutno jedina među centralnim bankama razvijenih zemalja koja diže referentne kamatne stope, što znači da je držanje kapitala u dolarima trenutno isplativije od držanja u većini ostalih valuta. Dakle, postoji li dobar razlog za slabljenje dolara u takvoj situaciji? Analitičari Admiral Marketsa smatraju da postoji. Investitori na financijskim tržištima uvijek “kupuju budućnost”, tj. ulažu novac na temelju očekivanog kretanja cijene/tečaja u budućnosti. Iako je gospodarska situacija u SAD-u relativno bolja nego u ostalim razvijenim gospodarstvima, ta informacija je već uračunata u trenutni tečaj. Dolar je godinama jačao te se u odnosu na mnoge valute nalazi vrlo blizu najviše razine u posljednjih nekoliko godina ili čak desetljeća. Po mnogim modelima procjene fer vrijednosti valute, trenutno je precijenjen. Budući da je posljednjih nekoliko mjeseci stopa inflacije u pojednim gospodarstvima počela ubrzano rasti, centralne banke kao što su europska i britanska, počele su davati naznake da će uskoro i one biti prisiljene podizati kamatne stope. Investitori na financijskim tržištima zbog toga očekuju da će se u bliskoj budućnosti, na temelju viših kamatnih stopa, isplatiti držati kapital u valutama kao što su euro i britanska funta, pa već sada kupuju te valute. Stoga, pomalo paradoksalno, valute većine ostalih razvijenih zemalja jačaju u odnosu na dolar, iako se još uvijek kapital više isplati držati u dolarima. Dolar je godinama jačao na temelju očekivanja bržeg rasta kamatnih stopa u SAD-u nego u ostalim zemljama, pa se sada, kad se situacija promijenila, može očekivati da će i trend slabljena trajati godinama. Analitičari Admiral Marketsa smatraju da bi valute kao što su euro i britanska funta u odnosu na američki dolar mogle ojačati dodatnih 5-10% do kraja godine. 