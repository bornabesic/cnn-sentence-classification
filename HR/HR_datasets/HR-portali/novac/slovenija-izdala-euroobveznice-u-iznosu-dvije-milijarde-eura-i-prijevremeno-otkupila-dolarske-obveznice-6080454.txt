Slovenija se izdanjem dugoročnih obveznica na europskom financijskom tržištu zadužila za dvije milijarde eura, a istovremeno je prijevremeno otkupila 1,092 milijarde dolara dolarskih obveznica, potvrdilo je u srijedu slovensko Ministarstvo financija. Radi optimiziranja troškova starog zaduženja, Slovenija je prijevremeno otkupila svoje dolarske obveznice u iznosu 1,092 milijarde eura, iz vremena kad se zbog krize svog bankarskog sustava i zbog visokih kamatnih stopa prije par godina zaduživala na američkom tržištu obveznica. "Ova transakcija za Republiku Sloveniju predstavlja peti uspješan otkup dolarskih obveznica financiran izdavanjem euroobveznica. Njome je produžena ročnost duga, a povećana je i likvidnost obveznica koje imaju povoljniji prinos u razdoblju do svog dospijeća", navodi slovensko ministarstvo u priopćenju. Slovenija se zadužila dodatnim izdanjima 24-godišnjih obveznica, koje je izdala u jesen prošle godine i koje dospijevaju 3. studenoga 2040. godine. Te obveznice u iznosu od milijardu eura imaju kupon od 1,750 posto, a prinos 2,495 posto. Dodatno izdanje 10-godišnjih obveznica, koje su izdane u siječnju ove godine i dospijevaju 22. ožujka 2027. godine, također je u iznosu od milijardu eura, imaju kupon od 1,250 posto te prinos od 1,468 posto. Prijevremeno je, pak, Slovenija otkupila 1,092 milijarde dolara dolarskih obveznica, a otkupljene su po 114,5 do 117 posto nominale. Riječ je o obveznicama dospijeća 2022., 2023. i 2024. godine, a koje su imale kupon od 5,25 do 5,85 posto. Prijevremenim otkupom obveznica denominiranim u američkim dolarima, ukupna vrijednost tih obveznica će se smanjiti s 3,5 na 2,4 milijarde dolara, prenose slovenski mediji.