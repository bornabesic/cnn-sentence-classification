«» Foto: Geneva Auto Show 87. po redu izdanje ženevskog salona automobila donosi više od 100 premijera, a tijekom deset dana sajma očekuje se više od 700.000 posjetitelja. Kako švicarska nominalno nema autoindustriju ženevski salon je jedini od velikih sajmova koji se odigrava na neutralnom terenu. To je ujedno i jedan od razloga zašto je toliko značajan i zašto na njemu izlažu gotovo svi proizvođači. I ove godine je u Ženevi više od 180 kompanija, od najmanjih do najvećih, a među njima javnost sa svojim novostima upoznaje i tvrtka Rimac Automobili. Rimac opet iznenadio Blještavilo Palexpo dvorane upotpunit će i Rimac koji izlaže unaprijeđeni Concept_One, sada snažniji, brži i s većom autonomijom. Pritom je iskorištena prilika da se opet skrene pozornost na partnerstvo sa Aston Martinom, ali i najavi otvaranje tri nova predstavništva.  Naravno, Rimac nije jedini koji je u Ženevu doveo hiperautomobil. Ima ih barem tucet, a oni najzanimljiviji dolaze iz renomiranih garaža. Ferrari je tako ponosan na svoj najsnažniji model, 812 Superfast sa 800 KS jakim atmosferskim V12, a mnogi će zastati i kraj Porschea i njegovog 911 GT3. Bugatti Chiron se pak predstavlja u novoj boji, a najbolje od najboljeg predstavljaju i talijanski karoseristi, Italdesign i Pininfarina. Posebno zanimljiv će biti i Zenvo čiji slavljenički model puca od snage. I cijene, jer samo dio interijera stoji poput novog Porschea. Mercedes i AMG su priča za sebe, baš kao i Brabus koji se raspištoljio s nekoliko bolida.   Spustimo li se na zemlju dočekat će nas opet pristojni sportaši. Za oko 35.000 eura moći ćete sjesti za upravljač nove Honde Civic u 320 KS snažnom Type-R izdanju. Spustite li letvicu još niže tu je Ford Fiesta nove generacije predvođena ST izvedbom.  Luksuz na potenciju Ono što je sasvim sigurno je da luksuz odlično prolazi. Brojna konjica i snažna doza individualizacije upakirani u plemenite materijale usprkos astronomskim cijenama lako dolaze put do kupaca. Što reći za G klasu u Maybach kreaciji ili Rolls Royce presvučen draguljima, osim da se radi o izuzetnim automobilima za izuzetno bogate ljude?  Monovolumeni su out, a SUV-ovi in Zaboravite na monovolumene, oni su stvar prošlosti. Svi danas traže SUV-ove i njihove podvarijante, a vjerojatno najbolji dokaz stiže iz Peugeota. Zove se 3008 i Europski je auto godine, a uskoro će ga pratiti netom predstavljeni 5008, također u crossoverskom izdanju.  Tu naravno SUV novosti ne staju, pa tako Renault predstavlja Captur u novom izdanju, Opel prikazuje Crossland X, a Mitsubishi Eclipse Cross. Za one dubljeg džepa tu je Rang Rover Velar, a uskoro će biti i I-Pace, prvi električni Jaguar.   Priču o crossover novitetima završit ćemo s dva vrlo zanimljiva noviteta. Jedan je DS7 Crossback, najlukuzniji francuski model, a drugi novi Volvo XC 60, model koji je najlakše opisati kao skalirana serija 90.  Dobra je vijest da novosti ima i u nama dostupnijem segmentu. Osim prije spomenute Fieste nova izdanja su dobili Suzuki Swift i Seat Ibiza, a temeljiti su obnovljeni Toyota Yaris i Mazda 2. Stepenicu iznad je jedina novost karavanski Hyundai i30.   Stepenicu više imamo dva velika noviteta. Opel Insignia se predstavlja u dvije karoserijske izvedbe, a VW Arteon kao najprestižniji model iz Wolfsburga.  Sve rečeno je tek dio onoga što su vodeći svjetski proizvođači odlučili pokazati u Ženevi. Ako ste pak odlučili skočiti do Ženeve budite spremni i potrošiti. Dijeli vas oko tisuću kilometara autoceste, a time i puno cestarine. Na kraju računajte i na noćenje, te ulaznicu koja je za odrasle 16 CHF.