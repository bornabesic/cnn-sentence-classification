 Ovo je prvi korak u realizaciji novog petogodišnjeg plana s kojim imamo izuzetno jake ambicije. Trendseteri smo u regiji, a sada želimo biti trendseteri i u svijetu, kazao je predsjednik uprave Podravke Zvonimir Mršić na jučerašnjem predstavljanju inovacije Supisol. U skladu s hrvatskom strategijom smanjenja prekomjernog unosa soli sa sadašnjih 11,6 grama na preporučenih 5 g dnevno po glavi stanovnika te vlastitom nutritivnom strategijom do 2024., Supisol će kao globalni patent Podravke u 148 zemalja i dalje zaslanjivati jela, od juha, začina do mesnih proizvoda. No takva sol ima 35% manje natrija u odnosu na običnu kuhinjsku sol koju zamjenjuje u omjeru 1:1 i istog je okusa, na čemu je u suradnji s vanjskim partnerom Podravka radila tri godine. – Komercijalizaciju očekujemo početkom drugog kvartala ove godine – rekao je Mršić ističući da će proizvod prvo testirati na najzahtjevnijem i potrošački najosvještenijem australskom tržištu – u inovativnim tekućim juhama. Supisol kao kombinacija natrijeva i kalijeva klorida te kalij-magnezij citrata prikladan je za vegetarijance, vegane, bez glutena je, laktoze, GMO-a, pojačivača okusa, umjetnih boja, konzervansa...      >> Plasman Podravkinih proizvoda u Rusiji raste, plan je i skoro otvaranje tvornice na tom tržištu >> Vegeta mora biti sto posto hrvatska 