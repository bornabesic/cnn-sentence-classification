Foto: Promo OVAJ vikend na programu je nešto potpuno drukčije. Ako mislite da je iskustvo života na hrvatskom selu ravno hororcu iz pera Stephena Kinga, niste nikada posjetili Černovo. Ili ga barem niste posjetili nakon 1986. godine. Ako, pak, smatrate da u zoni smrti nije moguće stvoriti komadić vlastitog raja i živjeti, a ne životariti, tada niste upoznali babu Dunju. Pisana u maniri crnohumornih satira, no istovremeno puno više od toga, ova knjiga će se svidjeti svima koji su voljeli romane poput „Stogodišnjaka koji se spustio kroz prozor i nestao“ i „Čovjek zvan Ove“. Ova dva romana su samo smjernice, jer „Posljednja ljubav babe Dunje“ Aline Bronsky, izvan je svake kategorizacije – duboka, kratka, ali i nezaboravna.  Selo blizu Černobila – uh, ljepote Baba Dunja više nije mlada, nisu joj više 82 godine, no na snazi duha pozavidjele bi joj i mnogo mlađe babuške. Bistra uma i britka jezika, ova je vremešna dama, vodeći se za onom bolje prvi u selu nego zadnji u gradu, bila među prvim povratnicima u Černovo nakon černobilske nuklearne katastrofe. I do trenutka u kojem je zatječe Alina Bronsky ostala je neslužbena, ali u očima suseljana nezamjenjiva predvodnica sela. Pravedna, odlučna i nesalomljiva, baba Dunja svemu pristupa s jednakim žarom, bilo da prikuplja seoske zalihe, čerupa mrtvog susjedinog pijetla ili brani opstanak sela i suseljana pred tajanstvenim i, posve sigurno, zlonamjernim pridošlicama.Postoji li u životu ove nesvakidašnje starice i pokoja tuga? Njih nekoliko. Najveća se manifestira u liku osamnaestogodišnje unuke Laure koja, kao i mnogi drugi žitelji nekadašnjega Istočnog bloka, s majkom živi u Njemačkoj i za svoju je baku oduvijek bila samo lice s fotografije. Likovi su ti koji vode priču Tko je ili što Posljednja ljubav babe Dunje? Selo čiji stanovnici u njoj vide polubožanstvo ili djevojka o čijem postojanju ne zna gotovo ništa, a opet se s njom osjeća neraskidivo povezanom? Taj misterij razriješit će svaki pojedini čitatelj za sebe. A tko je savršen čitatelj ove knjige? Onaj tko se ne boji misterija. Onaj tko ne strepi pred snažnim ženskim likovima. Onaj tko ih, dapače, s užitkom dočekuje i otvorenih ruku dopušta im da ga vode. Ova je knjiga savršen izbor za sve one koji smatraju da život prestaje nakon šezdesete, kao i za one koji misle da na selu više nema života. Baba Dunja dokazat će im da su u krivu i još će jednom potvrditi onu staru – godine ipak jesu samo broj. Volite li nesvakidašnje priče koje izlaze iz vaše zone komfora, savršeno realizirane likove, te se usudite uroniti u vrlo neobičan svijet, ova knjiga neće vas razočarati.