Foto: Anto Magzan/PIXSELL ČELNIK Mosta Božo Petrov obratio se novinarima u Metkoviću. Govorio je o svojim sastancima s Todorićem i političkoj situaciji u zemlji.   "Znam da obitelj Todorić mene doživljava krivcem za raspad svoga carstva, zato sada optužuju mene za veze s Rusima. Iako su oni s Rusima poslovali dugi niz godina. To što su stvorili preko 40 milijardi kuna duga, a što su ih HDZ i SDP podržavali, o tome se šuti. Meni je drago što se sada obitelj Todorić uključila u lokalnu kampanju za HDZ. Neka se za mene ne brinu, ja sam razgovarao s dobavljačima i zbog njih sam tražio otvaranje teme Agrokora u vladi", rekao je Petrov.   "U trenutku kada sam od malih poljoprivrednika i dobavljača čuo da je kritična situacija, probao sam pričati s Marićem, ali od njega nisam dobio odgovor. Onda sam dobio druge informacije i tražio u vladi da se otvori taj razgovor, ali govorili su mi da preuveličavam i da je situacija dobra. Onda sam tražio od dobavljača da se obrate Todoriću. Meni je bilo bitno da se u vladi otvori priča o Agrokoru. Tri mjeseca prije toga HBOR je dao kredit Agrokoru, a mi kao partneri smo to saznali u javnosti. Mi smo prije sastanka s Todorićem u vladi tražili da se pokažu izvješća. Ja sam tada tvrdio da nam prijeti Armagedon. Ono što nam je bilo bitno je to da kada se jednom otvori ta tema pred petnaest svjedoka, onda više nema uzmicanja. Nakon toga, kada su se moje tvrdnje pokazale točnima, dogodio se razgovor s Todorićem. Most mu je jasno dao do znanja da neće dobiti milijardu kuna. Prvo sam razgovarao s dobavljačima, zatim smo dobili financijska izvješća, a onda sam se tri dana pred sastanak s Todorićem našao s direktorom Sberbanke. Ja sam mu rekao da znamo da su izvješća katastrofa, ali da tu priču neće voditi banke. Ono što je najvažnije od svega, mi smo bili suglasni u vladi da se problem krene rješavati. Most se u vladi nakon svega toga zalagao da vlade ne mogu biti vlasnici ni na početku ni na kraju restrukturiranja. Ja sam rekao da hrvatske kompanije moraju biti konkurentne. Treća stvar koju smo tražili je da dobavljači budu ti koji će prvi dobiti novac. Ja sam i bankama rekao da mi nije u interesu da banke uđu u vlasništvo", pričao je Petrov. "Rekao sam Todoriću da neće dobiti novac"  "Ja ću ponoviti kako su sastanci išli. Prvo sam razgovarao s dobavljačima i malim poljoprivrednicima. Onda sam dva puta pokušao razgovarati s Marićem, a zatim sam opet razgovarao s dobavljačima. Nakon toga sam opet probao pričati s vladom", rekao je Petrov. Nakon toga se odradio sastanak i s predstavnikom Sberbanke. Petrov je rekao da su banke i ranije pokušavale doći do njega s namjerom da uđu u vlasništvo Todorića.   "Nakon toga se napravio sastanak s gospodinom Todorićem. Ja sam mu rekao da nema pravo na vlasništvo, da neće dobiti milijardu i pol kuna i da država nije njegova samoposluga. Nastavili smo na istim tim principima graditi scenarije i tražili da banke ne mogu postati vlasnici i da su dobavljači prvi koji moraju dobiti sredstva. Todorić ne može biti vlasnik ni jedne jedine dionice", rekao je Petrov novinarima.   Na pitanje kako su HDZ-ovci reagirali, Petrov je rekao da to treba pitati njih.   "To ćete trebati pitati Plenkovića i Dalić. Oni odgovaraju za svoje riječi i svoja djela, a ako će biti pošteni, onda će potvrditi da sam sve ovo govorio njima. Posebno sam im rekao da ne želim da se dogodi ruski geopolitički utjecaj. Most će uvijek biti za dobavljače, za male poljoprivrednike i obrtnike. Mi nikada nećemo štititi banke jer znamo da su one bile te koje su zadnjih 20 godina iscrpljivale sve one koji se bave poduzetništvom. Umjesto kamate od dva posto koliko su davale u matičnim zemljama, nama su davale do osam posto", rekao je Petrov.