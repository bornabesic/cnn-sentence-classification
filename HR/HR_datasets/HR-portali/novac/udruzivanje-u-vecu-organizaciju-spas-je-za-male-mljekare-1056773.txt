Može li udruživanje u proizvodne organizacije podići male proizvođače mlijeka? Mljekara je u Slavoniji iz godine u godinu sve manje, u nekim se selima gotovo nitko više ne bavi tom nerentabilnom proizvodnjom, pa u udrugama drže kako je ovakav oblik udruživanja jedna od posljednjih slamki spasa onemoćalog mljekarskog sektora. Proizvođači bi se u slučaju povezivanja morali koncentritrati na jedan proizvod, u ovom slučaju na mlijeko i mliječne prerađevine. – Žele li postati konkurentniji na tržištu, optimizirati troškove, pojeftiniti proizvodnju i ojačati svoje pregovaračke pozicije s otkupljivačima, mali bi se proizvođači morali udružiti u organizacije – kaže Miroslav Kovač, upravitelj Uzgojnog poslovno-obrazovnog centra “Simentalac” iz Kutjeva. Njegovo mišljenje dijeli i Ivan Klasnić, predsjednik Udruge proizvođača mlijeka Brodsko-posavske županije, koji na svojem obiteljskom poljoprivrednom gospodarstvu u Slavonskom Kobašu ima 23 muzne krave i 18 junica. Prema njegovim riječima, podršku udruženim malim mljekarima ovih je dana dala i Europska komisija, koja putem partnerskog odnosa nudi mogućnost povlačenja sredstava iz europskih fondova. Međutim, još ima proizvođača koji se, razočarani niskom otkupnom cijenom mlijeka i teškom situacijom u mljekarskom sektoru, protive takvom obliku rada. – Imamo saznanja da velike mljekare pritišću proizvođače koji se žele učlaniti u organizaciju. Vjerujem da će pritisak s vremenom oslabjeti, a dobro je i što se sada možemo izravno obratiti Europskoj komisiji koja stoji iza nas – ističe Klasnić. >> Zašto vodu plaćamo više od mlijeka? >> U Zagorju zbog niske cijene mlijeka od 18 tisuća krava ostalo 5658