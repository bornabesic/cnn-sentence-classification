NA obiteljskom ručku jedne hrvatske obitelji, započela je rasprava o nadolazećim izborima. Otac, najglasniji na stolu, tvrdio je da HDZ mora ostati na vlasti jer su obećali rast mirovina i gradnju Pelješkog mosta.   Majka je pak zagovarala povratak SDP-a i Narodne koalicije objašnjavajući pritom kako socijalna sigurnost mora biti prioritet svake vlade. Obećali su i da će otvoriti 80,000 radnih mjesta, dodaje majka.   Baka je rekla kako će ona svoj glas opet dati Bandiću jer jedini radi od jutra do sutra. Ako Milan bude premijer, dat će 9,000 kuna mjesečno za svako dijete, besplatan javni prijevoz za umirovljenike s mirovinom manjom od 3,000 kuna, a omogućit će i besplatan prijevoz i besplatne udžbenike za djecu. Došao je red da se čuje i najstarijeg člana obitelji, djeda Ivana, koji je do tada šutio. Duboko je udahnuo i započeo monolog: “Kakve vi budalaštine pričate, sve su te vaše stranke prošlost. Pa je l' moguće da vi još niste čuli za novu stranku na našoj političkoj sceni? Obećali su pred svima da će nas spasiti iz ove bijede u koju smo upali ni krivi ni dužni. Zovu se Svima Svega. To je tako divna stranka, kao iz neke bajke. Rekli su da će zaposliti sve nezaposlene i da će biti posla ne samo za one sa školom, već i za one bez nje. Svi će napokon imati svoje mjesto u društvu i dobit će priliku da rade. Više neće biti siromašnih, a kamoli beskućnika. Svi će od države dobiti stanove dostojne čovjeka, sve će im to država dati. Kad dođu na vlast, škole i vrtići će biti besplatni, čak i fakulteti. Svi će moći studirati, bez obzira na prosjek. Kažu da svima treba dati jednaku šansu da budu uspješni. Povećaj porez, digni kredit, svima svega, nemoj štedjeti! Svaki grad dobit će besplatni gradski prijevoz, a do svakoga sela, čak i onog najzabačenijeg, bit će izgrađena nova cesta. Cestarina se više neće naplaćivati hrvatskim građanima, već samo strancima. Obećali su i da će svako selo dobiti novi trg, a svaki grad novu fontanu. Zdravstvo će biti u potpunosti besplatno, a svako mjesto s više od tisući žitelja dobit će svoju ambulantu. Tako će stvoriti radna mjesta i za mlade doktore, ali i za radnike koji će nam to sve izgraditi. Napokon će i nama ruže procvjetati! Ali to nije sve! Za svako novorođeno dijete država će roditeljima darovati po 50,000 kuna. Djeca su naša budućnost i to je jedini način da se Hrvatska ne pretvori u starački dom. Kad Svima Svega dođe na vlast, ponovno će djeca sretno trčati parkovima i penjati se po drveću kao nekad. Ako netko slučajno na kratko bude nezaposlen, što će biti iznimna rijetkost, primat će naknadu od države u iznosu od osamdeset posto prosječne hrvatske plaće. Novac koje su dosadašnje vlasti pokrale bit će vraćeni narodu i to s kamatama. Svaki građanin će od tog novca dobiti najmanje 20,000 kuna, a možda i više. Gospodarstvo će tada naglo porasti, a Švicarci će početi doseljavati u Lijepu našu, vjerujte mi. Svi oni…”. Djed bi vjerojatno nastavio nabrajati obećanja unedogled da ga najmlađi unuk, desetogodišnji Borna, nije iznenada prekinuo pitanjem: “Dida, a tko će to sve platit’?” *Stranica "Protiv poreza" inicijativa je građana koji se zalažu za smanjenje porezne presije u Hrvatskoj. Ciljevi ove inicijative su: povećanje svijesti građana o štetnosti poreza za gospodarstvo ukidanje nepotrebnih poreza i nameta, smanjenje ovlasti države i stvaranje uvjeta za gospodarski rast. *Stavovi izneseni u kolumnama i komentarima su osobni stavovi autora i ne odražavaju nužno stav redakcije Index.hr portala