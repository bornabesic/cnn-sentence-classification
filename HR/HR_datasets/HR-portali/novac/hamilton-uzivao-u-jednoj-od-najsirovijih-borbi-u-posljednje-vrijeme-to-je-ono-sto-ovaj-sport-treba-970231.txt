Foto: Getty Images/Guliver Image LEWIS HAMILTON je nakon pobjede na VN Španjolske oduševljeno ustvrdio da je uživao u borbi sa Sebastianom Vettelom i proglasio ju jednom od "najsirovijih" borbi u posljednje vrijeme. Hamilton je nakon gubitka vodstva na startu utrke uz pomoć Mercedesove taktike došao u poziciju da napadne Vettela koji je tada bio na tvrđim gumama, a posao je obavio u 44. krugu kada je preuzeo vodstvo i zadržao ga do kraja utrke. "Seb je bio tako brz ispred mene, bilo je jako teško držati korak s njim", rekao je Hamilton kojemu je ovo druga pobjeda u sezoni. "Bila je to jedna od najsirovijih borbi koje se mogu sjetiti u posljednje vrijeme, što mi se svidjelo. To je ono što ovaj sport treba, da svaka utrka bude kao ova i to je ono što me privuklo utrkivanju. Imati bliske borbe s njim, četverostrukim svjetskim prvakom, nevjerojatno je. Na kraju smo bili blizu i jako, jako blizu kontakta u prvom zavoju". Hamilton je Vettelu rekao da vjeruje da mu je ostavio dovoljno mjesta prilikom pretjecanja za vodstvo. "Ostavio sam ti mjesta, inače bismo se sudarili. Bilo je blizu, bilo je zabavno. U žaru trenutka teško je znati kako je to izgledalo izvan bolida, čini mi se da sam ostao bez prostora, ali bio sam pokraj njega. Ali takvo bi utrkivanje trebalo biti i to volim, ne bih to mijenjao ni za što na svijetu", rekao je Hamilton. Britanac je pohvalio i svoju momčad koja je odabrala pravu strategiju nakon što su izgubili vodstvo na startu utrke. "Momčad je odradila sjajan posao sa strategijom, bila je ovo jedna od najtežih utrka, držati korak s njim, vozio je fantastično. Posljednja dionica, 25 krugova, kad su mi rekli da moram voziti do kraja na tim gumama…mislio sam da će me sustići do kraja, ali uspjeli smo. Ferrari je odradio sjajan posao s brzinom koju imaju i jako je blizu između nas". Vettel nakon prvih pet utrka ima šest bodova prednosti ispred Hamiltona.