Ilustracija: 123rf PLASTIČNE vrećice jedan su od najvećih neprijatelja okoliša, a prosječan Hrvat ih godišnje potroši preko 150. Iako se mogu reciklirati, problem čini njihovo neodgovorno jednokratno korištenje, nakon čega ih mnogi jednostavno odlože u okoliš. Zbog toga Hrvatska donosi novi pravilnik o ograničavanju uporabe plastičnih vrećica. Pravilnik o ambalaži i otpadnoj ambalaži koji se mijenja, prenosi odredbe Direktive EU koja se odnosi na potrošnju plastičnih vrećica. To podrazumijeva naplatu vrećica koje su podijeljene na lagane i vrlo lagane, kazala je načelnica Sektora za održivo gospodarenje otpadom pri Ministarstvu zaštite okoliša i prirode, Sanja Radović Josić.   "Da to bude jasnije, vrlo lagane plastične vrećice koje mogu biti izuzete iz te obavezne naplate su one koje u trgovini skidamo s rolice kad kupujemo voće i povrće. Dakle, to su te vrećice koje služe za higijensku zaštitu proizvoda. Sve ostale vrećice spadaju pod obavezu naplate."Ovo nije novost, jer je prije nekoliko godina uvedena naplata plastičnih vrećica. Pokazalo se, tvrdi Josić, da je uslijed naplate smanjena potrošnja vrećica za čak 60 posto. Novina je da će sad to morati raditi svi. Edukacija na prvom mjestu   "Što pokazuje da je mjera dobra, jer svaki put kad građanin mora za nešto platiti, naravno da će razmisliti hoće li to kupiti ili ne. Ono što je još važnije od same naplate je edukacija i informiranje građana. Dakle, ono što uvijek kažemo: ‘sama plastična vrećica nije loša, ona se može reciklirati. Međutim, ona postaje loša neodgovornim ponašanjem, kad je bilo tko od nas baci u okoliš i ona naravno u tom trenutku predstavlja onečišćenje okoliša i stvara probleme.‘"A probleme stvaramo životinjskom svijetu, posebno onom morskom. Da ne bude zabune, hranidbeni lanac opet završava na nama ljudima. Stoga i Prijatelji životinja pozdravljaju prijedlog izmjene Pravilnika o ambalaži, kazala je ispred ove udruge Antonija Magaš.   "Zbog toga što ih one jako lako zamjenjuju za hranu. Znači, one ih progutaju i to ne mogu probaviti i zbog toga umiru, a druga problematika je kod malih životinja, koje se mogu u njih zapetljati i ugušiti."Uvođenje naplate plastičnih vrećica dobar je prvi korak, kaže Magaš i dodaje kako je primjer Irske pokazao da se tada njihova potrošnja smanjila za čak 10 puta. Kao alternativu preporuča korištenje platnenih torbi ili debljih plastičnih vrećica koje se mogu iskoristiti više puta. Doduše, problem nije uvijek samo u neodgovornim pojedincima. Ponekad su to i skupljači otpada, koji brižno razdvojeni otpad ekološki osviještenih građana jednostavno utrpaju u isti kamion i istovare na istu hrpu. Iz ministarstva stoga građane upozoravaju da obavezno reagiraju, evo i kako. Sanja Radović Josić.   "Naravno, uvijek se može obratiti Ministarstvu zaštite okoliša i energetike, ali prije svega bi se trebali obratiti svojoj općini, gradu i komunalnoj tvrtku koja to radi, odnosno komunalnom redarstvu na svom području. Ukoliko izlazi Ministarstvo zaštite okoliša putem inspekcije zaštite okoliša, ipak će to biti puno rjeđe. Znači komunalna redarstva su ta koja bi trebala kontrolirati."