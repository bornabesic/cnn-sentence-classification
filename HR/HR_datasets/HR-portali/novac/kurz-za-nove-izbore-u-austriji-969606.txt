Foto: Hina AUSTRIJSKI ministar vanjskih poslova i član predsjedništva Austrijske narodne stranke (ÖVP) Sebastian Kurz odbacio je u četvrtak u Beču ponudu preuzimanja funkcije potkancelara i nastavka koalicije sa Socijaldemokratskom strankom Austrije (SPÖ) te se izjasnio za prijevremene izbore.  "Mislim da odluku o tomu u kojem smjeru se sada treba kretati naša zemlja trebaju donijeti građani na prijevremenim izborima", rekao je Kurz na izvanrednoj konferenciji za tisak u Beču. On je dodao kako je svjestan da "mnogi to vide drugačije", ali da on smatra kako su raspuštanje vlade i prijevremeni izbori "najbolje rješenje".  On je time odbacio ponudu austrijskog kancelara Christiana Kerna (SPÖ), koji je Kurzu ponudio da zauzme mjesto potkancelara u zajedničkoj, koalicijskoj socijaldemokratsko-narodnjačkoj vladi, nakon što je predsjednik ÖVP-a i potkancelar Reinhold Mitterlehrer u srijedu podnio ostavku na stranačke dužnosti zbog „nedovoljne podrške unutar stranke“, posebice u svezi s trajnim trzavicama unutar koalicijske vlade. Neodgovorno nastaviti s ovom Vladom  Kurz je rekao kako bi bilo neodgovorno nastaviti s radom vlade u novonastaloj situaciji.  "Nastavak rada u ovakvim okolnostima bi značio i nastavak sukoba među strankama vladine koalicije što bi se pretvorilo u trajnu predizbornu kampanju", rekao je Kurz.  Odluka o tomu hoće li Sebastian Kurz preuzeti vodstvo ÖVP-a bit će donesena na stranačkom sastanku u nedjelju.  Austrijski kancelar Kern se zalagao za nastavak rada koalicijske vlade te je izrazio mišljenje kako "niti jedan problem ne bi bio riješen novim izborima".  Desno-populistička Slobodnjačka stranka Austrije (FPÖ) se još jučer izjasnila za prijevremene izbore.  Prema posljednjim ispitivanjima javnog mnijenja, FPÖ je s 32 posto pojedinačno najjača stranka, iz koje slijede SPÖ s 28 i ÖVP s 22 posto glasova.