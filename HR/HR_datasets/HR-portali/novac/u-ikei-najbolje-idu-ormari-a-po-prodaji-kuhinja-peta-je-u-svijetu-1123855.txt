Pokraj zagrebačke robne kuće Ikea iduće godine počinje gradnja modnog outleta na 5000 m2 s 90 lokala prosječne površine 170 m². Zakupci će ih moći i spajati za potrebe većih dućana, a po završetku te prve faze projekta pod imenom Designer Outlet Croatia, u kojemu sudjeluje sestrinska tvrtka Ikea Centres, u 2018. godini otvorit će se i 400 novih radnih mjesta, najavio je jučer u novootvorenoj probnoj kući Ikee u središtu Zagreba Stefan Vanoverbeke, direktor tvrtke Ikea Hrvatska te regionalni direktor Ikea South East Europe (SEE). Dobar biznis Novi poslovni pothvati ovog najvećeg trgovca namještajem u svijetu na tragu su, naravno, i odličnih poslovnih rezultata u Hrvatskoj. U drugoj godini poslovanja na našem tržištu (od 1. rujna 2015. do 31. kolovoza 2016.), Ikea je ostvarila 567,7 milijuna kuna prometa (72,4 milijuna eura) bez PDV-a, što predstavlja rast od 5,8% u odnosu na prvu poslovnu godinu, u kojoj su pak za više od 15% premašili plan. Od ukupnog prometa robna je kuća ostvarila 535,7 milijuna kuna (68,3 mil. eura), Ikea Food 27,4 milijuna kuna (3,5 mil. eura), a od prodaje prikupljenog recikliranog otpada ostvarena je dobit od 174.000 kuna. Zvuči nevjerojatno, no tvrtka je ove godine u nas prodala čak 3300 kuhinja što je stavlja na peto mjesto po broju prodanih kuhinja između svih 340 robnih kuća Ikea u svijetu. – U drugoj godini rada ostvarili smo izvrsne prodajne rezultate i otvorili online kanal prodaje da bismo hrvatskim kupcima bili još dostupniji. Nastavit ćemo razvijati i prilagođavati ponudu i uslugu na zadovoljstvo naših posjetitelja, a novost koja će ih zasigurno obradovati jest otvaranje pick-up pointa u Splitu koji planiramo pokrenuti sljedećih 12 mjeseci – najavio je Vanoverbeke ističući da je odličan rast utemeljen na njihovu jedinstvenom demokratskom dizajnu i razvoju novih usluga. Moguća još jedna robna kuća U prvih pet mjeseci novopokrenute internetske trgovine zabilježeno je 3000 online narudžbi, a najviše ih je došlo iz Splitsko-dalmatinske županije, Grada Zagreba te Primorsko-goranske, Istarske i Zadarske županije. Fokus razvoja internetske prodaje bit će na smanjenju cijena dostave i poboljšanju kvalitete ukupnog korisničkog iskustva. Novosti u 2017. bit će plaćanje gotovinom pri dostavi te online planiranje kuhinja putem aplikacije Skype, najavljeno je iz robne kuće Ikea koju je lanjske godine posjetilo više od 1,6 milijuna posjetitelja, dok ih je web.stranica IKEA.hr imala više od pet milijuna. Najprodavaniji proizvodi iz asortimana namještaja su Algot rješenja za skladištenje prodana u 124.849 primjeraka, a najprodavaniji dodaci tanjuri Oftfas (819.000 komada). I te kako drže do održivog razvoja, ulaganja u lokalnu zajednicu... Jednakost je vrijednost na kojoj grade poslovanje pa tako u robnoj kući Zagreb radi 55% žena, dok menadžerski tim čini njih 60% što Hrvatsku stavlja iznad globalnog prosjeka Ikee. Doznajemo da dugoročno nije isključena još jedna robna kuća Ikee u RH. Ikea SEE ima, potvrđeno je, ambiciozan plan širenja u vidu otvaranja 13 robnih kuća u regiji (RH, Srbija, Slovenija i Rumunjska) do 2025. godine.   >>IKEA u energiju ulaže još 600 milijuna eura