Foto: Guliver Image/Getty Images U FINALU Europa lige odigranom u Stockholmu Manchester United pobijedio je Ajax s 2:0 i po prvi put u povijesti osvojio je ovaj trofej, jedini koji mu je nedostajao u prebogatoj trofejnoj kolekciji. Osvajanjem pokala čija je preteča bio Kup Uefa, United je ušao u klub petorice veličanstvenih, pet klubova koji u osvajali i Kup/Ligu prvaka, Kup pobjednika kupova i Kup Uefa/Europa lige.  Do sada su se s tim uspjehom mogli pohvaliti samo Ajax, Juventus, Bayern i Chelsea - od večeras je u ovom sjajnom društvu i United. Jose Mourinho je osvojio ovaj naslov s Portom 2003., a dva je puta bio i prvak Europe, s Portom i Interom. Čovjek je stvarno rođeni pobjednik!  Golove vrijedne naslova postigli su Paul Pogba u 18. i Henrikh Mkhitaryan u 48. minuti.  Manchester United je suvereno došao do trofeja, presudilo je puno veće iskustvo  engleskog velikana, a to je bilo oružje protiv koje se momčad Ajaxa, inače najmlađa ikad u povijesti europskih finala, nije mogla dostojno suprotstaviti.   Utakmica je započela vrlo oprezno, a tek u 15. minuti napadač Ajaxa Traore je pokušao udarcem s desetak metara iznenaditi vratara Romera, koji s lakoćom to brani.  To je razbudilo englesku momčad koja je povela u 18. minuti sretnim pogotkom Pogbe, čiji je udarac s desetak metara pogodio u petu braniča Ajaxa Sancheza i prevario vratar Onanu. U 24. minuti Valencia je nakon solo-prodora opasno zaprijetio vratima Ajaxa, a u preostalih 20-tak minuta prvog dijela nizozemska momčad je imala veliku dominaciju u posjedu lopte, ali bez opasnosti za gol.   Manchester United je odmah na početku drugog dijela zabio i drugi gol - na ubačaj s kuta najviše je skočio Smalling proslijedivši loptu do Armenca Mkhtarijan, koji je na pet metara od gola okrenut leđima našao načina kako nogom pokraj Veltmanna pogoditi mrežu. U 65. minuti Fellaini je u odličnoj prilici, ali glavom s pet metara puca u vratara, a u 83. minuti nakon vrlo dugo vremena ozbiljnije je priprijetio Ajax, no udarac Sancheza iz daljine odlazi preko grede.U 87. minuti Lindgard je išao sam na vrata Nizozemaca, ali mu je u posljednji trenutak Sanchez odnio loptu. Nakon utakmice uslijedilo je veliko slavlje Engleza, kome se pridružio i Zlatan Ibrahimović, koji zbog teške ozljede koljena nije mogao igrati finale u svojoj zemlji.   Bio je to ujedno čak 66. trofej Manchester Uniteda u povijesti kluba. U povijest se upisao i Jose Mourinho koji je osvajao europske trofeje s tri različita kluba. Na klupi Porta je osvojio Kup Uefa (2003) i Ligu prvaka (2004), dok je s Interom bio prvak Europe (2010). Portugalski stručnjak sada u europskim finalima ima skor četiri od četiri. Ajaxu je ovo bilo deseto finale europskih kupova, prvo nakon 1996. godine, te ukupno četvrti poraz. 'Kopljanici' su do sada četiri puta bili europski prvaci (1971, 1972, 1973, 1995), a po jednom su slavili u Kupu kupova (1987) i Kupu Uefa (1992). Posljednje finale nekog kupa su igrali 1996. kada su izgubili od Juventusa u Ligi prvaka. AJAX - MANCHESTER UNITED 0-2 Pred 50.600 gledatelja na Friends Areni sudio je Damir Skomina iz Slovenije. Strijelci: 0-1 Pogba (18) , 0-2 Mkhitarijan (48) AJAX: Onana - Veltman, Sanchez, Matthijs de Ligt, Riedwald (de Jong, 82)- Klaasen, Shoene (de Boek, 70), Ziyech - Traore, Younes - Dolberg (Neres, 62) MANCHESTER UNITED: Romero - Valencia, Blind, Smalling, Darmian - Herrera - Mkhitarjan (Lindgard, 74), Pogba, Fellaini, Mata (Rooney, 90)- Rashford (Martial, 84)