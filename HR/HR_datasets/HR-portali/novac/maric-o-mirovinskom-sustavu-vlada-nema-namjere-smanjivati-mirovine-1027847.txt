'Nastojimo prijevremeno umirovljenje učiniti manje atraktivnim', istaknuo je Marić. Ministar financija Zdravko Marić i Zvonimir Savić iz Hrvatske gospodarske komore gostovali su U mreži prvog gdje su komentirali što za Hrvatsku znači prijedlog Europske komisije da naša zemlja iziđe iz Postupka prekomjernog deficita, što se sve krije u preporukama Bruxellesa i koje sve reforme Zagreb treba provesti kako bi javne financije bile stabilne, proračunski deficit pod kontrolom, a javni dug još manji. Ministar Marić rekao je kako su zadnje dvije hrvatske vlade prošle godine smanjile proračunski deficit na 0,8 posto BDP-a s 3,4 posto iz 2015. Uz to, javni dug pao je lani po prvi put nakon osam godina, i to za 2,5 postotnih bodova, na 84,2 posto BDP-a. Posebno je naglasio važnost toga da javni dug nije samo stabiliziran već i smanjen. Ministar očekuje da će tijekom lipnja Europska komisija donijeti odluku o izlasku Hrvatske iz Procedure prekomjernog deficita. Zvonimir Savić rekao je kako su ovakve poruke izuzetno pozitivne. Preporuka EK-a je priznanje naporima Ministarstva financija. Kaže kako je preporuka bila i očekivana jer je Hrvatska smanjila proračunski manjak u obimu koji je nadmašio preporuke, a istodobno je dovela putanju javnog duga u silaznu fazu. Prema njegovim riječima, to je jasna poruka širem okruženju, investitorima da se hrvatsko gospodarstvo razvija u pozitivnom smjeru. Uvjeren je da će to svakako pomoći Hrvatskoj u poboljšanju kreditnog rejtinga te da će pozitivno djelovati i na odluke potencijalnih investitora oko ulaganja u zemlju. Marić je naglasio kako je izlazak iz Procedure prekomjernog deficita dobar korak, no da se tu ne može stati. Izlazimo iz korektivnog mehanizma no ostajemo u preventivnim mehanizmima koji su rigorozni. Podsjetio je kako Hrvatska ima još i makroekonomske neravnoteže. Mirovinski sustav i zdravstveni sustav koji su ocijenjeni dobrima, no fiskalno neodrživima. Sustav obrazovanja i njegova bolja povezanost s gospodarstvom. Jedan od problema je i javna uprava – tu treba napraviti iskorak ka kvaliteti usluga. Još uvijek nedovoljno iskorišteni potencijal državne imovine i javnih poduzeća. S velikom većinom preporuka komisije vlada se slaže, rekao je Marić. Govoreći o održivosti mirovinskog sustava, Savić je naglasio kako treba poticati radno sposobno stanovništvo da ostane na ržištu rada. Ministar Marić naglasio je kako Vlada nema namjere smanjivati mirovine. Ni u kojem scenariju reforme mirovnskog sustava ne govori se o tome. Na kritike EK-a na povlaštene mirovine, ministar Marić je rekao kako su one specifikum Hrvatske. Sve europske zemlje suočavaju se s istim problemom u mirovinskim sustavima. U slučaju Hrvatske ima efekata Domovinskog rata gdje je velik broj branitelja otišao u mirovinu po posebnim propisima. Promjene će se odnositi samo na nove mirovine po posebnim propisima. Nastojimo prijevremeno umirovljenje učiniti manje atraktivnim, istaknuo je Marić.