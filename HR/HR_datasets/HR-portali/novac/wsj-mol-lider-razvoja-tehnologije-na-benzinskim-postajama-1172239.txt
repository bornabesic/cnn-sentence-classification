Znameniti američki poslovni dnevni list "The Wall Street Journal" pozabavio se ovih dana s benzinskim postajama budućnosti. Među ekskluzivno društvo najznačajnijih svjetskih naftnih kompanija svrstao je i MOL grupu. Naftni giganti svijeta iznijeli su vizije benzinskih postaja budućnosti, odnosno kako će sutra kada potreba za naftom počne opadati zadržati i poboljšati svoja maloprodajna mjesta. Kompanije poput Shella, BP-a, Totala i MOL-a iznijele su načine unaprjeđenja goriva, širenja ponude s LNG-om, vodikom, električnim brzim punjačima, prehrambenim proizvodima, ugostiteljskim uslugama. WSJ prenosi procjenu konzultantske tvrtke Wood Mackenzie kako će električni automobili vjerojatno smanjiti potražnju za benzinom u SAD-u za pet posto, a moguće i do 20 posto do 2035. godine. Upravo zato svjetski naftni divovi pripremaju se za novo okruženje, a WSJ ističe primjer MOL-a kao jedne od naprednijih naftnih korporacija: "U Mađarskoj, naftna tvrtka MOL grupa razmatra načine integriranja svoje maloprodajne ponude s razvojem autonomnih automobila i širenjem dijeljenje vožnje ("ride sharing"). MOL-ov šef maloprodaje Peter Ratatics nudi viziju tvrtke koja će u tom pogledu pružati uslugu s velikim brojem autonomnih vozila. - Za 10 ili 15 godina, kupci bi mogli dok su na poslu čak odlučiti što žele za večeru, a MOL automobil će ih kasnije pokupiti s namirnicama koje su već pripremljene i spremljene odostraga", kazao je Ratatics za The Wall Street Journal. Dok neke od velikih kompanija eksperimentiraju s mobilnim aplikacijama kako bi ubrzali proces punjenja goriva, planiraju povećanje ponude LNG-a na postajama ili njihovo pretvaranje u prehrambene supermarkete, MOL grupa gleda i dalje. Prema vremenu kada će benzinske postaje postati prilika za novu i bolju budućnost.