Bilo da se predstavljate nekome na poslu ili upoznajete novu osobu na neobaveznoj kavi, vaše prve riječi ostavljaju trajan dojam – piše Independent.   - Loše odabrane i nesvjesno birane izjave mogu biti loše ne samo po prvi dojam koji ostavljate, nego mogu itekako loše utjecati i na vaš kredibilitet, odnose, ali i mogućnosti za napredovanje u karijeri – tvrdi Darlene Price, autorica knjiga i predavanja na ovu temu. Stručnjakinja za komunikaciju smatra da je većina ljudi nervozna pri uspostavljanju novih kontakata, osobito kad je riječ o susretima profesionalne prirode. Tada smo, nažalost, skloniji 'govoriti bez razmišljanja', brže i više no što je potrebno. I zato, sljedeći put kad pristupite novoj osobi u vašem životu, pokušajte izbjeći sljedeće izjave i pitanja.   1. 'Moj šef je kreten. Mrzim tvrtku u kojoj radim.' - Najgori dojam koji možete ostaviti kod druge osobe je velika doza negativnosti – govori Price. Čak i ako je ono što govorite istina, stručnjakinja za komunikaciju smatra kako je potpuno nepotrebno novim ljudima u svom životu otkrivati vlastito mišljenje o korporativnim problemima.   2. 'Koliko zarađuješ?' Nastavno na proteklo pitanje, i ovo je jedno od onih koje bismo trebali izbjegavati. Čovjekova zarada njegova je privatna stvar i jednostavno se smatra nepristojnim postaviti to pitanje.   3. Otkrivanje svog seksualnog opredjeljenja - Ova je tema apsolutno neprihvatljiva za prve kontakte s ljudima, osobito ako su oni poslovne prirode - smatra Price i upozorava da je nekim pojedincima nelagodno o tome govoriti, a nalazite li se u potencijalnoj profesionalnoj situaciji, tema može prouzročiti i nepotrebne krive dojmove.   - Nikoga ne bi trebalo zanimati vaše seksualno opredjeljenje i nikome ga na prvu niste nužni iznijeti – tvrdi komunikacijska stručnjakinja.   4. 'Sviđa mi se tvoja haljina' Darlene Price smatra kako je nepristojno komentirati nečiji izgled pri prvom susretu, bez obzira jesu li vaši komentari pozitivni ili ne. Ovo se osobito odnosi na profesionalne situacije, jer tada vaše izjave mogu ostaviti pogrešan dojam flerta.   5. 'Razvodim se' Prolazite li kroz problematičan životni period, pokušajte jadanje ostaviti za najbolje prijatelje. Pri upoznavanju potpuno nove osobe nepotrebno je znositi ovakve intimne detalje – savjetuje Price i naglašava da posebno pripazite u kontaktu s poslovnim partnerima s obzirom na to da mogu dobiti dojam da zbog privatnih problema niste u mogućnosti dati svoj profesionalni maksimum.   6. 'Vjerojatno ste čuli o meni da…ali, nemojte se obazirati na to' - Nemojte privlačiti pozornost na eventualne priče ili tračeve koje je osoba koju upoznajete mogla o vama ranije saznati – savjetuje stručnjakinja za komunikaciju Darlene Price. Ona smatra kako time samo dajete na značaju onome što zapravo ne želite da drugi znaju, i to je stoga sasvim nepotrebno. Uostalom, osoba možda ni nije čula ništa loše, ali ni dobro o vama, zašto se sami otkrivati ranije no što je potrebno.   7. 'Jeste li čuli da….' Širenje glasina je apsolutno nepotrebno pri prvom upoznavanju. Nije pristojno ni ugodno ni u privatnim situacijama s novom osobom u vašem životu, a u prvim poslovnim kontaktima je u potpunosti neprimjereno. - Jednom kad u društvu ili radnoj sredini dođete na glas 'tračera', ta će vas karakteristika pratiti zauvijek. Pokušajte to izbjeći - zaključuje Independent.