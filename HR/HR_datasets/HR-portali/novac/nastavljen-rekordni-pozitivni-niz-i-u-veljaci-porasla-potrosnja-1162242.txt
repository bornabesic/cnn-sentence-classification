U Hrvatskoj je u veljači potrošnja porasla 5,7 posto na godišnjoj razini, znatno brže nego mjesec dana prije, čime je nastavljen rekordni pozitivni niz koji traje već 30 mjeseci, pokazuje druga procjena Državnog zavoda za statistiku. DZS je u ponedjeljak objavio drugu procjenu, koja se ne razlikuje od prve od prije desetak dana, a prema kojoj je promet od trgovine na malo, što su ga ostvarili svi poslovni subjekti koji se bave tom djelatnošću bez obzira na svoju pretežnu djelatnost, u veljači, prema kalendarski prilagođenim podacima, nominalno porastao za 8,4 posto, a realno za 5,7 posto u odnosu na isti mjesec prošle godine. To je brži rast nego mjesec dana prije, kada je promet u trgovini na malo ojačao 2,6 posto na godišnjoj razini. Tako je nastavljen rekordni pozitivni trend, s obzirom da potrošnja raste već 30 mjeseci zaredom, što nije zabilježeno od kada DZS vodi te podatke. U veljači je najviše, za 3,3 posto na godišnjoj razini, porastao promet u trgovini na malo neprehrambenim proizvodima (osim gorivom), dok je promet u maloprodaji hranom, pićem i duhanskim proizvodima pao za 3,2 posto. Promet u trgovina na malo, osim trgovine motornim vozilima, porastao je, pak, 2,7 posto, dok je promet u maloprodaji u ostalim djelatnostima skočio 15,7 posto. U veljači je promet u maloprodaji porastao i na mjesečnoj razini, pa je tako bio realno za 3,6 posto veći nego u siječnju. U prva dva mjeseca ove godine potrošnja je, pak, porasla 4,1 posto u odnosu na isto lanjsko razdoblje, pa je pozitivan trend ušao u četvrtu godinu. Prošle je godine promet u trgovini na malo porastao 4,0 posto u odnosu na 2015., pa je to bila treća godina zaredom kako potrošnja raste, i to brže nego prethodnih godina. Analitičari kažu da na rast prometa u trgovini na malo utječu dobri turistički rezultati, kao i trend rasta plaća koji traje još od početka 2015., kada su uvedene porezne promjene na dohodak. >> Domaći turisti lani u Hrvatskoj potrošili bar 1,5 milijardi eura >> Potrošnja se uspinje već 29. mjesec, ali je niža nego 2008. 