Janaf je u prvom tromjesečju ostvario neto dobit u iznosu od 68,5 milijuna kuna, što je za 27,5 posto više nego u istom razdoblju lani, a 38,7 posto više od plana. Državna tvrtka koju vodi Dragan Kovačević ponovno bilježi rekordan rezultat, a već tri godine raste joj dobit. Rasli su i ukupni prihodi tvrtke pa je tako u tri mjeseca tvrtka uprihodila 182,7 milijuna kuna, što je za 4,2 posto više od prvog lanjskog kvartala, dok su istodobno ukupni rashodi smanjeni za 8,4 posto, na 99,2 milijuna kuna. Na međunarodnom tržištu ostvareno je 128,2 milijuna kuna ili 71,3 posto prihoda od temeljne djelatnosti. Janaf je u prvom tromjesečju transportirao ukupno 1,7 milijuna tona nafte, što je 29,5 posto više nego godinu prije, od čega čak 1,3 milijuna tona nafte za inozemne kupce. U prva tri mjeseca ove godine Janaf je uložio 83,7 milijuna kuna. Ugovoreni a neizvršeni radovi i usluge do kraja ožujka ove godine iznose 341,8 milijuna kuna.