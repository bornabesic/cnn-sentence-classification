Slovenski trgovački lanac Mercator objavio je u četvrtak da u njegovu poslovanju i odnosu s dobavljačima i zaposlenima nema promjena te da redovno ispunjava svoje obveze, unatoč teškoćama njegova vlasnika, Agrokora. Teškoće koje zbog servisiranja dugova ima koncern Agrokor kao vlasnik Mercatora neće imati izravnih negativnih posljedica na slovenskog trgovca, navode u Mercatorovoj upravi. Kako pojašnjavaju, sporazum o refinanciranju duga koji su postigli s bankama i važi do 2020. godine, Mercatoru daje veliku mjeru financijske samostalnosti u odnosu na Agrokor u pogledu raspolaganja sredstvima. Kako tumače slovenski mediji, spomenuti ugovor s bankama ograničava mogućnost da vlasnik Mercatora tvrtku "financijski iscrpljuje" preko garancija, kredita ili isplaćivanja dividendi. Uprava Mercatora uz to navodi da je prema sporazumu sa sindikatima prilikom ulaska Agrokora u njegovu vlasničku strukturu do rujna ove godine na snazi i socijalni dogovor o razini zapošljavanja i otpuštanjima, da Mercator u roku ispunjava obveze prema dobavljačima i da su to u više od 50 posto slučajeva slovenski dobavljači od kojih godišnje kupi robe za pola milijarde eura. Koncern Agrokor u Hrvatskoj i zemljama okruženja ima oko 50 tvrtki sa 60.000 zaposlenih, od čega je oko 10.500 zaposlenih u slovenskom Mercatoru, još uvijek najvećem trgovačkom lancu i najvećem poslodavcu u susjednoj državi.