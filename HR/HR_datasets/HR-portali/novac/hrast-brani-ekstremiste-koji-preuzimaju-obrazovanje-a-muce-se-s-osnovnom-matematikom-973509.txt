Foto: FaH  IZ STRANKE Hrast odgovorili su na navode iz HNS-a o "eutanaziji reforme obrazovanja" u koju je vlada uključila i ultrakonzervativne Hrastovce.  >> Obrazovanje u Hrvatskoj preuzimaju ljudi ekstremniji od katoličkih svećenika  U svom odgovoru Hrast piše kako su ustavnu definiciju braka na referendumu podržale dvije trećine hrvatskih građana, te da, "prema HNS-u, očito sve te građane treba maknuti iz javnog prostora, a javni sektor prepustiti onoj jednoj trećini – koja je glasala protiv na referendumu o braku, koja nije bliska Crkvi i u kojoj nema članova Hrasta".  Koliko su Hrastovci pogodni za vođenje reforme obrazovanja, pokazuje i podatak prema kojem su manje od milijun građana, koliko je na referendumu glasalo za uvođenje odredbe o braku kao zajednici muškarca i žene u Ustav, proglasili za "dvije trećine hrvatskih građana".  Podsjetimo, na referendum o braku izašlo je nešto manje od milijun i pol birača (od ukupno 3,79 milijuna birača s pravom glasa na referendumu), pri čemu ih je manje od milijun (točnije oko 946 tisuća) glasalo "za". Kako to manje od milijun ljudi čini "dvije trećine hrvatskih građana", u Hrastu nisu pojasnili, ali su zato jasno dali do znanja kako barataju brojkama.