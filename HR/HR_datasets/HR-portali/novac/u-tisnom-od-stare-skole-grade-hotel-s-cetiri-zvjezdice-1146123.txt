Zgrada stare škole na trgu Rudina u Tisnom do kraja godine bi trebala postati luksuzni obiteljski hotel s četiri zvjezdice, zbog čega se mijenjao i prostorni plan, dok se kao investitori navode vlasnici šibenskog trgovačkog lanca Djelo - obitelj Slamić. Novim kapacitetom s 80-ak ležajeva Općina Tisno i obitelj Slamić uz produljenje turističke sezone, planiraju osigurati nova radna mjesta i osnažiti turistički potencijal županije. – Kao lokalnoj tvrtki ambicija nam je jačanje u županiji kroz vezivanje trgovine i turizma. Vrijednost ulaganja je između 20 i 30 milijuna kuna, pri čemu računamo i na dio sufinanciranja iz EU fondova. Planiramo otvaranje i 30-ak radnih mjesta, a od Šibensko–kninske županije očekujemo uključivanje u naš projekt. Gorući županijski problem upravo je manjak takvih radnih mjesta pa mladima želimo osigurati preduvjete da po završetku škole ostanu živjeti u županiji, pojasnio je izvršni direktor Djela Tedi Slamić. Istaknuo je da je Tisno na odličnom pokložaju zbog blizine cesta, aerodroma i susjednih gradova i naveo da hotel zamišlja kao spoj ponude izvorne domaće hrane i pića s obale ili OPG-a iz Dalmatinske zagore, uz potporu trgovine koja to svojom logistikom može i osigurati. Da će projekt obiteljskog hotela lokalnom turizmu stvoriti dodatnu vrijednost, u skladu s potrebama velikog broja gostiju koji ondje pristižu, slaže se i načelnik ove murteranske općine Ivan Klarin. – Općina je turistički vrlo atraktivna s nekoliko aduta, poput Garden festivala, a dosad smo se obično oslanjali na privatni smještaj. Ovdje, dakle, nije riječ samo o povećanju broja ležaja već povećanju kvalitete smještaja, poručio je. >> Ove godine otvara se 50 novih hotela! 