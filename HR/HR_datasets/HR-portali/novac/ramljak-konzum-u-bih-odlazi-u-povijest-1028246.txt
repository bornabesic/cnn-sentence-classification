Ramljak je kazao kako će Mercator preuzeti dobavljače i sve zaposlenike na sebe i na taj način će se raditi restrukturiranje dospjelih obveza. Izvanredni povjerenik za Agrokor Ante Ramljak izjavio je u četvrtak u Sarajevu kako će kao dio plana za restrukturiranje poslovanja koncerna na području Bosne i Hercegovine biti vraćen brend Mercatora, jer je procijenjeno kako će se na taj način očuvati radna mjesta u toj zemlji i nastaviti uspješno poslovanje trgovačkog lanca koji sada u BiH posluje pod brendom Konzuma. Ramljak je nakon sastanka s predstavnicima državnih i entitetskih vlasti u Bosni i Hercegovini predvođenih ministrom vanjske trgovine i ekonomskih odnosa Mirkom Šarovićem te ministrom financija Vjekoslavom Bevandom novinarima kazao kako će Mercator preuzeti dobavljače i sve zaposlenike na sebe i na taj način će se raditi restrukturiranje dospjelih obveza. Na sastanku su sudjelovali i direktori ostalih Agrokorovih kompanija u BiH – Konzuma BiH Tomislav Begić, Sarajevskog kiseljaka Tomislav Slišković, Velpra Živko Katana, Leda-Čitluk Miro Težulat te Super kartice Boris Barić, kao i predsjednik Uprave slovenskog Mercatora Tomislav Čizmić. Ramljak je pojasnio kako je nakon procjena utvrđeno da Agrokorove proizvodne tvrtke u BiH posluju “jako stabilno”, no pokazalo se i kako su trgovački lanci Konzum i Velpro ostvarivali rezultate koji nisu bili zadovoljavajući pa je odlučeno da se kroz postupak restrukturiranja trgovačko poslovanje ubuduće odvija pod znakovljem Mercatora. Obrazloženje je i kako je Mercator brend koji je prepoznatljiv na tržištu BiH te stoga nudi i “određeni sigurnost”.