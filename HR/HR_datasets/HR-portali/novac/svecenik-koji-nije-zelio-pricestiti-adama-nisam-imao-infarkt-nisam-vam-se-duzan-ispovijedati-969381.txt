Foto: Nova TV   NEDAVNI slučaj Alojzija Asića, župnika iz Gradišta koji dječaku s Downovim sindromom nije dozvolio da na prvoj pričesti bude za oltarom s ostalom djecom, podijelio je javnost. Nedugo nakon toga događaja, proširila se priča i da je župnik zbog infarkta hospitaliziran i da mise služi njegov zamjenik. Provjereno je stupilo u kontakt sa svećenikom, koji je opovrgnuo te navode. "Ne, ja služim mise, redovito. Malo sam pod kontrolom liječnika u selu, sve ovo drugo je netočno", kaže. "Ja se nisam dužan vama ispovijedati. Ne znam zašto vas zanima moje stanje", dodaje, a na pitanje o tome je li istina da se za njega potpisuje peticija za ostanak u Gradištu nije želio odgovoriti. "Crkva ima iskustvo od 2000 godina" Zvonimir Ancić, glasnogovornik Hrvatske biskupske konferencije, objasnio je što Crkva poduzima kada je riječ o spornim situacijama u kojima svećenikovo ponašanje ipak ne krši pravila Crkve, kao što je slučaj Alojzija Asića. "Postoji kanonsko pravo i Crkva ima iskustvo od 2000 godina kako u kojim situacijama postupiti. Postoji uklanjanje s neke službe ili oduzimanje službe, svođenje na laički stalež ili oduzimanje službe u potpunosti", objašnjava Ancić. "Ne smijemo zatvarati oči prema negativnim stvarima koje se dogode. U tom slučaju nam mediji i pomognu da se neke stvari brže riješe. Tu smo u nekom zdravom suodnosu, ali uvijek uz dobre namjere i u dobroj vjeri", dodaje.