Ulaskom u punopravno članstvo Europske unije Hrvatskoj su se otvorili izdašni strukturni i kohezijski fondovi iz kojih bi naša zemlja do 2020. mogla privući i više od 100 milijardi bespovratnih kuna. No, osim dobrog projekta koji mora zadovoljiti stroge zahtjeve briselske birokracije, najveći problem za većinu poduzetnika, posebice onih srednjih i malih, su financije. Naime, EU vrlo rijetko i samo u izuzetnim slučajevima financira neki projekt u 100 posto njegove vrijednosti već se najčešće radi o potpori između 40 i 80 posto vrijednosti, a što znači da investitor mora sam osigurati ostatak novca. Uz to, novac iz EU fondova se u pravilu dobiva nakon završetka projekta kad se ustanovi da je sva projektna i financijska dokumentacija uredna. EU najčešće daje potporu između 40 i 80 posto vrijednosti, a što znači da investitor mora sam osigurati ostatak novca Kako je većina poduzetničkih projekata milijunske vrijednosti, jasno je da sami poduzetnici teško mogu iz vlastitih izvora namaknuti vlastito učešće i premostiti financiranje dok ne stigne odobreni novac iz Bruxellesa. Zbog toga gotovo sve banke imaju posebne programe za predfinanciranje i sufinanciranje iz EU sredstava, a među njima se posebno ističe Hrvatska banka za obnovu i razvitak (HBOR) kojoj kao državnoj razvojnoj banci nije na prvom mjestu vlastita zarada nego intencija da se što više novca povuče u nacionalno gospodarstvo. HBOR ima četiri programa za specifične korisnike i to one u segmentu ruralnog razvoja, ribarstva i vinske omotnice, pa za privatni te javni sektor, a tu je i model za velike javno-privatne investicije u okvirima Plana ulaganja za Europu, tzv. Junckerov plan. Gotovo sve HBOR-ove kredite je moguće realizirati putem hrvatskih poslovnih banka ili pak izravnim kreditirajem razvojne banke. Na ovaj način se preko mogu dobiti krediti koji u pravilu pokrivaju 75 posto predračunske vrijednosti investicije, bez PDV-a, a moguće se razmatranje i kreditiranja s uračunatim PDV-om. HBOR kao vlastito učešće u pravilu prihvaća najviše 70 posto iznosa koji će korisnik dobiti iz EU fondova, dok u slučaju da se kredit realizira preko poslovnih banka taj udio ovisi o svakoj konkretnoj banci. HBOR-ovi krediti imaju minimalni iznos od 80 tisuća kuna i moguće ih je dobiti na rok od ukupno 15 godina uz tri do pet godina počeka. Kamata se određuje u svakom konkretnom slučaju, a može se spustiti i do vrlo primamljivih tri posto. U slučaju da se kreditiraju javne investicije, tada HBOR omogućuje kredite koji dosežu i 100 posto predračunske vrijednosti investicije bez PDV-a, a u ovom slučaju je minimalni iznos kredita 100 tisuća kuna. Jedan od uspješnih primjera korištenja sredstava EU fondova za unapređenje poslovanja uz pomoć HBOR-a je i baranjska vinarija obitelji Pinkert. Vinska priča obitelji Pinkert počela je početkom 20. stoljeća malim obiteljskim podrumom pored mjesta Suza u Baranji. Danas obrađuju 200 hektara zemlje od kojih je 12 ha vinograda te su površinom četvrti najveći privatni proizvođač grožđa i vina u Baranji. Kristina Pinkert U punom rodu proizvode osam različitih sorti vina, a za uloženi trud svake godine dobiju priznanje kroz nagrade koje osvajaju na domaćim i međunarodnim natjecanjima. Kako ističe Kristina Pinkert, voditeljica vinarije, HBOR-ova sredstva koriste od 2010. godine. Zadnja investicija u kojoj ih je pratio HBOR bilo je ulaganje u opremanje i marketing vinarije za što su koristili i bespovratna sredstva EU fondova te sredstva po programu Kreditiranje EU projekata ruralnog razvoja, ribarstva i vinske omotnice. 