Američka gospodarska komora u Hrvatskoj (AmCham) danas je predstavila osam preporuka za poboljšanje poslovne klime i rast ulaganja u Hrvatskoj, kako bi se privukla strana ulaganja i olakšalo poslovanje domaćim poduzetnicima, radi rasta zaposlenosti, izvoza, konkuretnosti gospodarstva, a time i BDP-a i životnog standarda građana.  O pozitivnom utjecaju inozemnih ulaganja na konkurentnost hrvatskog gospodarstva i nužnosti njihovog privlačenja, prema riječima izvršne direktorice AmCham-a Andreje Doko Jelušić, dovoljno govori podatak da je u stranom vlasništvu oko 10 posto hrvatskih tvrtki, ali one ostvaruju četvrtinu ukupnih ulaganja u zemlji te na njih 'otpada' više od trećine ukupnog izvoza.  Stoga, istaknula je Doko Jelušić, treba uspostaviti politiku privlačenja izravnih stranih ulaganja kao dugoročni državni prioritet. Pritom se treba fokusirati na isticanje komparativnih prednosti - dobrog geografskog položaja, obrazovane radne snage i solidne infrastrukture.  No, istodobno treba poboljšati opće uvjete poslovanja, kroz mjere kao što su povećanje učinkovitosti rada javne uprave, primjerice kroz uvođenje tzv. one stop shopa za investitore, ili poboljšanje funkcioniranja sudskog sustava. Ipak, prvenstveno se treba osigurati predvidljivost regulatornog okvira, što je osnovni preduvjet za biznis, kazao je predsjednik AmChama Berislav Horvat.  Na području ljudskih potencijala iz AmChama pozivaju na usklađivanje potražnje i ponude poslova, kroz suradnju sustava obrazovanja na svim razinama s poslodavcima i državom. Predlažu i izradu svojevrsne investicijske mape ljudskih potencijala po pojedinim područjima Hrvatske, ali i što veći fokus na stručnu praksu, posebno u turizmu i IT-u, kao najpropulzivnijim sektorima, koji se već sada susreću s nedostatkom kvalitetnog kadra, što zbog nedovoljnog broja učenika, što zbog odlaska u inozemstvo.  Porezni sustav, koji je, kako je ocijenio Horvat, do sada uglavnom korišten kao kratkoročno rješenje za rupe nastale neprovođenjem strukturnih reformi, treba pak urediti na principima stabilnosti, dosljednosti i predvidljivosti. Pritom je nužno racionalizirati sustav parafiskalnih nameta i porezno rasteretiti gospodarstvo, uz istodobno jasno definiranje i strogo sankcioniranje porezne utaje i prijevare.  Jedna od preporuka odnosi se i na učinkovitost i usklađenost sustava javnih nabava, za koje u AmChamu navode da je najlakše postići kroz načelo odabira ekonomski najpovoljnije, a ne najjeftinije ponude. Na području zdravstva, pak, pozivaju na otvaranje tržišta zdravstvenog osiguranja, optimiziranu zdravstvenu potrošnju, ali i ujednačeni PDV za sve vrste lijekova i medicinska pomagala, bez obzira na režim propisivanja (recept ili ne) te nositelja troška (osiguranje ili korisnik).  I na kraju, cilj reformi trebalo bi biti i osiguravanje gospodarskog rasta koji će biti i dugoročno ekološki održiv, kroz, među ostalim, veću energetsku učikovitost i korištenje obnovljivih izvora energije, zaključuju iz AmChama. >> AmCham predlaže rješenja za nedostatke u javnoj nabavi 