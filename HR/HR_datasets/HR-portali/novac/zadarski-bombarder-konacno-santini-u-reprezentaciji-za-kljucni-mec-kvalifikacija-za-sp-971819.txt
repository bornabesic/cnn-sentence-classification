Screenshot: Youtube IVAN SANTINI mogao bi u 28. godini konačno debitirati za Hrvatsku u službenoj utakmici jer na popisu je među 23 igrača pozvana za gostovanje kod Islanda 11. lipnja u Reykjaviku, u kvalifikacijama za SP. Zadarski napadač tako je napokon dobio nagradu za sjajnu sezonu u kojoj je postigao 18 golova; dva za Standard iz Liegea i 16 otkako je ljetos prešao u Caen. "Izbornik" Ante Čačić zbog ozljeda na popis nije uvrstio Vedrana Ćorluku, Šimu Vrsaljka, Marka Pjacu i Andreja Kramarića. Ali su zato na spisku za Islanda osim Santinija koji ide i na izlet u Los Angeles (gdje u petak sklepana "ŽNJ" reprezentacija Hrvatske igra profiterski susret s Meksikom) još dvojica igrača koja su to zaslužili sjajnim igrama ove sezone, Franko Andrijašević i Mario Pašalić.  Utakmica na Islandu ključna je u nastojanju Hrvatske da se kao vodeća reprezentacija kvalifikacijske skupine izravno plasira na SP u Rusiji iduće godine. Bodom u Reykjaviku bi održala prednost od tri boda ispred drugoplasiranog Islanda koji je u studenom u Zagrebu svladala 2:0, dok bi se pobjedom odlijepila na praktički neuhvatljvih šest bodova više.  Reprezentacija se okuplja 5. lipnja u Zagrebu, kada i kreće na na mini-pripreme u Sv. Martin na Muri.  Popis reprezentativaca Hrvatske za utakmicu protiv Islanda: Vratari: Danijel Subašić, Lovre Kalinić, Dominik Livaković Obrambeni: Domagoj Vida, Dejan Lovren, Josip Pivarić, Tin Jedvaj, Matej Mitrović, Marko Lešković Vezni: Luka Modrić, Ivan Rakitić, Ivan Perišić, Mateo Kovačić, Milan Badelj, Marcelo Brozović, Marko Rog, Franko Andrijašević, Filip Bradarić, Mario Pašalić Napadači: Mario Mandžukić, Nikola Kalinić, Duje Čop, Ivan Santini