Foto: Goran Stanzl/Pixsell  RUSKI veleposlanik u Hrvatskoj, Anvar Azimov, na konferenciji za novinare u petak u Zagrebu izjavio je da Rusija više ne planira kreditirati Agrokor.  "Mi smo više puta davali kredit Agrokoru, jer smo htjeli stabilizirati kompaniju. Više nećemo davati kredite. Nadam se da će Agrokor vratiti sve svoje obveze i kredite. Sberbank kreditira različite gospodarske subjekte. Ako će se Agrokor ponovno obratiti, dakako da ćemo razmotriti to pitanje, ali isključivo u svjetlu svih financijskih poteškoća u kojima se nalaze", rekao je Azimov, na konferenciji za novinare u povodu Dana ruske diplomacije, a javlja Bloomberg.  "Ako Agrokor ne vrati kredite, morat će to rješavati sa Sberbankom. Rusija ne pretendira ni na jedan dio Agrokora", rekao je Azimov. "Agrokor mora vratiti novac, ne mogu reći da Agrokor surađuje, ne poznajem čak ni predsjednika Agrokora. On očito smatra da je suvišno da se upozna sa mnom, a sukladno tome bit će i posljedica", rekao je veleposlanik. "Nama je u interesu pomagati tvrtkama koje žele surađivati s Rusijom"  "Nama je u interesu pomagati tvrtkama koje žele aktivno surađivati s Rusijom. Postoji oko deset kompanija koje još surađuju s Ruskom Federacijom. One isporučuju robu u iznosu od 300 milijuna eura. Prije sankcija je ta brojka iznosila oko 600 milijuna. Agrokor nije u tih deset kompanija", rekao je Azimov.  Na ove izjave snažno je reagiralo tržište te su obveznice Agrokora u jednom trenutku pale na 71 posto nominalne vrijednost.  Da podsjetimo, Agrokor i Sberbank of Russia potpisali su u svibnju prošle godine ugovor o dugoročnom zajmu u iznosu od 350 milijuna eura.   Kompanija Ivice Todorića već je ranije surađivala s ovom ruskom bankom, pa su tako sredinom 2014. kod njih podigli kredit o čak 600 milijuna eura.  Radilo se o sindiciranom kreditu u kojem je Sberbank of Russia sudjelovala s 500 milijuna eura, a Sberbank Europe AG sa 100 milijuna eura.