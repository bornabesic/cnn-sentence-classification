NIZ loših vijesti nakon kojih je i zadnjoj budali postalo jasno da je Agrokor, odnosno njegov vlasnik Ivica Todorić, u ozbiljnim problemima, negativno je utjecao na cijene dionica na Zagrebačkoj burzi.  Pod pritiskom su se našle cijene svih kompanija iz sustava Agrokora, a od njih su se počeli odmicati i mirovinski fondovi.   Snažan pad cijene imala je dionica Leda koja je počekom godine na burzi vrijedila 11 tisuća kuna da bi jučer trgovanje završila na oko sedam tisuća.    Jučer poslijepodne putem Zagrebačke burze objavljeno je da su sredinom prošlog tjedna Raiffeisen mirovinski fondovi prodali 122 dionice Leda po prosječnoj cijeni od oko 8 tisuća kuna. Njihovi fondovi inače su među najvećim dioničarima kompanije.  Raiffeisen mirovinski fond kategorije A prodao je 28 dionica Leda po prosječnoj cijeni od 8.020,34 kune. Njihov fond kategorije B, po istoj prosječnoj cijeni, prodao je 42 dionice.  Također, Raiffeisen dobrovoljni mirovinski fond i zatvoreni dobrovoljni mirovinski fond prodali su ukupno 52 dionice.  Nakon ovih transakcija Raiffeisen mirovinski fond kategorije A i Raiffeisen zatvoreni mirovinski fond više nemaju dionice leda. Izvor: ZSE  No RBA mirovinci i dalje ostaju visoko u vlasničkoj strukturi jer Raiffeisen obvezni mirovinski fond kategorije B ima gotovo 19 tisuća dionica Leda, odnosno više od 6 posto temeljnog kapitala, čime su treći najveći pojedinačni dioničar.  Inače, Ledo ima solidne rezultate. Prošle godine kompanija je ostvarila konsolidiranu neto dobit od 287,2 milijuna kuna, što je oko 8 posto više od dobiti iz prethodne godine.   Ukupni prihodi porasli su za 1,4 posto, na 2,39 milijardi kuna, uz istodobni rast ukupnih rashoda za 0,18 posto, na 2,04 milijarde kuna. Grupa Ledo uz matičnu kompaniju obuhvaća i Ledove tvrtke u Srbiji, BiH, Crnoj Gori, Mađarskoj, Sloveniji, Makedoniji i na Kosovu.