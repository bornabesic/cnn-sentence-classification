Naći poveznicu između volovskog srca, krumpiraša, visokog amerikanca, plavojke cherry, tiny tima ili mini rome na prvi je pogled pitanje za “Milijunaša”. No oni koji ovih dana iz svih krajeva Hrvatske pa i šire stižu do plastenika u Velikoj Kosnici nedaleko od Velike Gorice uglavnom znaju da su sve to sorte rajčica, velikih, sočnih, mesnatih, čije okuse stariji pamte iz djetinjstva, ili pak sve popularnijih minijaturnih kakve ovdje imaju i u žutoj pa čak i crnoj boji. Stevija na čekanju Najbolje vrijeme za sadnju većine njih tjedan je prije i tjedan poslije 1. svibnja pa nije čudno da u OPG-u Ante Jurića sada imaju najviše posla. Presadnica ili flanaca iz obiteljskih plastenika godišnje u svijet ode više od milijun, a najviše od travnja do početka lipnja. – Trenutačno smo možda i najveći rasadnik među obiteljskim gospodarstvima u Hrvatskoj – kaže Antin sin Ilija, ističući kako, kad se odbiju svi troškovi, petero članova OPG-a Jurić nikada neće postati milijunaši. No i uz vremenske nepogode koje su lani napravile štete i u plastenicima ili koje odgađaju sadnju pa dio bilja preraste, teško je biti u minusu. Proizvodnja količinski posljednjih godina stagnira, najviše zbog stevije, oko koje se opet kuha na odborima Europskog parlamenta. Jurićevi su posljednjih nekoliko godina, kad je taj prirodni zaslađivač kratkotrajno i u nas ušao u modu, godišnje proizvodili i 200.000 presadnica i nadali se širenju biznisa na preradu stevije. No u vakuumu propisa koji na ruku idu jedino farmaceutskoj industriji, proizvodnja je pala na 20-ak tisuća komada, a kapaciteti su preusmjereni u isplativije biljke, pri čemu se itekako prate trendovi u vrtlarstvu i povrćarstvu. I pazi da kupci svake godine u rasadniku nađu nešto novo. – Naravno, ništa od toga ne proizvodimo masovno, možda najviše po 500 presadnica, jer i dalje najbolje idu stare, provjerene sorte. S novima pak privlačimo nove kupce i najsretniji smo kad nam se oni čija smo očekivanja ispunili vrate i dogodine – kaže Ilija.   Ističe kako je posljednjih godina sve veća potražnja za flancima. Prije je to bilo cvijeće. No ono je danas, čini se, luksuz. I dok se prije tragalo za kakvim posebnim cvijetkom za okućnicu ili gradski balkon, posljednjih godina i na njima umjesto pelargonija vise posude s jagodama i rastu minijaturni urbani vrtovi sa začinskim biljem, papričicama, cherry rajčicama, krastavcima... Presadnice iz Kosnice mogu se naći i na zagrebačkim tržnicama, a uskoro će ih biti i na Floraartu na kojemu Jurići uvijek imaju zapaženi izložbeni dio “jestive zelenjave”, uz bok cvjetnim tepisima ostalih izlagača. Uz prosječnu cijenu od dvije kune za neku od rajčica do 10 kuna za začinsko bilje nađe se bilja za svačiji ukus – i besplatan savjet kako ga njegovati. Ne rade s trgovačkim lancima – Trenutačno je hit začinsko bilje, metvica s mirisom čokolade “after eight”, banane ili jagode, sitni grčki bosiljak, crne kumato rajčice, srcolike i crvene tartuf mini rajčice te peter red ili peter pepper čili papričice koje su u svijetu poznatije pod imenom penis pepper. Zbog izgledom zanimljivog ploda, na koji nitko ne može ostati ravnodušan, već lani su se gurali za njih na Floraartu. Najradije ih kupuju kao “štosan” dar za suprugu, djevojku, momačku večer... Samo pitaju imamo li ih, uopće ne pitaju za cijenu – smije se Ilija, koji je zapravo inženjer medicinske radiologije, no u obitelji se specijalizirao za marketing proizvodnje kojom se Jurići, porijeklom iz Gradačca, bave već 30 godina. Kad su s biznisom počinjali u Kosnici, svuda uokolo bila je pustopoljina. Malo-pomalo rasli su i danas surađuju s većinom poljoapoteka od Bregane do Malog Lošinja, ali ne i s vrtlarskim centrima i trgovačkim lancima. – Poljoapoteke plaćaju u roku od pet dana pa vam je sve jasno – objašnjava Ilija ističući da jako paze na sjeme, koje je većinom vlastito, pa su i troškovi proizvodnje manji, a ono certificirano kupuju u Njemačkoj i Austriji. Sjeme prije sijanja dan-dva potapaju u kamilici kako bi suzbili moguće pojave bolesti, a najteže im je doći do gajbi za sadnju koje polovne koštaju 2,5 eura. No ne žale se, a kako bi doprli do svih u Hrvatskoj pa i šire, od iduće godine planiraju i internetsku prodaju.  