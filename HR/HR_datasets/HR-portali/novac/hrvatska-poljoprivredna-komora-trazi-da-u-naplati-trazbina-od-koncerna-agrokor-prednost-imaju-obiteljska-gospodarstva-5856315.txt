Izravno s tvrtkama iz sastava koncerna Agrokora i trgovinama radi oko tisuću obiteljskih poljoprivrednih gospodarstva, a preko organizatora proizvodnje i nekoliko tisuća više, objavili su u ponedjeljak iz Hrvatske poljoprivredne komore (HPK) iz koje su od Vlade zatražili da prednost u isplati imaju upravo tražbine malih i srednjih dobavljača Agrokora. HPK je na teško stanje s kojim se suočavaju mali poljoprivredni proizvođači, dobavljači Agrokora upozorio dopisom poslanim premijeru Andreju Plekoviću i ministru poljoprivrede Tomislavu Tolušiću. "Poljoprivrednici diljem Hrvatske ne mogu naplatiti svoje proizvode i potraživanja. Prema našim procjenama, direktno s tvrtkama Agrokora i trgovinama radi oko 1000 obiteljskih gospodarstava, a putem organizatora proizvodnje i nekoliko tisuća više. Hrvatska poljoprivredna komora traži u ime srednjih i malih dobavljača da imaju prioritet tijekom isplate njihovih potraživanja, a nakon njih da se podmire potraživanja većih proizvođača", navodi se u dopisu koji je potpisao predsjednik HPK Mato Brlošić. Iz HPK pritom upozoravaju na veliku važnost manjih poljoprivrednih proizvođača za razvoj i održivost ruralnog područja. Mali dobavljači su najugroženiji, a svaka neisplata tražbina kad je riječ o najvećem otkupljivaču rezultirat će zatvaranjem te dodanim odlaskom stanovništva iz ruralnih krajeva i urušavanjem sela, koja su u teškom stanju, ističe se u dopisu. "Stoga, ako vam je uistinu stalo do naše domovine i zaustavljanja odlaska ljudi iz ruralnih područja, sada je prilika da se to pokaže na djelu te se prioritetno osigura isplata potraživanja najugroženijima, malim i srednjim dobavljačima", zaključuje Hrvatska poljoprivredna komora u dopisu poslanom Vladi.