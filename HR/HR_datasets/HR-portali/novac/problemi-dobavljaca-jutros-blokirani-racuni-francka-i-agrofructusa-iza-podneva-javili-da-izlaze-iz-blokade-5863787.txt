Jedan od većih dobavljača Agrokora, zagrebački Franck, jutros je imao blokiran račun, a blokiran je bio i Agrofructus, te jedan od vodećih distributera robe široke potrošnje AWT, koji su također dobavljači koncerna. Oko 12.30 su iz Francka priopćili da im je račun deblokiran: "Ističemo kako je Franck uvijek podmirivao sve svoje obveze, pa čak i one koje se ne odnose na nas već obveze naših partnera. Unatoč ovim izvanrednim okolnostima, u mogućnosti smo i dalje osigurati urednu opskrbu svih svojih kupaca i poslovnih partnera kao i do sada, te s poslovanjem nastavljamo neometano."  Raniej su objasnili da su suočeni s puštanjem naloga malih banaka koje još nisu pristupile standstill aranžmanu.  U Agrofructusu su se već prijepodne oglasili s viješću da izlaze iz blokade. "Jučer nas je blokirala jedna od banaka za iznos od 16 milijuna kuna, no dogovorili smo se s njom, pa su povukli blokadu. U međuvremenu je jedan od dobavljača poslao na naplatu zadužnicu, ali i s njim smo se dogovorili tako da upravo izlazimo iz blokade", rekao nam je oko 10.30 sati Denis Matijević, čelni čovjek Agrofructusa. Dodao je kako sada funkcioniraju normalno i uredno. Podaci Fine pokazivali su jutros 10 sati da nije bilo blokada na računima većine velikih dobavljača npr. Kraša, Vindije, Badela 1862, Podravke, Dukata, Mlinara ili osječkog Žita. Također, i dalje su u blokadi računi samog koncerna Agrokor, kao i većine njegovih tvrtki - Konzuma (osim računa u Karlovačkoj banci, otvorenog 31. ožujka ove godine), Leda, Jamnice, Zvijezde, PIK-a Vinkovci, Vupika, PIK-a Vrbovec, Belja, Mladine te Velpro-centra. Finini podaci pokazuju kako račun Tiska više nije u blokadi, a nisu blokirani ni računi tvrtki Agrolaguna, Solana Pag, Roto dinamic te tvrtke A007, koja upravlja on-line trgovinom abrakadabra.