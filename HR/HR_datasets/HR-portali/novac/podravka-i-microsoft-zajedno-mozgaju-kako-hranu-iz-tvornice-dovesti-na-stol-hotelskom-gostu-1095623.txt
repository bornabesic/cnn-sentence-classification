Po uzoru na studentske ‘hackatone’, maratonska programiranja u žestokom natjecateljskom duhu, u Koprivnici je jučer okončan prvi ‘Business Hackaton’ Podravke i Microsofta Hrvatska. Tijekom dva dana 20-ak stručnjaka bilo je zatvoreno u prostorijama Podravke s naoko jednostavnim zadatkom: razviti aplikaciju za online naručivanje Podravkinih jela iz Food Solution segmenta. U intenzivnih 48 sati miješani timovi IT stručnjaka Microsofta, Podravke, Compinga i Maistre uz nadzor mentora iz nekoliko zemalja nizali su redove programskog koda oblikujući aplikaciju koja bi trebala efikasnije povezati proizvodnju hrane s hotelskom kućom, a na zadovoljstvo krajnjeg korisnika – gosta za stolom. – Podravka je u procesu digitalne transformacije, a jedan od projekata je mijenjanje poslovnog modela Food divizije nas kao proizvođača hrane prema našim krajnjim korisnicima da budemo trendseteri – rekao je čelnik koprivničke kompanije Zvonimir Mršić te dodao da taj format “pokazuje da nije važno gdje radiš već tko to radi”. Ideja se rodila u travnju tijekom redovitih kontakata Podravke i Microsofta, a uskoro su se pridružile druge dvije kompanije. Cilj “sraza mozgova” je napraviti rješenje koje će efikasno predviđati koju hranu preferiraju gosti te omogućiti brzu narudžbu. – Imate vikend goste, dnevne goste, danas gosta iz Španjolske, sutra iz Koprivnice, prekosutra Rusije. Želimo dati rješenje koje će omogućiti da svaki gost bude zadovoljan, a tvrtke smanje troškove te budu maksimalno efikasne. Za to koristimo strojno učenje, što nije ništa drugo do umjetne inteligencije – rekao je predsjednik uprave Microsofta Hrvatska i BiH Ivan Vidaković. Dodaje da je posebnost priče “međusektorska suradnja onog najboljeg što Hrvatska može dati, a to su hrana, turizam i tehnološka znanja”. Rezultati prvog “business hackatona” željno se iščekuju u 23 zemlje budući da koprivničko sučeljavanje ideja stručnjaka novina u poslovnom svijetu. – To je razumljivo ako se uzme u obzir da klasični financijski izvještaji govore o onom što se već dogodilo, a ovdje je riječ o strojnom učenju (najnovijem trendu u IT-ju) i prediktivnoj analizi koja pokušava predvidjeti nepredvidivo – što će se dogoditi sutra što dijametralno mijenja način donošenja poslovnih odluka. Za dobra predviđanja nužno je imati povijesne podatke, a danas je to moguće kroz praćenje prodaje, narudžbi, loyalty kartice – kaže prvi čovjek Compinga Alojzije Jukić. U ovom slučaju to znači da aplikacija pamti ranije narudžbe i unaprijed predlaže količine i namirnice, što olakšava proces.  Aplikacija se razvija na ‘cloud’ tehnologiji, za koju se procjenjuje da će do 2020. potpuno zamijeniti tradicionalno poslovanje jer snižava troškove i povećava brzinu, što znači da će jednako funkcionirati neovisno o tome služi li se njome pet ili 50.000 korisnika. Ovo je je win-win situacija za sve, poruka je iz Koprivnice, jer nastaje B2B2C, rješenje koje će u lanac uključiti i krajnjeg korisnika, inače trend koji se razvija i u svijetu. Microsoft dobiva testiran koncept koji će demonstrirati na novim tržištima i dalje razvijati, Podravka proizvod koji će joj povećati konkurentnost i sniziti troškove, kao i Maistra, koja računa na zadovoljnog gosta koji će se vratiti i iduće godine. • 