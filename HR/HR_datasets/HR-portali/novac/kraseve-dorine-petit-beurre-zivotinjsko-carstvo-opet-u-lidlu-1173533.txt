Zbog neizvjesnosti oko Konzuma brojne tvrtke traže put do polica drugih trgovačkih lanaca. Puno manjih dobavljača smanjilo je isporuke Konzumu jer zbog nenaplaćenih dugovanja nemaju dovoljno novca da plate kooperante i isporuče veće količine, a kako je keš sve više na cijeni, cvjeta i crno tržište, posebice “zelenjave”. S druge strane, malo je vjerojatno da bi restrukturiranjem, ako do njega dođe, opstale sve trgovine Konzuma, koje su od 75% prodaje domaćih proizvođača na hrvatskom tržištu “gutale” najmanje 30% robe pa nije čudno što je ovih dana i Kraš ulistan na police Lidla. Napolitanke, petit beurre, čokolade Dorina, Životinjsko carstvo..., čak 17 različitih artikala reklamira se kao novo u ponudi. "Jedan smo od najpoželjnijih brendova" No u Krašu opovrgavaju kako je njihovu ulasku u Lidl kumovala teška situacija s Agrokorom. Jednostavno se poklopilo da su pregovori koji dugo traju sada okončani, objašnjava nam direktor prodaje Kraša Darko Džinić ističući kako je hrvatska konditorska perjanica puno ulagala u svoje brendove, ambalažu, marketing..., što su prepoznali kupci i traže njihove proizvode. Čak pet-šest njih je i lider na tržištu u svojim kategorijama te je normalno da ih svi trgovački lanci, i ne samo Lidl, žele na svojim policama. – Lidl definitivno prati što se događa na tržištu, a mi smo jedan od najpoželjnijih brendova – kaže Džinić te dodaje kako njihov ulazak u Lidl nije nimalo dramatičan kako se to prikazuje. I 2007. i 2008. bili su prisutni u Lidlu s 80-ak proizvoda pa opet od 2010. do 2012. U Lidlu Hrvatska nisu htjeli komentirati ponovno ulistavanje Kraša, tek kako na svakodnevnoj bazi optimiziraju i mijenjaju asortiman, susretljivi su i spremni na otvoren razgovor sa svima te da odluke o izboru dobavljača ovise ponajviše o kvaliteti proizvoda i najboljem omjeru cijene i kvalitete. Ističu kako im je težnja nastaviti s podrškom domaćim dobavljačima, s naglaskom na najmanje poljoprivredne proizvođače i OPG-ove. Nedavno je tako predstavljeno 15 novih domaćih dobavljača voća i povrća odabranih putem natječaja Okusi svoj zavičaj, a u 2016. njemački je diskonter izvezao oko 18 milijuna eura asortimana hrvatskih dobavljača na inozemna tržišta u kojima posluje, što je 50% više u odnosu na 2015.