Foto:Facebook (Ferd Fan) IAKO je u već nekoliko navrata uslikan u minimalno maskiranom izdanju ovo je prvi slučaj da je objektiv uhvatio potpuno razotkriveni VW Polo.  Kao što se i očekivalo, novosti u vizualnom smislu ne donose ništa revolucionarno. Šesta po redu generacija Pola koristi MQB A0 platformu poput nove Ibize, a donosi daljnji napredak po pitanju komfora i voznih osobina.    Veći razmak između osovina uz zadržavanje gabarita prethodnika ide u prilog rečenomu, a pridodamo li svemu kvalitetnije materijale u kabini i bogatiju opremu jasno je kako će vožnja u Polu biti ugodnija.  Polo će vrlo vjerojatnu uz doplatu dobiti i tzv. virtualni kokpit, a navodno i infotainment s zaslonom promjera čak 9,5 inča. Kad su pak motori u pitanju očekuje se nešto manja, ali i dalje bogata paleta u rasponu od 67 do 200 KS. Najzanimljiviji će svakako biti novi 1.5 TSI benzinac u izvedbama sa 130 i 150 KS (Blue GT), dok bi tržišno značajan udio trebao osigurati 1.6 TDI dizelaš. Trkačima najzanimljiviji ostaje GTI, sada sa 200 KS snažnim 2.0 TSI benzincem.  Novi VW Polo u proizvodnju kreće kroz nekoliko tjedana, dok će se na tržištu pojaviti tijekom jeseni, nakon frankfurtskog salona.