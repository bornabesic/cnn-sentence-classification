Foto: Sanjin Strukić/ Pixsell, Hina IAKO SU lokalni izbori zabavna manifestacija u kojoj svatko uspije nešto negdje dobiti pa se proglasi pobjednikom, jasno je da tu ima itekakvih gubitnika. Evo naprimjer, Ivo Baldasar, ali on se ne računa jer smo već navikli da je čovjek teški gubitnik. Nakon što je bivši splitski gradonačelnik i bivši čelnik splitskog SDP-a na posljednjim parlamentarnim izborima dobio oko 300 glasova, jučer je popravio rezultat. Dobio je cijela 553 glasa. Naravno, to je bilo dovoljno da bude najgori kandidat u Splitu, gori čak i od Hrastovog Mihaela Darka Burazina, čovjeka koji je u kampanji tvrdio da je iznimno bitno da gradonačelnik Splita bude vjernik.   No, Baldasar je političar na razini karikature, on zapravo nije vrijedan ni spomena.   Jedan od najvećih gubitnika ovih izbora definitivno je Drago Prgomet, a s njim i Andrej Plenković. HDZ-ov kandidat za gradonačelnika Zagreba uhvatio je tek 5,60 posto, odnosno 18,478 glasova. Ono što je po HDZ bolnije je da je nezavisna Bruna Esih uhvatila gotovo duplo više - 10,98 posto ili 36.211 glasova.   Kad smo kod Zagreba, gubitnikom se može smatrati i Sandra Švaljek. Ona se nije dokopala drugog kruga, a još više treba žaliti zbog činjenice što su ankete sugerirale da jedino ona u međusobnom okršaju u drugom krugu može pobijediti Bandića. Švaljek je ostala na 19,14 posto, Anka Mrak Taritaš imala je oko 17.000 glasova više od nje. Kninska kraljica podbacila  Gubitnikom se može smatrati i Josipa Rimac. Nekadašnja HDZ-ova kninska kraljica i Karamarkova zvijezda na kraju se ipak nekako provukla u drugi krug jer nezavisni Marko Jelić na kraju ipak nije uhvatio potrebnih 50 posto plus jedan glas. On je na 48,66 posto, a Rimac na 39,42 posto. Ona još uvijek nije definitivno izgubljeni slučaj, ali od nekadašnje nedodirljive šefice Zvonimirova grada došla je do toga da je za dlaku ispala u prvom krugu. No, pričekajmo 14 dana, u politici je svašta moguće, posebno kad je HDZ u igri.   HDZ je težak potop doživio u i Omišu koji je jedini potvrdio status Mostove utvrde. Bez obzira na to što Most u gradu na Cetini ne postoji. No, od prvog dana Most daje podršku nezavisnom Ivi Tomasoviću koji je satrao HDZ-ovog Juru Šabana Stanića i sve riješio već u prvom krugu. To nije zapravo čudno jer omiški HDZ nikako da se pročisti od starih kadrova, na čelu mu je još uvijek notorni Ivan Škaričić.   Gubitnik je i Ivan Vilibor Sinčić. On se u Karlovcu nije uspio plasirati u drugi krug u kojem su HDZ-ov Damir Mandić s osvojenih 42,39 posto glasova i Davor Petračić, nezavisni kandidat koji je osvojio 20,53 posto. Sinčić se smrznuo na 19,79 posto, nedostajalo mu je manje od 200 glasova. Slaba će biti utjeha što je u Gradskom vijeću Živi zid druga snaga, za njih je borba ovdje gotova.   Kad smo kod Živog zida, valja podsjetiti i na fijasko kojeg je doživio njihov Ivan Lovrinović u Zagrebu. On je dobio samo 2 posto ili 6595 glasova. Jako loše za kandidata stranke koja kandidira da bude treća snaga u zemlji. Ali opet bolje od stranke koja jest treća po snazi u zemlji. Mostov Marko Sladoljev dobio je tek 6214 glasova ili 1,88 posto. To je zaista katastrofalan rezultat za Most u glavnom gradu. Most je relativni pobjednik izbora u Metkoviću. Njihova Katarina Ujdur osvojila je 40,56 posto, niti 200 glasova više od HDZ-ovog Dalibora Milana koji je na 38,53 posto. Njih čeka žestoka bitka na Neretvi. No, ako se uzme da je Jambo skupio 1224 glasa, onda je Most u Metkoviću u gadnom škripcu. Naime, Jambo je definitivno najveći protivnik Mosta u državi, to je čovjek koji već godinu dana ne bira riječi kako bi ocrnio "sektu", kako on zove stranku Bože Petrova. Ako se većina njegovih birača prikloni HDZ-u, Most bi mogao doživjeti katastrofu i izgubiti grad iz kojeg je počeo svoj osvajački pohod po Hrvatskoj. No to je još kalkulacija, Most u Metkoviću se još ne može proglasiti gubitnikom, ali da im ozbiljno prijeti veliki poraz, to je istina. Ilčić opet neće biti gradonačelnik Varaždina  SDP se posljednjih mjeseci sramoti gdje god stigne, pa ni ovi izbori nisu neka iznimka. U Zagrebu nisu imali svog kandidata, ali su podržali Mrak Taritaš, pa to mogu smatrati uspjehom. Njihova Aida Batarelo u Splitu je osvojila 4,913 glasova ili 7,13 posto. Još puno prije jučerašnjeg dana je bilo jasno da SDP nema što tražiti u Splitu, ali se postavlja pitanje je li ova stranka ne podržavši Puljak dala velik vjetar u leđa Kerumu i Opari. Po svemu sudeći, jest.   Na kraju ćemo završiti u revijalnom tonu kako smo članak i započeli.   Ladislav Nedrk Ilčić, bivši Stierov savjetnik za tko zna što i čovjek koji je poznat po tome da nije nikada prema vlastitom priznanju masturbirao, osramotio se u Varaždinu. Hrastovac je tamo osvojio 571 glas, mizernih 2,9 posto. Ni Habijan, čovjek kojeg je Ilčić prozvao zbog načina života nije prošao puno bolje. Ustvari jest, dobio je 14,92 posto, ali to mu nije dovoljno za drugi krug.