Hrvatska udruga poslodavaca objavila je u petak apel ministru mora, prometa i infrastrukture Olegu Butkoviću i Vladi zbog Ubera, tražeći da što prije promijene regulativu i prilagode ju "novim poslovnim modelima na tržištu usluga prijevoza s ciljem osiguravanja jasnih i transparentnih uvjeta poslovanja za sve poslovne subjekte kao i veće dostupnosti ovih usluga građanima". "Situacije u kojima izvršna vlast putem medija proziva pojedine poslodavce za  nezakonito poslovanje, a prozvani pritom od strane nadležnih institucija ni na koji način nisu službeno upozoreni koje zakonske odredbe krše i na koji način, nisu praksa koju možemo podržati", stoji u priopćenju HUP-a. "S obzirom da Uber na hrvatskome tržištu posluje već godinu dana, ukoliko je njihovo poslovanje uistinu nezakonito postavlja se pitanje kako je moguće da niti jedna institucija toliko dugo nije ništa poduzela po tom pitanju. Činjenica je da tvrtke koje svoje inovativne modele poslovanja temelje na digitalnim platformama predstavljaju izazov za neke tradicionalne industrije, ali i regulatore ne samo u Hrvatskoj već i u EU. Aktualna situacija u kojoj inspekcije na javni poziv ministra s tržišta isključuju određene pružatelje usluga i poslovne subjekte, primjenjujući pritom različite prakse nadzora i kažnjavanja od slučaja do slučaja upravo je primjer pravne i poslovne nesigurnosti kakvu bi u Hrvatskoj trebalo iskorijeniti, a ne ju dodatno poticati", kažu poslodavci. Pozivaju riješi pitanje pružanja usluga prijevoza i najma vozila s vozačem te "donese adekvatan zakonodavni okvir vodeći računa o ravnopravnom položaju svih dionika na tržištu pružatelja usluga prijevoza i uvažavajući činjenicu da tehnološke inovacije donose nove modele poslovanja kako bismo njihov potencijal iskoristili za jačanje hrvatskog gospodarstva poticanjem novih poduzetničkih inicijativa i zapošljavanja".