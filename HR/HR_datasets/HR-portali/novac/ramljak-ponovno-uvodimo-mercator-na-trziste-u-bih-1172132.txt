Danas je u prostorijama Vijeća ministara BiH održan drugi sastanak izvanrednog povjerenika Ante Ramljaka s predstavnicima tijela vlasti BiH. Na sastanku su bili, uz domaćina ministra vanjske trgovine i ekonomskih odnosa BiH i zamjenika predsjedavajućeg Vijeća ministara BiH Mirka Šarovića, i ministar financija i trezora BiH Vjekoslav Bevanda, savjetnica Fadila Novalića, premijera Vlade Federacije BiH, Aida Soko, ministar trgovine i turizma RS Predrag Gluhaković, potpredsjednik Spoljnotrgovinske komore BiH Nemanja Vasić, veleposlanik Republike Hrvatske u BiH Ivan Del Vechio, a sa strane Agrokora izvanredni povjerenik Ante Ramljak, direktor Konzuma BiH Tomislav Bagić, predsjednik Uprave Poslovnog sistema Mercator Tomislav Čizmić te izvršna direktorica marketinga koncerna Agrokor Dubravka Jusić, kao i direktori ostalih Agrokorovih kompanija u BiH i predstavnici drugih tijela vlasti BiH. – Danas smo predstavili pred vijećem ministara BiH novi koncept Agrokorove maloprodaje u Bosni i Hercegovini koji predviđa ponovo uvođenje brenda Mercator na tržište BiH. Radi se o prijedlogu s obzirom na to da odluka o njegovoj realizaciji još nije donesena. Konzum BiH stabilno posluje i uredno podmiruje sve svoje obveze, no odlučili smo razmotriti novi koncept poslovanja na tržištu BiH s ciljem što boljeg dugoročnog pozicioniranja Agrokorove maloprodaje i daljnjeg razvoja na regionalnom tržištu. Prilikom pripreme različitih scenarija i temeljem brojnih analiza, u fokusu nam je bilo nekoliko ključnih ciljeva, a to su prije svega očuvanje radnih mjesta, nastavak urednog plaćanja obveza prema dobavljačima i državi te jačanje naše maloprodajne mreže. Ako koncept o kojem smo danas razgovarali, koji predviđa ponovo uvođenje brenda Mercator na tržište BiH, bude prihvaćen od uprava Konzuma i Mercatora, on će pridonijeti razvoju tržišta maloprodaje kroz poticanje konkurentnosti te će biti u najboljem interesu svih kupaca, zaposlenika, dobavljača, banaka i države – rekao je Ante Ramljak.  Ministar Šarović novinarima je kazao da su u BiH suglasni s planom koji je predložio Ramljak. "Mi podržavamo ovaj plan, želimo da uspije", kazao je Šarović dodajući kako je svima zajednički interes uspješan Agrokor i njegove tvrtke u BiH da bi se očuvala postojeća radna mjesta i poslovanje dobavljača te podržavanjem sustava pomoglo i gospodarstvu BiH. Agrokorove tvrtke u BiH zapošljavaju gotovo 5300 radnika, od kojih oko 4600 u Konzumu.  Procjenjuje se da dugovi Agrokorovih tvrtki u BiH dobavljačima s područja Federacije BiH, gdje obavlja 80 posto svojih poslovnih aktivnosti u BiH, iznose oko 66 milijuna eura, dok vlasti Republike Srpske imaju podatke da dugovi dobavljačima iz tog entiteta iznose oko 2,8 milijuna eura.