Na Wall Streetu jučer su cijene dionica zabilježile najveći dnevni pad od rujna prošle godine, što je posljedica bojazni ulagača da će najavljivana porezna reforma biti odgođena zbog političkih problema predsjednika SAD-a Donalda Trumpa. Dow Jones pao je 1,78 posto, na 20.606 bodova, dok je S&P 500 potonuo 1,82 posto, na 2.357 bodova, a Nasdaq indeks 2,57 posto, na 6.011 bodova. Oštar pad indeksa posljedica je niza skandala u Washingtonu, od nedavne iznenadne Trumpove odluke o smjeni direktora FBI-a Jamesa Comeya, preko napisa u medijima da je predsjednik dao povjerljive informacija ruskom ministru vanjskih poslova, do najnovijeg otkrića da je Trump zatražio od direktora FBI-a Comeyja da prekine istragu vezanu za bivšeg nacionalnog savjetnika za sigurnost Michaela Flynna. Hoće li Trump vratiti u "zacrtane okvire" To je otvorilo pitanje može li se Trumpa optužiti za ometanje istraga, što bi moglo voditi daljnjoj eskalaciji političkih napetosti i odgodi planirane porezne reforme i povećanja državne potrošnje. A upravo su te najave poticajnih mjera podržavale rast cijena dionica od izbora Trumpa za predsjednika u studenom prošle godine. "Vidjeli smo i dosad da je Trump mijenjao svoje planove i da ih je u nekoliko navrata pokušao vratiti u zacrtane okvire. No, sve više ulagača smatra da će mu to teško poći za rukom, s obzirom na posljednje optužbe", kaže Michael O'Rourke, strateg u tvrtki JonesTrading. Donedavno se VIX indeks 'straha' Čikaške burze opcija kretao na rekordno niskim razinama, a jučer je skočio na 15,3 boda, najvišu razinu od polovice travnja. To pokazuje da ulagači više osiguravaju svoje portfelje od mogućeg daljnjeg pada cijena dionica. U devet od 11 najvažnijih sektora S&P 500 indeksa cijene su dionica jučer pale, a porasle su samo u defanzivnim sektorima, komunalnom i nekretninskom. Užurbano povlačenje s tržišta Obujam trgovanja bio je, pak, znatno veći od prosjeka, što ukazuje na užurbano povlačenje s tržišta. Na američkim su burzama vlasnika jučer zamijenile 8,4 milijarde dionica, dok je prosječni dnevni obujam u posljednjih 20 dana iznosio 6,9 milijardi. "Tržište 'bikova' nije ni u kojem slučaju završeno. No, ulagači će teško naći motivaciju, s obzirom na sve te političke probleme i činjenicu da je iduća sezona objava poslovnih rezultata tek za tri mjeseca", kaže Donald Selkin, strateg u tvrtki Newbridge Securities. I na europskim su burzama cijene dionica jučer pale. Londonski FTSE indeks oslabio je 0,25 posto, na 7.503 boda, dok je frankfurtski DAX skliznuo 1,35 posto, na 12.631 bod, a pariški CAC 1,63 posto, na 5.317 bodova. 