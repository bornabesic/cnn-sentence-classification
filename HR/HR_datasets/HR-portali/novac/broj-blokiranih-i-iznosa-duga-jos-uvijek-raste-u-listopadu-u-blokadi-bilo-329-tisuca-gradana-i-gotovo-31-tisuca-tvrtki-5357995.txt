Krajem listopada ove godine u Hrvatskoj je blokirane račune imalo 329.222 građana, sa 40,66 milijardi kuna neplaćenih dugovanja, a u blokadi su bila i 30.852 poslovna subjekta, s 18,55 milijardi kuna neizvršenih osnova za plaćanje, pokazuju najnoviji podaci Financijske agencije (Fina).   Broj građana kojima su krajem listopada bili blokirani računi u odnosu na stanje s kraja rujna povećan je za 587 osoba ili 0,18 posto, a njihova su dugovanja istodobno porasla za 0,6 posto, odnosno za otprilike 240 milijuna kuna.   I kod tvrtki, odnosno poslovnih subjekata, bilježi se porast broja blokiranih, ali i iznosa njihovih ukupnih nepodmirenih osnova za plaćanje. U odnosu na rujan, krajem listopada je, naime, bilo 1 posto ili 296 više blokiranih tvrtki, a njihova su ukupna nepodmirena dugovanja porasla za 0,5 posto ili oko 90 milijuna kuna.   Iz Fine pritom ističu kako je za očekivati da će se njihov broj smanjivati, uslijed učinaka primjene odredbi zakona o provedbi ovrhe na novčanim sredstvima, o financijskom poslovanju i predstečajnoj nagodbi, kao i Ovršnog i Stečajnog zakona, ali i činjenice da se poduzetnici koji tri godine zaredom nisu predali godišnji financijski izvještaj u Finin Registar godišnjih financijskih izvještaja brišu iz sudskog registra.   Dugotrajne blokade i tvrtke bez zaposlenih i dalje dominiraju   Podaci Fine za ovogodišnji listopad pokazuju da među blokiranim poslovnim subjektima i dalje dominiraju oni u dugotrajnoj blokadi, dužoj od 360 dana.   Takvih je tvrtki, naime, krajem desetog mjeseca bilo 21.062, što je udio od 68,3 posto u ukupnom broju tvrtki s blokiranim računima. Na takve se poslovne subjekte odnosi i 79,9 posto ukupnog duga, odnosno više od 14,8 milijardi kuna.   Više od 60 posto blokiranih poslovnih subjekata ili njih 18.974 krajem listopada nije imalo ni jednog zaposlenog, a dugovanja takvih tvrtki, u iznosu višem od 11,57 milijardi kuna, čine 62,4 posto iznosa ukupnih neizvršenih osnova za plaćanje.   Od ukupno 30.852 blokiranih poslovnih subjekata, s ukupno 23.303 zaposlena, manje od polovine, tj. 40,8 posto, su pravne osobe, ali one imaju najveći, 65,1 postotni udio u ukupnom iznosu neizvršenih osnova za plaćanje. Krajem listopada je naime, u blokadi bilo 12.597 pravnih osoba, s 13.577 zaposlenika i dugovima od 12,07 milijardi kuna.   Istodobno su blokirani bili i računi 18.255 fizičkih osoba, odnosno obrtnika, s 9.726 zaposlena, a njihove su nepodmirene obveze iznosile 6,47 milijardi kuna.