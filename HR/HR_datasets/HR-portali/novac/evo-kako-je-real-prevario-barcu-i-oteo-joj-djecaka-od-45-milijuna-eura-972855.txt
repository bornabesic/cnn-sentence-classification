Foto: Guliver Image/Getty Images REAL MADRID potvrdio je da je dogovorio transfer jednog od najvećih brazilskih nogometnih talenata za kojim već sada, sa 16 godina, luduju najmoćniji europski klubovi.Vinícius José Paixão de Oliveira Júnior u srpnju će napuniti 17 godina, u seniorskom nogometu još nije napravio ništa, ali Real Madrid će za njega platiti čak 45 milijuna eura uz dodatne bonuse.  Prema pisanju brazilskih medija, Real će odmah platiti 30 milijuna eura, a preostalih 15 milijuna u tri godišnje rate po pet milijuna eura. Zanimljivo je to da je transfer službeno dogovoren za srpanj 2018. godine, a Viniciusa bi Real ostavio u sadašnjem klubu Flamengu do ljeta 2019., iako bi mogao i ranije zaigrati za Real, ako se oba kluba dogovore. Mladog Brazilca je htjela i Barcelona, Katalonci su ponudili čak i veći novac, no Vinicius je izabrao Kraljevski klub.  "Barcelona je ponudila više od Reala, igrač bi zaradio više. No, izabrao je Real jer ga je oduševio njihov projekt. Neki misle da je Madrid izabrao zbog novca, ali to nije istina. Vinicius se koncentrirao na sportski aspekt, a Real u tom aspektu odradio puno bolji posao od Barcelone. Raphael Varane, Sergio Ramos, Casemiro, Marco Asensio, Marcelo - svi oni su u Real stigli prije 22. godine, a sada su važni igrači prve momčadi," rekao je igračev agent Frederico Pena Golboesportu.  Vinicius je rekao kako nije on bio taj koji je donio odluku, ali da je sretan što će karijeru nastaviti baš u Realu. "Još uvijek nisam svjestan svega. Jako volim Cristiana Ronalda i Garetha Balea, ali za sada mislim samo na Flamengo. Ja nisam bio taj koji je išta odlučio. Odluku su donijeli moj predstavnik, Flamengo i moji roditelji. Sretan sam zbog svega, ali želim ići korak po korak i osvojiti još puno važnih naslova s Flamengom. Nakon toga ću pričati o Realu. Ne razmišljam o novcu, samo želim igrati i usrećiti navijače Flamenga," rekao je Vinicius Fox Sportsu.