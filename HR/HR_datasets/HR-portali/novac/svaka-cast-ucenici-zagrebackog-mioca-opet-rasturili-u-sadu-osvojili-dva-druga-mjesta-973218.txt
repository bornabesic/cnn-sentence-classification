Foto: Mioc U AMERIČKOM gradiću Newbury Park, blizu Los Angelesa, održano je natjecanje ACSL All-Star contest 2017.  Intermediate tim zagrebačke XV. gimnazije, poznatije kao Mioc, u sastavu Vilim Lendvaj, Gabrijel Jambrošić, Juraj Marušić, Til Ocvirk i Fabijan Bošnjak osvojio je drugo mjesto, ponosno je objavljeno na stranicama škole.   Seniorski tim u sastavu Marin Knežević, Robert Benić, Petar Nizić Nikolac, Ivan Stjepanović i Paula Vidas osvojio je također drugo mjesto.  Kao nagradu za uspjeh timovi su nagrađeni s pet chromebook računala te četiri tableta Amazon Fire. Škola je nagrađena sa dva e-readera Amazon Kindle.  U pratnji učenika bili su po peti puta zaredom njihovi mentori Nikola Dmitrović i Renata Gjurić.   Odličan je to rezultat s obzirom da su mlade nade hrvatskog obrazovanja i znanosti umalo odustale od natjecanja zbog nedostatka novca. Naime, škola je još početkom svibnja tražila financijsku potporu da dva tima mogu otići na prestižno natjecanje.   Od prvog nastupa 1995. godine, XV. gimnazija je 16 puta sudjelovala na finalnim turnirima u SAD-u. Učenici Mioca osvojili su veći broj 1.,2. i 3. mjesta, kako u pojedinačnim, tako i u timskom natjecanju. Prošle godine Junior tim osvojio je 1. mjesto, Intermediate tim drugo, a senior tim također prvo mjesto.  Učenici Prve gimnazije Varaždin osvojili prvo i četvrto mjesto Usto, u pojedinačnoj konkurenciji učenik Prve gimnazije Varaždin Marko Srpak zauzeo je prvo mjesto, nagrada laptop, a učenici Andrea Križanić i Josip Kelava 4. mjesto, nagrada tablet. "Osim navedenih nagrada, Škola je nagrađena za osvojena prva mjesta u obje kategorije u prednatjecanu, kao i čak 9 naših učenika za osvojen maksimalan broj bodova u prednatjecanju, perfect score", naveli su iz Prve gimnazije Varaždin.