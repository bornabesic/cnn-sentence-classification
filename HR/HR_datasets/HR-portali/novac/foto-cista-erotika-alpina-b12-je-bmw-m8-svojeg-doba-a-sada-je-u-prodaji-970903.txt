«» Foto: James Edition DOK željno iščekujemo dolazak BMW-ove serije 8 potražili smo najboljeg od najboljih, seriju 8 pokretanu V12 motorom.  Apsolutni tehnološki dragulj i vrhunac luksuza toga doba nudio se u nekoliko motornih izvedbi, a najzanimljiviji je svakako bio V12. No i tu su se nudila čak tri motora kroz desetljeće proizvodnje, od 5.0 (M70B50), pa sve do 5.6 (S70B56) monstruma iz 850CSi koji je razvijao 380 KS i prvotno bio namijenjen McLarenu F1.   Jedan od najslavnijih modela u povijesti BMW-a bio je na meti i Alpine, koja je do kraja milenija napravila oko 750 prerada, a među najrjeđima je upravo izvedba kakva se nudi u Španjolskoj. James Edition ima dva primjerka Alpine B12 u ponudi, a obje nude bezvremenski dizajn u možda najatraktivnijem pakiranju kojeg je serija 8 ikada nosila.  Konkretan primjerak datira u 1991. godinu, a osim prepoznatljive metalik plave boje nosi i jednako upečatljive Alpinine naplatke, i to promjera za ono vrijeme ogromnih 18 inča. Možda još upečatljiviji je interijer gdje je sport stavljen na treće mjesto, tek nakon luksuza i komfora. Bar za putnike sprijeda, jer se stražnja klupa usprkos pozamašnim gabaritima vozila nije mogla pohvaliti nekom udobnošću.  Ispod poklopca je 5.0 V12 motor koji je do sada odradio tek 90.300 km. Razvija 350 KS i 490 Nm, a BMW-ovu krstaricu potjera do 100 km/h u 6,8 sekundi. Maksimalna brzina je 281 km/h.  Ukoliko ste zainteresirani recimo kako se automobil nalazi u Marbelli, a cijena je 119.900 EUR. Puno, ali čim pogledate nekoliko fotografija složit ćete se da automobil ovakve karizme vrijedi svakog eura.