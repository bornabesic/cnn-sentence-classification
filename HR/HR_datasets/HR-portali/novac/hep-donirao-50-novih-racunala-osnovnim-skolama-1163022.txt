Svečanom dodjelom tri nova računala učenicima Osnovne škole Mate Balote u Bujama, Hrvatska elektroprivreda je završila treću godinu provedbe akcije „Za naše male genijalce“, u kojoj je donirala 50 novih računala za 15 osnovnih škola diljem Hrvatske. Uz Osnovnu školu Mate Balote u Bujama, HEP je u ovogodišnjem ciklusu dodijelio 17 novih računala za učenike osnovnih škola na području Osječko-baranjske županije. Tako je po pet novih računala dodijeljeno Osnovnoj školi Darda te Osnovnoj školi Frana Krste Frankopana u Osijeku, dok su četiri računala dodijeljena Osnovnoj školi Dalj, a tri učenicima Osnovne škole Čeminac. Na području Zadarske i Šibensko-kninske županije, HEP je dodijelio 14 novih računala: po pet novih računala dodijeljeno osnovnim školama Petra Zoranića u Stankovcima i dr. Franje Tuđmana u Kninu, dok su po dva računala dodijeljena Osnovnoj školi A.M. Petropoljskog Drniš, Područna škola Drinovci te Osnovnoj školi Jurja Dalmatinca Šibenik, Područna škola Lozovac. Također, 14 novih računala dodijeljeno je osnovnim školama na području Splitsko-dalmatinske županije i Dubrovačko-neretvanske županije. Tako je šest novih računala dodijeljeno Osnovnoj školi Josipa Pupačića u Omišu, pet Osnovnoj školi Ivana Gundulića iz Dubrovnika, dok su dva računala dodijeljena Osnovnoj školi Slatine na otoku Čiovu, a jedno novo računalo učenicima Osnovne škole Zagvozd, Područna škola Slivno. Uz to, po jedno računalo dodijeljeno je osnovnoj školi Banova Jaruga te Osnovnoj školi Frana Kancelaka iz Drnja, Područna škola Torčec. Uključujući ovogodišnji donacijski ciklus, HEP je od početka provedbe akcije „Za naše male genijalce“ 2015. godine, dodijelio 150 novih računala za učenike 42 osnovne škole diljem Hrvatske. Ukupna vrijednost do sada doniranih računala iznosi 750.000 kuna. „Izuzetno nam je drago što smo i ove godine nastavili provedbu akcije i tako učenicima osnovnih škola osigurali novih 50 računala. Velika nam je čast što kao društveno odgovorna kompanija možemo dati svoj doprinos hrvatskom školstvu te omogućiti još bolji razvoj i napredak naših najmlađih. HEP zbog toga namjerava nastaviti akcije i donirati nova računala osnovnim školama i u narednim godinama.“, izjavila je Vlatka Kamenić Jagodić, direktorica Sektora za tržišnu i marketinšku strategiju Hrvatske elektroprivrede d.d. HEP je pokrenuo nacionalnu akciju „Za naše male genijalce“ u suradnji s Narodnim radijem i s ciljem osiguravanja boljih uvjeta informatičkog obrazovanja za što više učenika, ali i senzibiliziranja javnosti o stanju informatičke opreme u hrvatskim osnovnim školama. Naime, prema podacima Međunarodnog udruženja za vrednovanje obrazovnih postignuća (ICILS), u Republici Hrvatskoj na jedno računalo u školi dolazi čak 26 učenika, dok je većina škola posljednji put značajnije opremljena računalnom opremom prije više od 10 godina. 