Neke pojedinosti oko dogovora kreditora i vlasnika Agrokora konačno je otkrio Maksim Poletajev, prvi zamjenik direktora Sberbanka, koji je time ujedno potvrdio da ruska banka u cijelom procesu vodi glavnu riječ. Idućih dana, rekao je Poletajev, očekuje se susret glavnih vjerovnika koncerna Agrokor kako bi razmotrili postavljanje svojih predstavnika u upravljačka tijela kompanije. Kako je pojasnio za agenciju Bloomberg, vjerovnici traže kontrolu nad tekućim poslovanjem kompanije kako bi mogli brzo reagirati na promjene. - Razmotrit ćemo strukturu koja je u sklopu zakona i koja će zadovoljiti glavne kreditore - izjavio je Poletajev i dodao da su dioničari spremni razgovarati o opcijama za rješenje nastale situacije te da Sberbank nema namjeru preuzeti kompaniju. Taj glavni vjerovnik zajedno s drugim kreditorima priprema “tromjesečni plan likvidnosti za Agrokor”, koji bi trebao biti potvrđen do utorka. Kolika će sredstva biti potrebna, Poletajev nije mogao reći, ali ne isključuje mogućnost da bi pretpostavljeni iznos mogao biti znatno smanjen nakon razgovora s glavnim dobavljačima i kreditorima. Nakon rješavanja hitnog problema s tekućom likvidnošću Sberbank će biti spreman razmotriti mogućnost dugoročnog restrukturiranja duga Agrokor grupe. Prema nekim neslužbenim informacijama, postoji i opcija da ruska banka otplati PIK obveznice koje dospijevaju na naplatu u lipnju iduće godine, a zakotrljale su cijelu priču o neodrživosti Agrokorova duga. Obveznice u vrijednosti od 485 milijuna eura izdane su u svibnju 2014. godine, a rejting agencija Moody’s nedavno ih je uključila u ukupni dug koncerna, što je dodatno pogoršalo pokazatelje zaduženosti. Pritom su ukazali na nove klauzule u nekim bankarskim dokumentima, zbog kojih bi dio zajmova mogao doći na naplatu već u ožujku iduće godine ako Agrokor dotad ne riješi pitanje isplate PIK obveznica. Kako bi procijenila efikasnost poslovnog modela svake pojedine kompanije i grupe u cjelini, Sberbank je angažirao konzultantsku kuću Deloitte. - Želimo razumjeti zašto se kompanija koja je imala stabilne rezultate i rast u prošlosti suočila s krizom likvidnosti, kršila dogovore i imala teškoće s dobavljačima - rekao je Poletajev. Nakon što se riješi problem likvidnosti, smatra izglednim prodaju dijela imovine koja ne predstavlja osnovnu djelatnost te da će krenuti u potragu za investitorima koji imaju “veliko iskustvo u industriji” i koji bi bili prihvatljivi kreditorima, kao i sadašnjim dioničarima. Ovih dana očito je da bi se trebale otkloniti i posljednje prepreke za konačni dogovor vjerovnika s Ivicom Todorićem, a jedna od njih se, kako se može saznati, odnosi na neke zakonske odredbe koje kreditori smatraju spornima. Primjerice, mogućnost tužbe koju dopušta Stečajni zakon u slučaju tzv. pobojnih radnji, odnosno ulaganja neposredno prije otvaranja stečaja. U tom slučaju moraju dokazati da je takvo ulaganje bilo štetno za ostale vjerovnike, što se u slučaju kredita za likvidnost baš ne čini lako dokazivim. Bankari, nema sumnje, žele otkloniti svaki rizik prije nego što ulože svoje novac, ali teško je očekivati da im itko može dati potpuna jamstva. Iz Vlade tek poručuju kako očekuju da se vlasnik kompanije i vjerovnici usuglase o svim aspektima bitnim za poslovanje tvrtke.