Ministar zaštite okoliša i energetike Slaven Dobrović i predsjednik saborskog Odbora za europske poslove Domagoj Ivan Milošević posjetili su tvornicu General Electrica u Karlovcu. Izvršni direktor GE-a za jugoistočnu Europu Gaetano Massara i generalni direktor GE-a za Hrvatsku Damir Vranić predstavili su poslovanje i najavili ulaganja ove godine u strojeve i dogradnju zgrade pogona od oko 160 milijuna kuna. – Pogon pruža usluge za elektrane u gradnji i one već u pogonu u sektorima termalnih i održivih izvora energije, a najznačajnije je reference tvornica stekla isporukama komponenti za plinske i parne turbine. Ulaganje će značajno povećati njezine kapacitete te potvrditi predanost General Electrica u regiji – izjavio je Massara. GE je sudjelovao i u gradnji termoelektrane Plomin 1, a radi i na Plominu 2.  