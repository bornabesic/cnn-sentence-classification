Foto: Press HRVATSKA serija "Novine" nakon niza pohvala domaće i strane kritike i trzavica s HRT-om, napokon je doživjela domaću premijeru dobivši gotovo savršen termin - nedjelja u 20 sati na prvom programu. Domaće serije, poput kvalitetne "Počivali u miru", inače su običavale završavati s kasnonoćnim porno terminima koji su ih pretvarale u svojevrsne "programske trostruke duge", serije o kojima bismo slušali i čitali, ali rijetko ih imali prilike vidjeti. To se, na sreću, nije dogodilo s "Novinama" koje su primetime itekako zaslužile. "Žica" na hrvatski način Radnja nove serije prema scenariju Ivice Đikića prati novinare redakcije riječkog dnevnog lista koji je u fazi uredničko-vlasničke tranzicije. List preuzima utjecajni građevinski tajkun koji je tijesno povezan ne samo s političkim vrhom već i s prometnom nesrećom koju policija zataškava, a koju jedan od novinara lista pokušava razotkriti. Sve ovo imali smo prilike vidjeti u prvoj od 12 epizoda. Od samog početka prilično je jasno da su "Žica" i skandinavska produkcija imale snažan utjecaj na autore serije koji svoj hommage nisu pretjerano skrivali (citati likova iz samih epizoda), ali u isto vrijeme, uspjeli su zadržati vlastit imidž i servirati seriju koja se može pohvaliti ne samo kvalitetnom glumačkom postavom, odličnim scenarijem i zanimljivim likovima već i vizualnim identitetom koji ne zaostaje previše za stranom produkcijom (Rijeka u rukama Danka Vučinovića pokazala se kao izuzetno zahvalan izbor lokacije što je posebno vidljivo u "prijelaznim scenama"). Međutim, sve su ovo stvari koje od jedne ozbiljne suvremene dramske serije očekujemo i nema razloga da hrvatsku seriju tretiramo drukčije samo zato što je hrvatska i ima manji budžet. No, možda najveći kompliment koji bilo kojoj seriji možete dati jest da ćete nakon odgledane prve epizode imati želju pogledati i iduću i onu nakon toga. Možda zvuči kao isticanje očitog, ali nije.  Naime, u današnje vrijeme ponuda je nevjerojatna i svakodnevno smo bombardirani gomilom sadržaja koji je nemoguće pohvatati. Svakog dana na društvenim mrežama naići ćete na barem jednu seriju koju "morate pogledati". Živimo u zlatnom dobu televizije, a činjenica da se jedna hrvatska serija u takvoj konstelaciji uspijela nametnuti i zaintrigirati vas, veliki je uspjeh. Neovisno o tome čija je. Odlična Branka Katić i još bolji Trpimir Jurkić "Novine" su, kratko rečeno, jedna od najboljih domaćih serija, a da je riječ o američkoj produkciji, pohvale bi vjerojatno prštale na sve strane, ali domaća publika navikla je ignorirati domaće serije tretirajući ih poput domaćeg filma. Istina, hrvatski film devedesetih ostavio je duboke "ožiljke", ali nepravedno je, a već duže vrijeme i otrcano, lupetati o davno zaboravljenim promašajima i dozlaboga dosadnim usporedbama sa srpskim filmovima.   U ovom slučaju to bi bilo posebno promašeno jer radi se o izvrsnom projektu koji uspješno prati svjetske trendove. To, naravno, ne znači da zamjerke, koliko god malene bile, ne postoje.  Onu najveću za sad možemo uputiti tek na "adresu" glume pojedinih sporednih likova koji na momente djeluju izuzetno neuvjerljivo i ukočeno, ali na svu sreću, u glavnim ulogama imamoizvanredne glumce i glumice poput Branke Katić, Aleksandra Cvjetkovića, Zijada Gračića, Gorana Markovića i Olge Pakalović pa su neke slabije izvedbe uglavnom nezamjetne. Posebne pohvale idu Trpimiru Jurkiću u ulozi šefa deska Nikole Martića. Iako će vas vjerojatno "omađijati" nešto sporije od ostalih likova (zbog prirode uloge), njegov suptilni pristup nešto je na što valja obratiti posebnu pozornost jer radi se o fantastičnoj izvedbi koja bi vam u moru daleko energičnijih likova mogla "proći ispod radara". Poučeni iskustvom mnogih stranih serija, uvijek postoji mogućnost da će se priča razvodniti u narednim epizodama, ali u onima koje smo imali prilike unaprijed pogledati, to se nije dogodilo.  To je velikim dijelom zasluga izvrsnog scenarija Ivice Đikića te uspješnog izbjegavanja svih uobičajenih zamki romantiziranja novinarskog poziva ili atmosfere u redakciji. Odlična glazba, fotografija i ritam također su nešto što je ekipi iza serije pošlo za rukom.  Sve je to super, ali gdje su muškarci u haljinama? Ipak, postoji još jedan problem i on nije vezan za samu seriju. Iako su "Novine" na kraju završile s izvrsnim terminom emitiranja, 20h u nedjelju navečer na Prvom bez problema može biti i porno termin jer konkurencija ima "adut" - natjecateljski show "Tvoje lice zvuči poznato". HRT nas je svojim uobičajenim izborom onog što trpa u primetime s vremenom dresirao da hvatamo daljinski i dajemo priliku konkurenciji, a konkurencija je ovog puta nesmiljena. Muškarci maskirani u žene, žene u muškarce, bijelci u crnce, glumci u pjevače i Matteo Cetinski u poznatu osobu. Koncentrirani hit. Neovisno što mi mislili o tome, to je zabava i prolazi odlično. Društvene mreže i portali prepuni su vijesti o "najboljim maskama" i "najluđim izvedbama". U takvom okruženju i na anemičnoj platformi, što HRT nesumnjivo jest, nije teško povjerovati u scenarij u kojem su "Novine" u osam podjednako nevidljive kao i "Novine" u ponoć. Istina, "Novine" imaju seks, nasilje i mračnu hrvatsku zbilju, ali nemaju muškarce u haljinama i u 2016. s velikim žarom ne otkrivaju nevjerojatno "zabavan" koncept "minstrel showa". A to bi se moglo pokazati kao njihov veliki "propust". Nadajmo se da neće biti tako.