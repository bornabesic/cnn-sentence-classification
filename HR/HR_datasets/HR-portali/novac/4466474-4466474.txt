Hrvatske narodne banke izdala je priopćenje o mogućim efektima Brexita na hrvatsko gospodarstvo. Priopćenje prenosimo u cijelosti: Tečaj kune prema EUR ostao je stabilan unatoč pojačanoj kolebljivosti koja je danas obilježila financijska tržišta nakon vijesti o rezultatima referenduma o izlasku Ujedinjenog kraljevstva iz Europske unije. Istovremeno je vidljiv blagi porast prinosa na hrvatske državne obveznice denominirane u eurima. Za ocjenu i kratkoročnih učinaka rezultata referenduma treba ipak pričekati da se stišaju prvi odjeci iznenađenja njegovim rezultatima, koji su izazvali značajnu volatilnost na financijskim tržištima. Izmedju Republike Hrvatske i Ujedinjenog kraljevstva prisutna je relativno niska razina trgovinske povezanosti. Hrvatski je izvoz u Veliku Britaniju u 2015. godini iznosio 205 mil. EUR, s udjelom od 1,8% ukupnog hrvatskog izvoza, odnosno 0,5% hrvatskog BDP-a. Hrvatski uvoz iz te zemlje je u istom razdoblju iznosio 209 mil. EUR, s udjelom od 1,1% u ukupnom uvozu, odnosno 0,5% hrvatskog  BDP-a. U 2015. godini u Hrvatsku je stiglo 490.510 britanskih turista (3,9% od ukupnih dolazaka), s ostvarenih 2.419.237 noćenja (3,7% ukupnih noćenja). Od 2011. do 2015. broj turista iz Velike Britanije koji dolaze u Hrvatsku se udvostručio. Potencijalni dugoročni učinci rezultata referenduma kako na gospodarstvo EU,  tako i na Hrvatsku ovisit će o daljnjim potezima Ujedinjenog kraljevstva, vremenu i strukturi izlaska iz EU, učincima na političku dinamiku EU integracija, srednjeročnim do dugoročnim učincima svih ovih elemenata na financijska tržišta, izmedju ostalog i na apetit za rizik pojedinih skupina zemalja i investitora. HNB pomno prati situaciju na tržištu, te će i u novim uvjetima nastaviti osiguravati stabilnost tečaja i bankarskog sustava.