Zbog konstantnog dampinga cijena mlijeka i mliječnih proizvoda od strane nekih stranih trgovačkih lanaca na hrvatskom tržištu, deflacije, kao i pada domaće proizvodnje i prodaje mlijeka, dogovorena je još jača suradnja između Agrokora i Grupe Vindija. Kako doznajemo iz Agrokora, obje su se kompanije složile da će u idućem razdoblju Konzum, kao najveći domaći trgovački lanac, dati još jaču podršku i veći prostor hrvatskim proizvođačima mlijeka na svojim policama kako ne bi došlo do potpunog devastiranja vrijednosti proizvoda farmera i prerađivača, a istaknuta je i potreba za organiziranom pomoći sektoru. Da je upaljen alarm, ovih je dana u Bruxellesu potvrdio i ministar Davor Romić, koji je o tome, podsjetimo, zatražio i mjere Europske komisije. Nakon što je Vlada objavila odluku o rasprodaji dionica tvrtki u kojima drži manjinske udjele, iz Agrokora su nam jučer potvrdili i da su zainteresirani za otkup dionica Agrolagune u kojoj Agrokor ima 85,22% udjela, država 14,14%, a ostatak mali dioničari. Dionicom Agrolagune, koja se specijalizirala za proizvodnju vrhunskog maslinova ulja, vina i sireva, posljednji se put, prema podacima Zagrebačke burze, trgovalo 2008. kada je kroz jednu transakciju protrgovano 697 dionica prosječne cijene od 2000 kuna, dok nominala iznosi 2500 kuna. Koju će iskličnu cijenu postaviti država za paket dionica Agrolagune, zasad je nepoznato. Vlada trenutačno ima 8188 dionica Agrolagune, što znači da bi se vlasnik Agrokora Ivica Todorić mogao suočiti s troškom od 16,4 milijuna do 20,5 mil. kuna, ovisno o tome očekuje li Vlada po dionici 2000 ili 2500 kuna.       >> Hrvatska iskustva pomoći će Srbiji i regiji u dobivanju novca iz fondova EU