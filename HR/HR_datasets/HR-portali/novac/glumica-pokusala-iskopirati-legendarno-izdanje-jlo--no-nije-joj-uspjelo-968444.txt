Foto: Getty KAD se Jennifer Lopez pojavila na crvenim tepihu dodjele Grammyja 2000. godine, sigurno nije očekivala da će se o njenom outfitu pričati i desetljećima nakon. Zelena tropska Versace haljina s dekolteom do ispod pupka i visokim prorezom ima čak i svoju stranicu na Wikipediji, zaslužna je za nastanak Google Image Search opcije, a tijekom godine je inspirirala brojne druge outfite na crvenim tepisima.  No, sve do ovogodišnje dodjele MTV Movie & TV nagrada nitko nas nije baš ovoliko podsjetio na legendarno izdanje J.Lo, kao što je to sinoć uradila mlada glumica Jillian Rose Red. Poznata po ulozi u MTV-jevoj seriji "Awkward", glumica do sada i nije svojim outfitima privlačila veliku pažnju, a možda se upravo zato odlučila obući gotovo isto kao Jennifer prije 17 godina. Samo što se u njenom slučaju nije radilo o haljini već o kratkom kombinezonu sa šlepom preko hlačica, ali dekolte, prorez, silueta, boja i uzorak bili su gotovo isti.   Ipak, Jillianin kombinezon bio je nešto čedniji od Jenniferinog, jer dekolte nije otkrio pupak, a ni tkanina se nije prozirala te nije bilo napetosti oko toga da će prorez na donjem dijelu otkriti i više no što treba. A moramo priznati i da J.Lo bolje birala obuću. No, u svakom slučaju, gospođica Lopez može biti sretna, jer jednim izdanjem inspirira stylinge drugih čak i nakon 17 godina, a još uvijek ju nitko nije uspio zasjeniti.