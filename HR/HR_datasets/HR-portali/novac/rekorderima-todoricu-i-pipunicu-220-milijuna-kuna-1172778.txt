I s primjenom modela konvergencije po kojemu bi oni veći do 2020. postupno dobivali manje, a manji više, Agrokor je, prema podacima Agencije za plaćanja u poljoprivredi, i dalje rekorder po isplaćenim potporama za poljoprivredu u lanjskoj financijskoj godini. Čak 103.194 poljoprivredna gospodarstva, korisnika potpora, dobilo je oko 4,02 milijarde kuna EU i proračunskog novca, od kojih je sedam tvrtki Ivice Todorića, kojima danas upravlja Vladin povjerenik Ante Ramljak, povuklo čak 150,6 milijuna kuna. Najviše je dobilo Belje, 90 milijuna kuna, Vupik 37,2 milijuna, PIK Vinkovci 16,3 milijuna, potom Agrolaguna, PIK Vrbovec, Vinka i Mladina – zajedno oko 7,2 milijuna kuna. Sljedeći je na tronu osječki poduzetnik Marko Pipunić, predsjednik uprave i vlasnik grupacije Žito. Njegovih 13 tvrtki dobilo je ukupno 68,7 milijuna kuna, od kojih najviše Novi agrar, 34,6 milijuna. Slijede PPK Valpovo s 15,3 milijuna, farme muznih krava Mala Branjevina i Orlovnjak s oko 12 milijuna kuna, Berak s 3 milijuna, Hana-Koška 2,5 milijuna, Melem s 1,1 milijun, a u sustavu poticaja s iznosima manjim od milijun kuna su Hiripitiya, Salami Aurea, Prosciutto Pannonico, Copadio te svinjogojska farma Lipovača – Prkos. Kaznionici 1,6 milijuna kn Na listi “milijunaša” ukupno je 267 poljoprivrednih gospodarstava, od kojih samo 10 s više od 10 milijuna kuna. PP Orahovica u vlasništvu Stipe Matića i M San grupe dobila je 32,4 milijuna kuna, Kutjevo Envera Moralića 22,6 mil. Kuna, Mirko Ervačić s nekoliko tvrtki iz Osatina grupe, Bovisom, Farmom Tomašanci… oko 22 milijuna kuna, Adrisov Cromaris 18,5 milijuna kuna potpora, Širjan d.o.o. Zvonimira Širjana 13,6 mil. te Real Beef Claudea Jambrušića s 11,3 mil. kuna, dok se iznosima iznad 10 milijuna kuna mogu pohvaliti i tri županije – među kojima je rekorder Sisačko-moslavačka županija s 91,1 milijun kuna za obnavljanje poljoprivrednog proizvodnog potencijala narušenog elementarnim nepogodama i katastrofalnim događajima iz EAFRD-a. Čak je i Ministarstvo poljoprivrede na osnovi dvaju poljoprivrednih fondova EU povuklo 7,1 milijun kuna, HGK 1,1 milijun kuna, a Kaznionica u Valturi 1,6 milijuna kuna. Na popisu su i hrvatske poljoprivredno-prehrambene perjanice poput Podravke sa 7,3 milijuna kuna, Osilovac Nexe grupe s 8,5 mil., Farma Jelas Stjepana Fiolića s 1,3 mil. kuna, Zdenka i Badel 1862 po 1,4 milijuna kuna, Kraš s 1,6, Viro tvornica šećera s 2,7 milijuna, Konzum s 2,8 milijuna kuna, Gavrilović s 4,3 milijuna kuna, Mesnice, PPK Karlovačka mesna industrija i Vajda u vlasništvu braće Pivac oko 4,6 milijuna kuna. Među ribarima i Gotovina Poljoprivredna zadruga Gomolava Jabuka najpoznatijeg trgovca voćem Antuna Plivelića dobila je 3,4 milijuna, Stočarstvo Raič 8,6 milijuna kuna, Kali koji je svoja četiri uzgajališta nedavno prepustio Cromarisu i Pelagosu 3,5 milijuna kuna, a Pelagos-net, farma generala Ante Gotovine 8 milijuna kuna. Sardina Postira na čelu s nekadašnjim vaterpolistom Nikom Bezmalinovićem dobila je 6 milijuna kuna, Sunčane livade hotelijerskog magnata Jake Andabaka 1 milijun kuna… Od 100.000 do milijun kuna dobilo je 6247 gospodarstava, od 50 do 100 tisuća njih 6531, od 10 do 50 tisuća 37.545, a manje od 10 tisuća kuna 52.609 gospodarstava. Čak 19 gospodarstava za poticaje je dobilo manje od 10 kuna.  Mnogima je teško ući u trag jer se imanja ne vode na njih ili je puno “partnera”. Od poznatih “seljaka”, bivši ministar poljoprivrede Božidar Pankretić dobio je 13,8 tisuća kuna, njegov brat Zdravko 1,7 milijuna kuna. Vinarija i vinogradi obitelji bivšeg ministra Petra Čobankovića i njegovih sinova povukli su 32.000 kuna potpora. Ekoimanje Mavrović nekadašnjeg boksača Željka Mavrovića povuklo je 433,3 tisuće kuna, gospodarstvo Mladena Šolčića koje se vodi na njegovu suprugu Snježanu 1,8 mil. kuna, Agro-Crnica predsjednika Hrvatske poljoprivredne komore Mate Brlošića 291 tisuću kuna, Mate Mlinarić iz Nezavisnih hrvatskih seljaka 45,9 tisuća kuna, a OPG koji je prebacio na sina oko pola milijuna kuna, Stjepan Kunovec oko 41 tisuću kuna… Isplate se odnose na sve potpore koje se iz europskih fondova i državnog proračuna isplaćuju za izravnu potporu, mjere ruralnog razvoja, tržišnu te potpore u ribarstvu.