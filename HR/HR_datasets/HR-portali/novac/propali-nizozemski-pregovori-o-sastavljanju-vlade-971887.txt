Foto: FAH PREGOVORI o formiranju koalicijske vlade u Nizozemskoj zašli su danas u slijepu ulicu, nakon vikenda tijekom kojega su stranke pobjednice parlamentarnih izbora 15. ožujka imale vremena za razmišljanje.  Nakon dva mjeseca teških pregovora, pokušaj sastavljanja koalicije između Liberalne stranke (VVD) premijera na odlasku Marka Ruttea koji je na izborima osvojio najveći broj glasova i 33 zastupnička mjesta i drugih triju stranaka, završio se prošlog tjedna neuspješno.  U pregovorima je s ljevice sudjelovala stranka zelenih GroenLinks, koje je mladi predsjednik Jesse Klaver uspio povećati broj zastupnika s 4 na 14 i za kojega analitičari ne vjeruju da je sklon nagodbi.  Uz VVD, kršćanski demokrati u CDA-u (19 mjesta) i liberali u D66 (također 19) u potrazi su za novom četvrtom strankom i eventualno petom, kako bi dobili apsolutnu većinu u donjem domu parlamenta sa 150 zastupnika.  Nakon "vikenda za razmišljanje" koje je odredila Edith Schippers, zadužena za pregovore, svi pogledi su bili uprti u Kršćansku uniju (CU), socijalističku stranku SP i laburiste u PvdA. Prevelike razlike No razlike između ljevice i desnice bile su prevelike kada je riječ o važnim političkim pitanjima kao što su imigracija i klima.  Čelnik D66 Alexander Pechtold nije htio s CU-om ulaziti u koaliciju koja bi bila "odveć konzervativna", piše dnevni list AD.  PvdA koji je s 38 zastupnika u 2012. pao na 9 u ožujku, opetovao je u ponedjeljak da neće sudjelovati u vladi, kao ni SP koji ne želi surađivati s VVD-om.  Premijer na odlasku je obećao da neće surađivati s Geertom Wildersom, premda je njegova protuislamska i protueuropska stranka na parlamentarnim izborima izbila na drugo mjesto s 20 zastupnika.  Koalicijske vlade i teški pregovori koji ih prate uobičajeni su u Nizozemskoj.  U 2012. Rutteu su trebala 54 dana da formira vladu. Najdulje su trajali pregovori 1977., 208 dana.