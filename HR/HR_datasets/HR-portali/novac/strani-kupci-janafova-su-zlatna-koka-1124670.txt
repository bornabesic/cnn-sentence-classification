Nakon devet mjeseci poslovanja Janaf i dalje niže rekorde. Neto dobit državne tvrtke koja je zadužena za prijevoz nafte i upravljanje naftovodima iznosila je 184 milijuna kuna i bila je 33,4 posto veća nego u prvih devet mjeseci 2015. Ukupna dobit prije oporezivanja iznosila je 229 milijuna kuna, a Janaf će u državni proračun uplatiti gotovo 46 milijuna kuna. Rasli su prihodi Janafa za 9,2 posto, na 527 milijuna kuna, i to ponajviše kroz izvoz koji je rastao za više od 20 posto u odnosu na prošlu godinu. Istovremeno su smanjeni rashodi tvrtke koju vodi Dragan Kovačević. Od početka njegova mandata tvrtka je povećala neto dobit za tri puta pa je tako nakon devet mjeseci 2012. kompanija imala 60 milijuna kuna neto dobiti, odnosno trećinu današnjeg rezultata, a prihodi su iznosili tek 300 milijuna kuna. Uspjeh leži u okretanju stranim kupcima, a ove je godine čak 70 posto prometa ostvareno od poslovanja s inozemnim kupcima. Modernizacija Janaf je plasirao oko milijardu kuna u modernizaciju sustava, a u tijeku je gradnja dvaju novih spremnika za skladištenje sirove nafte na terminalu Omišalj te završetak projekta podmorskog naftovoda Naftovodi Janaf Adria. – Janafovi ugovoreni poslovi za 2016. nastavak su otvorenog poslovnog pristupa postojećim i novim poslovnim partnerima, a to je omogućilo postizanje rekordnih poslovnih rezultata i pozicioniranje Janafa. Vodili smo se učinkovitom ekonomskom politikom povećavajući prihode i racionalizirajući rashode, a rezultat toga je značajno povećanje dobiti. Istodobno smo sve investicije usmjeravali na stvaranje nove dodane vrijednosti i povećanje prihoda – istaknuo je predsjednik uprave dr. Dragan Kovačević. I najveća energetska kompanija Hrvatske Ina poslovala je dobro iako je, kad se podvuče crta, imala oko 10 posto manju neto dobit nego lani. U devet mjeseci neto dobit bez jednokratnih stavki iznosila je 457 milijuna kuna, a EBITDA bez jednokratnih stavki oko 1,56 milijardi kuna. Unatoč vrlo izazovnu vanjskom okruženju i niskoj cijeni nafte, kompanija je u tom razdoblju uložila ukupno 968 milijuna kuna. Uz redovne poslovne projekte, Ina je otkupila i dodatni vlasnički udjel u bosanskom Energopetrolu. Milijardu kuna investicija Proizvodnja domaće nafte zapravo je rasla 15 posto, ali je cijena ugljikovodika tijekom godine bila u prosjeku 27 posto niža nego u 2015. pa je malo slabiji rezultat i očekivana vijest. Prosječna rafinerijska marža gotovo se prepolovila, ali je sektor Rafinerije i marketing imao pozitivan rezultat uz EBITDA od 10 milijuna kuna. – Naša inicijativa za uštede u 2016. osigurala nam je stabilnu financijsku poziciju i omogućila ulaganja od gotovo milijardu kuna. Nastavljamo s ulaganjima za postrojenje u Rafineriji nafte Rijeka, najveće pojedinačno domaće ulaganje Ine ikad – kazao je Zoltán Áldott, predsjednik uprave Ine.   >>MOL: Ne planiramo opskrbljivati Hrvatsku iz Mađarske i Slovačke