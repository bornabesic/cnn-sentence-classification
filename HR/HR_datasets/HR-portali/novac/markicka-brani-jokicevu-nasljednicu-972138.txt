Foto: Pixsell/Luka Stanzl PREDSJEDNICA udruge U ime obitelji Željka Markić odgovorila je HNS-u koji je skandaloznim ocijenio postavljanje Jasminke Buljan Culej na čelo skupine za provedbu kurikularne reforme, ocijenivši da ako predsjednik HNS-a Ivan Vrdoljak napada novu voditeljicu, onda to znači da je ona sposobna i nepotkupljiva.  Željka Markić u priopćenju Vrdoljakov istup tumači kao politički pritisak kojim "nastoji spriječiti njene antikorupcijske aktivnosti", ali i kao politički napad na neovisnost civilnog društva.  HNS je u utorak skandaloznim ocijenio postavljanje Jasminke Buljan Culej na čelo skupine za provedbu kurikularne reforme, zbog njezine funkcije savjetnice ministra obrazovanja i i "zbog bliskosti sa Željkom Markić i ultrakonzervativnim političkim strujama", a to su imenovanje osudile i organizacije civilnog društva GOOD Inicijativa i Centar za mirovne studije.  Naveli su, između ostalog, i da je Buljan Culej vrlo bliska Željki Markić, te da je osim medijskih nastupa na ultrakonzervativnim portalima, sudjelovala i na konferencijama u organizaciji udruge U ime obitelji, "koja je zaustavila zdravstveni i građanski odgoj, i koja stoji iza svih udara na slobode pojedinaca".  Njene "antikorupcijske aktivnosti"  "Najnoviji u nizu prostačkih napada predsjednika HNS-a Ivana Vrdoljaka na mene osobno mogu jedino protumačiti kao politički pritisak kojim nastoji spriječiti moje antikorupcijske aktivnosti. Naime, od najave mogućnosti da HDZ, suprotno volji birača, na vlast dovede HNS ukazujem na brojne korupcijske afere koje se dovode u vezu s HNS-om, a koje bi takvim koaliranjem mogle biti zataškane", stoji u priopćenju Željke Markić.  Navodeći neke koje se povezuju s Vrdoljakom, Vesnom Pusić i Ankom Mrak Taritaš poput razdjelnika, zapošljavanja i dodjele poslova u HEP-u, netransparentnog dodjeljivanja sredstava Ministarstva vanjskih poslova, kvadrat kuća za poplavljene u Gunji po cijeni kvadrata u centru Zagreba, moguću povezanost naglog porasta dobiti Prvog plinarskog društva s dolaskom Vrdoljaka na mjesto ministra gospodarstva - izrazila je očekivanje da ih istraži Državno odvjetništvo.  Politički napad  Markić napade predsjednika HNS-a na udrugu U ime obitelji tumači i kao politički napad na neovisnost civilnog društva i diskriminiranje udruge s čijim se djelovanjem ili stavovima Vrdoljak i HNS ne slažu. "Iznošenjem neistina o aktivnostima udruge, portalu Narod.hr, predsjednik HNS-a nastoji zastrašiti druge dionike u društvu i ograničiti slobodu našeg djelovanja u civilnom društvu", ističe.    Vezano za Buljan Culej, navodi da se s njom nije uspjela bolje upoznati te da ju je susrela samo jednom, kad je prošle godine sudjelovala na Drugoj međunarodnoj konferenciji "Obitelj i škola – ključ odgoja za vrijednosti" koju je udruga U ime obitelji organizirala pod visokim pokroviteljstvom predsjednice Republike, Ministarstva obrazovanja i znanosti te Agencije za odgoj i obrazovanje.  Čestitavši Buljan Culej na imenovanju za voditeljicu Ekspertne radne skupine, Markić navodi da, iako je dosad znala da je "vrsna stručnjakinja, činjenica da je Vrdoljak tako jako napada – otkriva da je sigurno i nepotkupljiva".