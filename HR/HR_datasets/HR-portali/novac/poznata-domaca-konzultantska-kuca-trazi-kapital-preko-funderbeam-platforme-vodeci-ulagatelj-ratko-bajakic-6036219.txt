Platforma za prikupljanje kapitala Funderbeam SEE u petak lansira svoju drugu hrvatsku kampanju, najavila je Zagrebačka burza. U pitanju je vodeća hrvatska konzultantska kuća Sense Consulting koju je prije 10 godina osnovao Vedran Antoljak, a detalji kampanje i iznos koji se prikuplja nisu još objavljeni. Minimalno ulaganje za pojedinačnog malog ulagatelja u kompaniju iznosi 1000 eura. Sense Consulting je specijaliziran za financijsko-investicijsko savjetovanje, savjetovanje u području povlačenja sredstava iz EU i nacionalnih fondova, jačanje poslovne konkurentnosti te savjetovanje javnog sektora. Ratko Bajakić iz ICF-a je vodeći investitor Sense Consulting sindikata. Naime, svaka kompanija na Funderbeamu mora imati vodećeg ulagatelja, koji može biti iz same tvrtke ili iskusni pojedinac koji dobro poznaje branšu i ima određenu sliku o investicijskom potencijalu kompanije. Vodeći ulagatelj i sam ulaže, demonstrirajući tako povjerenje u pozitivne izglede kompanije, pojašnjavaju profesionalci iz Funderbeama. Prva hrvatska kampanja na platformi Funderbeam bila je ona tehnološkog startupa Include, proizvođača „pametnih klupa“, koju je osnovao 21-godišnji Ivan Mrvoš. Prikupljao je 400 tisuća eura za razvoj poslovanja. Funderbeam SEE su utemeljili estonska kompanija Funderbeam Ventures i Zagrebačka burza, a podupire ju Europska banka za obnovu i razvoj kroz svoj Shareholders Special Fund. Funderbeam je platforma za prikupljanje kapitala na kojoj ulagatelji odmah nakon inicijalne faze ulaganja mogu trgovati svojim udjelima zahvaljujući inovativnom sustavu temeljenom na bitcoin tehnologiji.