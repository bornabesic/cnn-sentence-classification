Rijekin trener Matjaž Kek jedva je ostao u stolcu na konferenciji za novinare u Koprivnici nakon pobjede nad Slaven Belupom kad mu je sletjelo pitanje o prilici da osvoji i dvostruku krunu jer poslije posljednjeg prvenstvenog kola još jednom igra s Dinamom – u Varaždinu u finalu Kupa. Treneru koji ne voli pričati ni dva dana unaprijed, a kamoli tri utakmice, takva su pitanja najlakši zalogaji. S koliko će trofeja završiti ovu sezonu Riječani, saznat ćemo vrlo brzo. No čak i da se u Podravini dogodio posljednji sretan trenutak za Kekovu momčad, ova sezona bila bi vrijedna dokumentarca, koji bi počinjao ili završavao, ovisno o raspletu, scenom krcate Rujevice dok Armada za svoj trideseti rođendan šara spektakularnom koreografijom i pogotkom Mate Maleša protiv Hajduka snimljenim s – drona! Odlična ideja pogođena u idealnom trenutku samo je jedan od pokazatelja koliko je riječki klub organizacijski narastao i upravo zbog toga zasluženo zaplovio prema prvom naslovu prvaka države u bogatoj povijesti. Rijeka je zaista u okvirima veličine grada, regije i države posložena poput nekog bundesligaškog kluba, i to ne onog s dna tablice koji se bori za ostanak. Šest velikih terena sagrađenih oko rujevičke “bombonijere” nema ni Eintracht Frankfurt, što je otkriveno kad se Niko Kovač požalio na uvjete za trening u 118 godina starom njemačkom prvoligašu iz bankarske metropole Europe. Prije i poslije svake utakmice novinarima su na raspolaganju trener Matjaž Kek i netko od igrača, a snimke se gotovo u roku odmah mogu vidjeti na Rijekinu YouTube kanalu. Tako se moglo pratiti i raspoloženje riječkog stratega tijekom sezone – od uživanja u trenutku do bitaka koje je u rukavicama vodio sa sucima ili medijskim napisima. Nijednom nije iskočio izvan okvira ne dopuštajući ni sebi ni bilo kome oko sebe alibije koji bi utrku za prvaka odveli u pogrešnom smjeru. Igrati i živjeti za publiku i navijače bila je mantra riječke momčadi u kojoj su nizali pobjede u serijama, a slavili ih s Armadom, koja je dobila najljepši poklon za tridesetu obljetnicu svog osnutka. Kako se živi s voljenim klubom, pokazali su upravo vjerni navijači, koji također nisu dopustili da čaroliju sezone pokvari nezadovoljstvo zbog zaborava kultne Kantride ili nekih drugih stvari. Da će proljeće biti veliko, pokazala su već prva gostovanja u Osijeku i Zaprešiću gdje se putovalo u karuselima, a da se u našoj ligi događa nešto neuobičajeno, uvjerili su se i oni koji ne prate nogomet kad je prema Splitu na jadranski derbi morem zaplovila Jadrolinijina lađa s tisuću vjernih pristaša Rijeke. Plovilo se i u Pulu, bakljama osvjetljivali kašteli Istre i Kvarnera, dolazilo pjevati i na treninge, a nakon svake fešte na Rujevici uslijedila bi zajednička seansa pjesme i plesa momčadi i navijača. “Moj pjevač ide gore pa se oni svi tamo vole”, rekao je u svom stilu Mrle iz Let 3, kojem su od nogometa ipak za nijansu zanimljiviji paketi iz Reichstaga i skulpture kancelarke Merkel. Ali, i on je zafeštao s Armadom za njen trideseti rođendan. Da je riječ o posebnoj momčadi i posebnoj sezoni, vidjelo se u jesenskom derbiju s Dinamom u Maksimiru kad silno motivirani prvak nije uspio spustiti prednost Riječana, koji su ranijih sezona često dolazili turistički, spuštenih gaća. – Ha, gledajte, i nudizam je vrsta turizma, kod nas na Kvarneru naročito popularan – izrekao je u svom stilu Kek dok su njegovi igrači grmjeli pod maksimirskim jugom, bijesni zbog Vučemilovićeva šou-programa u drugom poluvremenu. Te večeri kao da su se zakleli da ih ništa neće zaustaviti na putu do naslova, a najhrabriji, pokazalo se, i najbolji prognozer bio je strastveni Marko Vešović, koji je u stilu pokojnog Rođe Spajića istresao: – Ako je u interesu nekome da jedna ekipa bude prvak unaprijed, a da mi ostali igramo zasebnu ligu, onda neka tako bude. Ali mi smo pokazali da smo jači od svega toga. I ova ekipa će biti na kraju prvak kao što je i sada jesenski prvak. Snimka pod egidom “nemamo konkurenciju u ovoj ligi” još stoji na YouTubeu. Bio je to samo djelić “utakmice” koja se kroz cijelu sezonu odigravala iza kulisa, a u kojoj Rijekin predsjednik Mišković mudro nijednog trenutka nije poveo klub u opoziciju, kao što se očekivalo. Ni kad je davao, povlačio ili aktivirao ostavku u HNS-u ni kad je Batinić u Vinkovcima izazvao bijes pola države, Mišković nije ulazio u svađu ni s ligom ni s Dinamom. Ako je radio pritisak, radio ga je da to nismo znali.