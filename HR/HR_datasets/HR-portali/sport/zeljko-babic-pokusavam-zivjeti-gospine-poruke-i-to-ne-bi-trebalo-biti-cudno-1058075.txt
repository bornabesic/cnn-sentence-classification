Izbornik hrvatske rukometne reprezentacije Željko Babić nakon osvojene bronce na EP-u u Poljskoj je hodočastio u Međugorje. Susreo s tamošnjim franjevcima te je gostovao na radiju Mir.  - U Međugorje dolazim od 1997. U jednom trenutku sam dobio veliki dar, dar oprosta. Počeo sam se povezivati s Gospom, i moj se život počeo mijenjati. Uvijek sam odlazio radostan iz Međugorja, uvijek sam ovdje dobivao radost u srcu. Osjećam potrebu zahvaliti Blaženoj Djevici Mariji za pomoć koju mi daje u mom životu, bez obzira pobjeđivali ili gubili. Ja bih se svakako vratio u Međugorje i zahvalio Gospi na svemu što daje meni i mojoj obitelji, bez obzira na ishod utakmice - kazao je Babić za radio Mir iz Međugorja. Babić je nakon nevjerojatne pobjede nad Poljskom rekao da je to bilo "čudo iz Međugorja". - Ja sam rekao ono što mi je u srcu. Pokušavam živjeti Gospine poruke koliko je to moguće, to ne bi trebalo biti čudno. Jer hrvatski narod se oduvijek molio i ufao Gospi. Blažena Djevica Marija je u mom srcu, pomaže mi, ne bih to naglašavao, to je jednostavno bila potreba koju sam morao reći. Svaki put kad dođem u Međugorje, osjetim veliku Božju ljubav, imam mogućnost ispovjediti se, tražiti pomoć Gospinu i Isusovu, kako bih bio bolji čovjek. Osvrnuo se i na uspjeh u Poljskoj. - Poljska je izvrsno iskustvo za mene i sve igrače. Mladi igrači pokazali su izvrsne kvalitete i vještine, pokazali su privrženost hrvatskoj reprezentaciji i hrvatskome narodu. Osvajanje brončane medalje je velika nagrada i veliki poticaj za sve nas, bez obzira tko bio izbornik ili tko igrao za reprezentaciju. To je  nada da se dobrim radom i odricanjem mogu postići nemogući rezultati. Ja sam već rekao da je osvajanje medalje nešto nadnaravno, to je Božje čudo. Ne znam i ne mogu objasniti zašto je nama dana tako velika milost, veliko nadahnuće tijekom igranja, i hoće li se to ikad više ponoviti. Ne mogu i ne želim o tome razmišljati. Svjedok sam kao i svi da se dogodilo čudo - zaključio je izbornik. >> Izbornik Babić posjetio Međugorje: "Molite se Gospi, tamo je snaga i sreća"