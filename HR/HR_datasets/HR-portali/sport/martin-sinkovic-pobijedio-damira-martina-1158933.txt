Zagrebačko veslanje nikad nije bilo na višim granama. Braća Sinković olimpijski su pobjednici u dvojcu na pariće, a Damir Martin bio je srebrni u utrci samaca za pamćenje. Sinkovići su mladostaši, a Damir Martin je član Trešnjevke, s čijim vodstvom trenutačno ne surađuje najbolje. Zbog narušenih međuljudskih odnosa, čelnici kluba ne žele da Damiru trener i dalje bude Srećko Šuk, a on je taj u kojeg naš srebrni olimpijac najviše vjeruje jer s njim je i postigao uspjeh karijere. Damir: Cilj mi je Tokio 2020. Vjerojatno i zbog te situacije, a ona trenutačno ima status quo, prvoj utrci sezone Damir nije pristupio u najboljoj formi. Na Otvorenom prvenstvu Zagreba na standardnoj stazi od 2000 metara izgubio je od Martina Sinkovića, no to ga nije odveć uznemirilo. Štoviše, u ciljnoj ravnini prvi je zapljeskao pobjedniku, koji ga je pobijedio i prije tjedan dana u daljinskoj regati na 8000 metara. – U sezonu sam ušao dosta rezervirano jer su mi cilj OI u Tokiju 2020.. Ovo je dosta nagli ulazak u sezonu, no kroz utrke se najbrže dolazi do forme. Uostalom, Svjetsko prvenstvo je tek sredinom rujna pa ću do tada doći u formu. Zar mu nije važno hoće li nastupiti na EP-u potkraj svibnja? – Bila bi to prilika da se okušam s četverostrukim svjetskim prvakom Synekom na njegovu terenu. No, zasad još ne znam što će biti kriterijska regata za prvenstvo Europe, izbornik Mikšić mi to još nije priopćio. Možda se neće morati ni izjasniti kada čuje kako razmišlja pobjednik utrke Martin Sinković, trenutačno najspremniji naš veslač: – Svi me sada pitaju što je sa skifom, a meni je uvijek skif bio samo prolazna etapa u pripremama za četverac ili dvojac na pariće. Skif me uopće ne zanima. To je nužno zlo zato što je moj brat Valent ozlijeđen, a da nije, sada bismo nas dvojica veslali u dvojcu bez kormilara. Da se nismo odlučili za rimen veslanje, i samac bi mi bio zanimljiv, no ovako me zanima samo da brat što prije počne trenirati, a to bi trebalo biti za tri tjedna, i da što prije počnemo raditi zajedno. Važnije mi je da s njim taj tjedan radim zajedno nego da sam nastupam na EP-u jer će nam svaki zajednički trening puno značiti i u tom smislu bi čak i zajednički odlazak na EP bio svojevrsno gubljenje vremena. Martin: Damir je bolji skifist Unatoč svemu, mlađem bratu Sinkoviću gušt je bio pobijediti Damira Martina: – Ovo je tek drugi put da mi je to uspjelo na stazi od 2000 metara. Prvi put se to zbilo 2014. kada je brat prvi put imao istu ozljedu rebra. Pobijediti Damira Martina uvijek je velika stvar, koliko god on bio spreman ili ne. Uostalom, čamac mi lijepo ide i uživam u tome. Tko je onda trenutačno najbolji skifist. Damir Martin ili Martin Sinković? – Damir, u to nema sumnje, no sveukupno smo najbolji hrvatski veslači brat i ja jer to govori zbir svih naših medalja – zaključio je Martin Sinković. >>Sinkovići: Treninzi su nam važniji od prijema u Kanadi Veslački izbornik Darko Mikšić za novu situaciju kaže: – Početak sezone ne određuje ništa značajno. I Damšo i Martin voze skifove, pri čemu Martin to vesla silom prilika. Oni su stvarno jako blizu, a da sjednu u dubl skul bili bi svjetski prvaci. To tko je od njih bolji pratili bismo pozorno jedino ako bi se Valentova ozljeda pogoršala. Ako bi se između njih dvojice morali odlučiti tko će na EP, onda bi to bilo sredinom svibnja, nakon prve regate Svjetskog kupa. Što se pak tiče Svjetskog prvenstva, onda bi se to odlučivalo na regati u Luzernu u srpnju, a onaj drugi imao bi opciju ići na SP s nekim u dublu.