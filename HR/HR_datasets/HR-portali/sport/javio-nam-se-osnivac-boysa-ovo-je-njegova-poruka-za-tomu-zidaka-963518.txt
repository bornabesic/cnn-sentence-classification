Foto: Petar Glebov/Pixsell, screenshot "ZOVU me jednim od osnivača navijačke grupe Bad Blue Boys, no ne želim se time baviti i dokazivati, samo želim reći jednu stvar ovoj klinčadiji danas, a znaju dečki moje generacije, da cijele ove priče o BBB ne bi bilo bez Tomine podrške."  Poruku mi je sinoć poslao Sandro Dumačić, čovjek koji zna sve o navijačkoj povijesti i značaju Bad Blue Boysa, jer je bio njihova matica - jedan od osnivača cijenjene skupine koja je i danas dokaz da pravi Dinamo živi i prkosi. 1986. godine Sandro i Ivica Cindrić Ićo, Splićanin koji je navijao za Dinamo, gledali su film Bad Boys sa Sean Pennom i tako je neformalna skupina zaluđenika s tribine dobila i službeno ime.  Krenule su organizirane koregrafije, a nastao je i onaj grafit u Travnom, jedan od prvih. Sandro je često pričao o vremenima kada su Torcida i Boysi bili povezani, u raspadu države i ulozi navijača koji su dijelili sve: zadnju cigaretu i gutljaj piva, a bila je zabranjeno samo jedno - da jedni druge izdaju. Danas su druga vremena, a nema više ni čovjeka zbog kojeg je Sandro kasno sinoć napisao ove riječi: "Kad smo krenuli sa svim tim i taj svespominjući Ćiro, u Plavom salonu, se okrenu i reče: "Tomo, ako im ti ne pomogneš i ne poguraš ih, neće nitko". Znaju to dečki iz Dubrave. Hasan, Bruno, Branko, i svi ostali, ispričavam se ako nekoga nisam nabrojao.  Da ne duljim, Tomo hvala ti za sve. Bio si prije svega Dinamovac, ali i profesionalac. Bez tebe Maksimirska šuma više nije ista. RIP."