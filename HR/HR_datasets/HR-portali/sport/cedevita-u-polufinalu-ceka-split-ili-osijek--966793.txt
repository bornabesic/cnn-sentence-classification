KOŠARKAŠI Cedevite prva su momčad koja se probila u polufinale doigravanja za prvaka Hrvatske, nakon što su u subotu svladali šibenski Jolly JBS sa 85:65 (19-15, 21-18, 28-15, 17-17) u dvorani u novozagrebačkom naselju Trnsko. Džanan Musa je sa 19 koševa predvodio strijelce trostrukog hrvatskog prvaka. Toni Katić je ubacio 15 poena, a Miro Bilan dao doprinos sa 13 koševa i 10 skokova. Krušlin je ubacio 12 koševa, a Karlo Žganec devet uz 12 skokova. Kod Šibenčana dvoznamenkasti učinak imali su Bruno Markulin sa 16 koševa, Ivan Novačić sa 12 i Ivan Papac sa 10. Cedevita u polufinalu čeka pobjednika sraza Splita i Vrijednosnica Osijek. Splićani su slavili u prvoj utakmici, a od 19 sati na gostovanju u Osijeku mogu izboriti mjesto među četiri najbolje momčadi. U nedjelju će druge četvrtfinalne utakmice odigrati Zagreb i Šibenik (12 sati) te Zadar i Cibona ( 18 sati). Šibenik i Cibona su slavili u prvim dvobojima.