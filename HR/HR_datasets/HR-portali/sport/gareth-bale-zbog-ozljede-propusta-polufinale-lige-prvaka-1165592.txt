Krilni igrač Real Madrida Gareth Bale propustit će zbog ozljede lijeve noge polufinalne utakmice Lige prvaka protiv Atletico Madrida, a na travnjak bi se mogao vratiti za tri do četiri tjedna, prva je procjena u Madridu nakon što je 27-godišnji Velšanin zbog bolova napustio teren u susretu s Barcelonom. Bale je u nedjelju zaigrao nakon što se vratio nakon ozljede desnog zgloba, no u 35. minuti morao je izaći zbog nove ozljede. - Nadamo se da će se što prije vratiti, nadam se prije kraja prvenstva. Čekam nove informacije od naših liječnika - rekao je trener Zinedine Zidane u utorak na novinskoj konferenciji. Napominje kako je Bale bio spreman za utakmicu protiv Barcelone u nedjelju. - Bio je 100 posto spreman, on sam mi je to bio rekao. Tijekom dva treninga prije utakmice bio je u odličnom stanju. Ovo što se dogodilo nismo mogli izbjeći -  rekao je. Bale je ove sezone nastupio u 26 utakmica zabio devet golova te upisao pet asistencija. Real Madrid u srijedu igra prvenstvenu utakmicu u La Coruni protiv Deportiva. Barcelona i Real Madrid imaju po 75 bodova pet kola prije kraja prvenstva, no kraljevski klub ima utakmicu manje, gostovanje kod desetoplasirane Celte Vigo. U polufinalu Lige prvaka igrat će protiv Atletica 2. svibnja na svom Santiago Bernabeu, a 10. svibnja uzvrat na Vicente Calderonu. >>Pogledajte kako je izgledao susret Luke Modrića i Julije Roberts 