Eintracht iz Frankfurta, kojeg vodi bivši hrvatski izbornik Niko Kovač,  kod kuće je svladao Köln sa 1:0. Pobjednički gol zabio je Mijat Gačinović u 5. minuti, a u sastavu Eintrachta nije bilo ozlijeđenog Ante Rebića. Kramarićev Hoffenheim iznenadio je Bayern u 10. kolu Bundeslige odigravši u Münchenu 1:1, te je još uvijek bez poraza ove sezone. Hoffenheim je poveo golom Kerema Demirbayja u 16. minuti, a Bayern je izjednačio na 1:1 nakon autogola Stevena Zubera u 34. minuti. Napadač hrvatske reprezentacije Andrej Kramarić igrao je do 71. minute, a uspio je tek jednom zaprijetiti golu Bayerna, ali je njegov udarac u 23.minuti obranio Manuel Neuer.  Nakon četiri utakmice bez pobjede, Borussia Dortmund je u gostima dobila Hamburger sa 5:2, a četverostruki strijelac za Borussiju bio je Pierre-Emerick Aubameyang. Alen Halilović nije bio u sastavu HSV-a. Darmstadt je u gostima izgubio od Bayer Leverkusena sa 2:3, a oba gola za goste postigli su hrvatski igrači. Tako je 23-godišnji hrvatski napadač Antonio Čolak, koji je odigrao drugo poluvrijeme, bio strijelac u 47. minuti, i to mu je treći gol ove sezone. Mario Vrančić iz Slavonskog Broda odigrao je posljednjih 15 minuta, a u strijelce se upisao u 85. minuti. Za Bayer Leverkusen zabili su Hakan Calhanoglu (32), Julian Brandt (56) i Charles Aranguiz (69), a Tin Jedvaj, koji je u prošlom kolu postigao pobjednički gol protiv Wolsburga, danas je ostao na klupi za pričuve Leverkusena. Hrvatski napadač Josip Brekalo nije bio u sastavu Wolfsburga, koji je u gostima dobio Freiburg sa 3:0, uz dva gola Maria Gomeza. 