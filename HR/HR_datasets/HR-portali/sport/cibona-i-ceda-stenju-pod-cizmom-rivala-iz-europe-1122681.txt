Hrvatski košarkaški klubovi startali su u Europi s 0-3. Prvak Cedevita debaklom na Kanarima i domaćim porazom od litavskog Lietkabelisa, a Cibona domaćom katastrofom protiv Tenerifea. Zaključivati da će to biti promašene europske sezone naših dvaju najjačih klubova bilo bi doista prerano, ali da nešto u startu sezone ne funkcionira, to je očito. Posebice kada je u pitanju Cedevita koja je lani u Euroligi imala čak osam pobjeda (pet u osnovnom dijelu, tri u Top 16), a sada ne može kod kuće pobijediti četvrtu litavsku momčad. Doduše, sve se to može promijeniti, posebice ako novopridošli Pierre Jackson bude to što se od njega i očekuje – turbopokretač i svojevrsni spasitelj. Cedevitin trener Veljko Mršić treba vođu na parketu, igrača koji će razdrmati to melankolično društvo u kojem najviše u oči bode loša forma četvorice olimpijaca. Naime, ni Bilan ni Babić ni Krušlin ni Arapović zasad ne pružaju igre kakve se od njih očekuju, pri čemu Arapović ima kakav-takav alibi u zaraznoj bolesti koja ga je na tjedan dana odvojila od ozbiljnih treninga. Ako pak Krušlinu damo pravo na vrijeme prilagodbe, ostaje pitanje što se događa s kapetanom Bilanom i dokapetanom Babićem jer bez njihovih igara na razini prošle sezone Cedevita neće dospjeti daleko. Katić bolji od Stocktona!? Osim toga, u Cedeviti se nisu proslavili ni procjenom stranaca, posebice kada je u pitanju David Stockton, sin jednog od najvećih razigravača svih vremena Johna Stocktona. Kako trenutačno izgleda, Toni Katić igrač je većeg potencijala od Stocktona jer je ta jabuka pala podosta daleko od stabla. No ono zbog čega je Stockton klubu zanimljiv i imat će veći kredit nego klasični stranac, jest mogućnost da čovjek dobije hrvatsku putovnicu jer mu je majka Hrvatica pa se za nekoliko mjeseci ne bi ni vodio kao stranac. Isto je i s Dukanom, koji se također još ne snalazi u europskoj košarci jer je on američki košarkaški đak, no Ra’shad James ni Scotty Hopson takvih alibija nemaju. James je doveden da bude prvi razigravač, a ovaj branič nevjerojatna odraza razigravati uopće ne zna i to je bila pogrešna procjena. Najbolje plaćeni stranac Hopson pak previše oscilira pa ga je teško procijeniti, a trebao je biti oslonac, “go to” igrač, kako to zovu Amerikanci. Onaj koji će biti sam u stanju izvući utakmicu protiv momčadi kakav je taj Lietkabelis. U Ciboni se pak pitaju što da rade s Elijahom Johnsonom od kojeg se ovog trenutka boljim čini i Alkarov Johnson, Brandon, višestruko slabije plaćeni američki branič. Elijah nije razigravač, a u Savskoj su baš trebali distributera, iskusnog igrača jakog na lopti uz kojeg bi mlađahni razigravači Marineli i Šiško pekli zanat. A Johnson je samo šuter, i to ne baš vrhunski, da bi to bio razlog njegova zadržavanja. Je li vrijeme za SOS poteze? Za razliku od Cedevite, koja teži povratku u Euroligu, Cibona je u ABA ligi izravne konkurente za ciljani plasman pobjeđivala (Igokea, Mornar), dok je Cedevita od svojih najvećih konkurenata gubila (Budućnost kod kuće, Zvezda u gostima). A kad je stanje već takvo (Cedevita ima skor 4-5), nužno je nešto poduzeti, na neki način protresti igrače, a ako treba, nekome se i zahvaliti i pretražiti tržište. Uostalom, uspije li eksperiment s Jacksonom, netko između Stocktona (178 cm) i Jamesa (185 cm) mogao bi postati suvišan jer bi momčad imala previše niskih igrača (Jackson 178 cm, Katić 188 cm). Kada se neka momčad nađe u tako skliskoj situaciji, mnogi refleksno upiru prstom u trenere, no čini se da je pozicija Veljka Mršića u klubu poprilično stabilna i da ima vrlo solidan kredit u očima uprave. U klubu uviđaju da ima šest novih igrača u sastavu i da je imao i pehova s ozljedama (James) i bolestima (Dukan, Arapović) pa će mu dati vremena, ali ako brod nastavi i dalje tonuti, ipak će poduzeti SOS mjere.  