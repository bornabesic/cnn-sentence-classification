Manje od 24 sata trebalo je čelnicima Dinama da se uhvate i za glavu i upitaju zašto su odlučili nešto što ‘ne drži vodi’. Naime, u ponedjeljak je Izvršni odbor plavih dao povjerenje Ivajlu Petevu i igračima, a sad opet moraju vijećati i vidjeti što će i kako dalje. Jer, ovako očito ne ide. Naime, Dinamo je u tri dana upisao i drugi poraz, nakon Hajduka izgubio je i od Slavena Belupa (2:1), te se tako oprostio od naslova prvaka, po igri nije ništa više ni zaslužio, ni u Koprivnici, a ni u našem prvenstvu.  Dinamo je protiv Hajduka odigrao slabu utakmicu. No, možete zamisliti kako je odigrao u Koprivnici ako ustvrdimo da je protiv Splićana igrao bajkovito u odnosu na jučerašnju prezentaciju. Ne, nije to bilo loše, kad bismo rekli da je odigrao loše, onda bismo Zagrepčanima dali kompliment, to je bilo sramotno izdanje. A tako ne misli Ivajlo Petev.  - Bili smo bolji, kontrolirali utakmicu i iz dva, tri udarca primili smo dva gola, iako nismo igrali ono što smo htjeli - kaže Petev.  Možda je to njemu s klupe tako izgledalo, ali nama nije, a nije ni čelnicima Dinama. Sramotna igra Kako su plavi igrali dovoljno govori službena statistika koja kaže da nisu napravili niti jedan prekršaj u prvih 45 minuta. Svakog navijača Dinama treba biti sram ovakve momčadi, kad već igrači nemaju srama, kad ne znaju ili ne žele zagristi nakon što su izgubili derbi od Hajduka, nakon što im je Istra otevši dva boda Rijeci još ostavila mogućnost da budu prvaci. U sudačkoj nadoknadi mladi Bogojević ‘pokopao’ je plave i Petev se morao sučeliti s neugodnim pitanjima, kao - bojite li se da ćete dobiti otkaz? - Ne bojim se ničega osim bolesti - istaknuo je trener Dinama. Dosadašnji, da li i sutrašnji? Jer, ne piše mu se dobro, čelnici Dinama, predsjednik Mirko Barišić, glavni direktor Tomislav Svetina, sportski direktor Romeo Jozak brzo su otišli iz Koprivnice. - Nemojte me sad ništa pitati, ne bih u ovom trenutku pričao - kratko je kazao Romeo Jozak koji se spominje kao mogući, barem privremeni nasljednik Peteva. Petevu nema spasa Kojemu očito nema spasa, ako trener ne može podići momčad za derbi s Hajdukom, ako ni nakon poraza u tom derbiju igrači ne poginu na terenu za klub i za trenera, onda on to više ne može voditi. - Vidjet ćemo u srijedu, moramo razgovarati i donijeti odluku. Vidjet ćemo kako dalje, ali ovo moramo privesti kraju, upali smo u teško razdoblje - rekao je predsjednik Dinama Mirko Barišić. I dok su u Dinamu stali iza Peteva nakon debakla u derbiju jer to mu je bio tek prvi poraz u ligi, sad imaju dovoljno argumenata ako im je trebalo više argumenata od činjenice da osim protiv Osijeka i Splita nisu odigrali dobru utakmicu, da se ne vidi što bi to oni i trebali igrati, da osim vratara Livakovića nitko nije standardan u momčadi. OK, ako mu je zadaća promovirati mlade igrače, onda mu je to olakotna okolnost, ali nedovoljna, po onome što gledamo od njegove momčadi, da bi na suđenju čelnih ljudi dobio presudu kako ostaje na ovom radnom mjestu. Bugarin je vrlo simpatičan, ali od toga se u nogometu ne živi, već od igre i rezultata. A on nije donio niti jedno. I ne vidimo da on to sutra može. >>Rujevica proključala: Rijeka uz dva jedanaesterca pobijedila Osijek i ima osam bodova više od Dinama! 