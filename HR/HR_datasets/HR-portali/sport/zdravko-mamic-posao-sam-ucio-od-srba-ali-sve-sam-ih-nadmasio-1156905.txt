Zdravko Mamić ugostio je novinare srpskog Blica te im, kako navode, bez dlake na jeziku govorio o aktualnim političkim događajima u Hrvatskoj i Srbiji, ali i o tome kako je zaradio novac od prodaje igrača. Crvena zvezda i Partizan su od 2007. godine zaradili na transferima igrača 74 milijuna eura, a GNK Dinamo za posljednjih godinu dana 74,5. Dinamov savjetnik je taj podatak obrazložio uz konstataciju da hrvatski prvak jednostavno radi bolje od srpskih klubova. - Mislim da Zvezda i Partizan kada su u pitanju transferi rade dobar posao. Ja sam djelomično učio od njih. Kada sam došao na poziciju u Dinamu, sa zavišću sam gledao na to što su radili Cvetković i Džajić u Zvezdi, kao i Zečević i Bjeković u Partizanu. Oni su bili avangarda u sklapanju velikih poslova, a onda sam se pojavio ja. Sve zajedno sam ih nadmašio. Kada ta dva kluba promatrate u odnosu na Dinamo, može se reći da su podbacili. Oni rade dobro, ali Dinamo radi još bolje. Međutim, i oni i ja imamo probleme. Mnogo smo učinili za klubove i razvoj klubova, ali se izgleda vole neuspješni ljudi. Oni koji ne rade i ne donose nikakve odluke nemaju nikakvih problema - kaže Mamić. Blicovi novinari konstatirali su kako malo ljudi može izdržati 13 godina na čelnoj funkciji kao Mamić. - Moj pomoćnik Barišić i ja smo 2000. godine zatekli najgore stanje u Dinamovoj povijesti. Tada je klub samo postojao na papiru. Mi smo prebrodili stečaj, krenuli smo naprijed i klub se sada nalazi u izuzetnoj situaciji. Žao mi je jer smo mogli mnogo više, jer imamo potencijala. Ipak, to je nemoguće ako uzmemo u obzir okolnosti u kojima Dinamo funkcionira. Svi su protiv nas. Zamislite da nisu, ne moraju nam pomagati. Imam osećaj da se stalno igra na mojoj polovici terena, nikako da prijeđem na njihovu. Mi se stalno branimo, uvijek nas napadaju. Pričaju da smo prvi i da osvajamo trofeje zato što nam netko pomaže i da smo privilegirani. Sve je to laž. Mi smo moćni i dobro organizirani - naglasio je Dinamov savjetnik. >>Za više sporta posjetite našu Facebook stranicu Večernji list - Sport 