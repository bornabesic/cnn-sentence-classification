Foto: HRT screenshot, Index  "BILE SU to tri prekrasne godine, ali želim otići kao zvijezda, želim osvojiti Kup." Tako je portugalskim novinarima početkom svibnja govorio Paulo Machado. U pet mjeseci 2016. godine taj Dinamov legionar bio je nevidljiv, odigrao je svega 28 minuta u HNL-u i već je objavio svoj odlazak iz kluba. Ivajlo Petev rehabilitirao ga je pred kraj sezone, kada je borba za naslov prvaka već izgubljena, dao mu je da nastupi u dvjema najsvečanijim utakmicama s Rijekom. Cijelu sezonu "bratko" je defenzivnog veznjaka tražio među klincima (Gojak, Moro, Knežević), od kojih neki zapravo igraju puno ofenzivnije role. Odjednom se Petev sjetio Machadova iskustva i dobrih priprema u siječnju. Tako se u finalu Kupa u Varaždinu Portugalac službeno oprostio od Dinama, nakon 116 utakmica i triju burnih godine. Iako je to htio, ne odlazi kao legenda. U Dinamu je prošao cijeli krug: stigao je iz Olympiacosa kao zvijezda i bivši reprezentativac aktualnih europskih prvaka, a odlazi kao rezerva za koju ste zaboravili da postoji. To je pomalo nepošteno jer se uz Machada vezuju neki važni klupski momenti.   Osim fantastičnog voleja Hajduku u zadnjoj minuti poljudskog derbija i kornera za gol Arsenalu, sjećat ćemo ga se zbog jednog srednjeg prsta koji je kod izmjene protiv Moldea pokazao zapadnoj tribini. S njegove strane, bila je to gesta nepromišljenosti i očaja, za koju je platio 100 tisuća kuna penala i ispričavao se po press konferencijama, no u kontekstu trenutka srednji prst nekad purgerskoj i gospodskoj, a danas tribini navijača Zdravka Mamića, savršeno je dočarao sliku današnjeg Dinama. Oni koji su tražili da se Machada izbaci iz kluba, u isto vrijeme na zapadnoj tribini klicali su gazdama Dinama koji su na utakmicu dojurili direktno iz istražnog zatvora.  U isto vrijeme, s ostalih tribina stizali su zaglušujući zvižduci, zapravo jauci Dinamovih navijača. Nije to bila ni obična utakmica, ni običan prst, nego jedna od najshizofrenijih maksimirskih priredbi kojoj smo ikada nazočili. A Machado je sve to, baš kao i gazda - nabio na onu stvar. Zato je nagrađen i kapetanskom trakom, doduše, u utakmici protiv amatera iz Velog Vrha u kupu. No traka je traka, nosili su je nekada Zambata i Boban... Na kapetanu Machadu Dinamo neće ni zaraditi, ugovor mu istječe na ljeto.