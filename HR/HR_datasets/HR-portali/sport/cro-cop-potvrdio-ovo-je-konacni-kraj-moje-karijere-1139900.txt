Mirko Filipović vratio se sinoć iz Japana nakon osvajanja Rizinova Grand Prixa i sjajnih pobjeda u ringu. Već jučer dao je naslutiti da se bliži kraj njegove dugogodišnje karijere koja je bila spektakularna. - Vrlo lako moguće da je to to, razmislit ću dobro. Nisam siguran da će moje zdravstveno stanje izdržati. Hrskavica je u jako lošem stanju. Danas je, pak, gostovao u dnevniku Nove TV i potvrdio da je vjerojatno završio svoju karijeru. - Ovo je definitivno moj zadnji turnir, zadnje veliko natjecanje. Kraj karijere. Eventualno dolazi u obzir oproštajni meč ako saniram koljeno - rekao je Mirko Filipović u Dnevniku Nove TV pa dodao: - Bit ću pametniji što se tiče koljena, u njemu su potrgani ligamenti, hrskavica je uništena. Ja sam išao jednom tjedno kod doktora, nakon treninga na punktiranje. Ne želim više nikada proći takav pakao. Dao sam svoj maksimum. Znam da sam već prije najavljivao kraj, ali ovo je definitivno. Što se tiče sporta, dao sam svoje. 