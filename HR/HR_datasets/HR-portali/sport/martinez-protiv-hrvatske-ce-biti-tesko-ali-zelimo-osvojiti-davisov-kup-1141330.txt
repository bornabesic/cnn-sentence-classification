Izbornica španjolske teniske reprezentacije Conchita Martinez (44), rekla je u utorak kako Španjolska želi osvojiti Davisov kup no da ju u prvom kolu čeka teško gostovanje kod doprvaka Hrvatske za koju igraju iskusni tenisači. - Bit će to težak susret, Hrvatska je doprvak Davisova kupa. Ima čvrste igrače, s iskustvom, a k tome igramo pred njihovom publikom na terenu i s lopticama koje oni izaberu. No uvjerena sam da i oni smatraju kako nisu imali sreće u ždrijebu i što moraju igrati protiv Španjolske tako brzo - rekla je Martinez u razgovoru za španjolske sportske novine Marca. Hrvatska i Španjolska igrat će u Osijeku u prvom kolu Svjetske skupine Davisova kupa od 3. do 5. veljače. Hrvatska je prošle sezone izgubila u finalu od Argentine s 2-3 u Zagrebu, dok se Španjolska vratila u Svjetsku skupinu. - Nakon jako dobre prošle godine u kojoj smo se uspjeli vratiti u Svjetsku skupinu sretna sam što ćemo se natjecati u tom najvišem rangu. Namjeravamo nastaviti raditi kao i dosad nastojeći igrače što bolje uključiti kako bi se s velikom željom nastavili natjecati za Španjolsku. U dugom roku cilj je osvajanje Davisova kupa, no korak po korak - izjavila je Martinez. - Uvjerena sam da to možemo ostvarit,i no svjesna sam da će biti teško jer je puno čimbenika: predanost cilju, ozljede, stanje protivnika, uvjeti u kojima će se igrati svako kolo... - dodala je. Iz Madrida je prošli mjesec poručeno kako u Osijek stižu u najjačem sastavu. Martinez u petak putuje na Australia Open gdje će provesti tjedan dana. - Postupno sam kontaktirala igrače, a u Melbourneu se želim sastati sa svima njima. Izostanci su uvijek mogući no ima igrača za složiti nekoliko konkurentnih momčadi - rekla je. U momčadi bi trebao biti Rafael Nadal koji je unatoč ozljedama osvojio ljetos u parovima Olimpijske igre u Riju pa prošli mjesec uzeo novog trenera, sunarodnjaka Carlosa Moyu, s kojim će pokušati osvojiti neki od većih turnira. - Pitate li me hoćemo li ga vidjeti kako osvaja desetak turnira godišnje, teško, premda je sposoban za sve. No ono što vidim i što je prilično izvjesno jest osvajanje Grand Slam turnira te natjecateljska forma. Najvažnije je da igra bez bolova, a kasnije će doći rezultati - rekla je Martinez.  Conchita Martinez, osvajačica Wimbledona 1994., na čelu je  španjolske Davis kup reprezentacije od srpnja 2015. Krajem studenog joj je Španjolski teniski savez dao novi mandat. - Conchita nastavlja biti kapetanica Davis kup momčadi te također i Fed kup ekipe jer je donijela mirnoću nakon dviju turbulentnih godina - izjavio je Miguel Diaz, predsjednik Španjolskog teniskog saveza u Madridu.