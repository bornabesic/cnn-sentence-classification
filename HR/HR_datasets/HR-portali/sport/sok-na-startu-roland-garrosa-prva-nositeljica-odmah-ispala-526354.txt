Hrvatski tenisač Ivo Karlović izborio je plasman u 2. kolo Roland Garrosa, nakon što je u nedjelju sa 7-6 (5), 7-5, 6-4 svladao 20 godina mlađeg grčkog kvalifikanta Stefanosa Tsitsipasa (ATP - 202.). Karlović je u prvom setu ostavio mladog Grka bez prilike za 'break', ali je u 'tie-breaku' uspio nadoknaditi zaostatak 1-4 i svoju prvu set-loptu pretvoriti u značajnu prednost. U drugom setu je, pri rezultatu 4-4, 38-godišnji Zagrepčanin  izvukao tri 'break-lopte' (15-40 i još jednu prednost), da bi kod 5-4 propustio prve dvije set-lopte, ali kod 6-5 realizirao treću za prvi 'break' u meču, koji mu je donio vodstvo od 2-0 u setovima. U trećem setu je Karlović 'breakom' u četvrtom gemu zakoračio prema pobjedi, ali mu je Tsitsipas u sedmom gemu oduzeo servis i smanjio zaostatak. Ipak, naš tenisač je u desetom gemu došao do nove prilike za 'break' te prvu meč-loptu pretvorio u svoju sedmu pobjedu u Roland Garrosu, za koju je trebao dva sata i 14 minuta. Tsitsipas je na meč-loptu napravio svoju šestu dvostruku pogrešku. Karlović je pogodio 68% prvih servisa, nakon kojih je osvojio 84% poena. Imao je i vrlo dobrih 63% iskorištenosti prvog servisa. Meč je završio sa 10 aseva i iskorištene tri od sedam prilika za 'break'. Naš je tenisač imao 50 izravnih poena i 33 neforsirane pogreške. Karlović u 2. kolu ide na ljevorukog Argentinca Horacija Zeballosa, koji je sa 7-5, 6-3, 6-4 svladao Francuza Adriana Mannarina. U jedinom dvoboju, odigranom ove godine u 1. kolu Australian Opena, Karlović je slavio u pet setova, 22-20 u najdužem petom setu na Australian Openu. Mirjana Lučić-Baroni je sa 35 godina dočekala prvi Grand Slam turnir u karijeri na kojem je dobila status nositeljice, ali ga je završila već u 1. kolu, a kao glavni razlog za uvjerljiv poraz 3-6, 3-6 od Turkinje Čagle Buyukakčay, 156. tenisačice svijeta, navela je ozljede s kojima je stigla u Roland Garros.  - Došla sam u Pariz dvostruko ozljeđena, imam velikih problema s ozljedom ramena, a imam i istegnuće lista. Zbog toga sam i otkazala prošlotjedni nastup u Strasbourgu, a tamo obožavam igrati - istaknula je nakon poraza Mirjana Lučić-Baroni pa nastavila: - Iako nisam u deset dana opalila pošten forhend ili servis na treningu, i dalje sam željela igrati u Parizu. I tijekom meča sam imala veliku želju, no tijelo mi jednostavno nije dozvolilo moju pravu igru. Pokušavala sam zabijati lopte čim prije, a to neminovno nosi i brojne pogreške. Mirjana ih je napravila 38 u 18 gemova, prosječno više od dvije po gemu, što je Turkinja vrlo mudro iskoristila. - Curi (Buyukakcay) svaka čast, ona s time nema veze. Borila se, vraćala lopte i zasluženo dobila. Žao mi je, jer dobar dio ove sezone igram odličan tenis - izjavila je Lučić-Baroni koja u ovom trenutku nije mogla otkriti kakav joj je raspored sljedećih nastupa: - Ne znam koji će biti moj sljedeći turnir, moram uzeti stanku i dobro razmisliti o svemu - rekla je na kraju meča Mirjana koja, unatoč ozljedama, planira u Parizu još zaigrati i u konkurenciji parova s Njemicom Andreom Petković. O ambicijama do kraja sezone, neposredno nakon razočaravajućeg ispadanja u Roland Garrosu, nije željela govoriti. - Ne znam, sad samo jako frustrirana, dosta će ovisiti o situaciji s tom ozljedom ramena, koja je prilično ozbiljna. Ne znam koliko ima smisla opet uzeti stanku i na Wimbledon doći bez pravih pripremnih mečeva - zaključila je Mirjana. Prva tenisačica svijeta, Njemica Angelique Kerber drugu godinu zaredom izgubila je već u 1. kolu Roland Garrosa, nju je u nedjelju s uvjerljivih 6-2, 6-2 nadigrala Ruskinja Jekaterina Makarova. Lani je po Kerber u 1. kolu u Parizu kobna bila Nizozemka Kiki Bertens. Njemica je tako postala prva tenisačica u povijesti Roland Garrosa koja je, kao prva nositeljica, s turnira ispala već u prvom meču.