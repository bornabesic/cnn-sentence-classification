Trener Rijeke Matjaž Kek doživio je gromoglasne ovacije nakon što je njegova momčad primila trofej prvaka na Maksimiru. Riječani su izgubili od Dinama (5:2), no ta utakmica nije imala prevelik značaj. - O utakmici ne treba trošiti previše riječi, ovo je bilo turističko izdanje Rijeke, ali bila je to takva utakmica - rekao je Matjaž Kek nakon velikog slavlja kojega su igrači i navijači priredili u Maksimiru. - Svašta bi moglo pričati o utakmici, ali kada se sve zbroji Dinamo je zasluženo pobijedio. U srijedu je nova utakmica i novo dokazivanje. Nismo dobro odigrali, od pristupa nadalje, ali Rijeka je najbolja nakon 36. kola, ustvrdio je trener Rijeke. Rijeci je ovo prvi naslov prvaka Hrvatske u povijesti. - Imali smo sjajnog konkurenta u ekipi Dinama koja nas je "tlačila" do zadnjeg kola. Čestitke igračima i svim ljudima u klubu. Ova kulisa na tribinama najbolja je nagrada za sve što smo napravili  ove sezone - zaključio je Matjaž Kek.