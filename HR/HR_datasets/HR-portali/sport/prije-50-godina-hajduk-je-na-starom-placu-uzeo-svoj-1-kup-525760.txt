Na današnji dan prije točno 50 godina Hajduk je osvojio svoj prvi Kup. Bio je to trofej koji je dugo izmicao Splićanima, čak tri puta do tada gubili su finala od BSK-a 1953. i 1955, te Dinama 1963. godine, a do svog prvog trijumfa stigli su pobjedom nad Sarajevom 2-1 pred preko 20.000 gledatelja na Starom placu u Splitu.  Na putu do finala Hajduk je u Zadru pobijedio Metalac 9-1, potom u Kninu Dinaru 3-2, uslijedile su pobjede nad Šibenikom 3-2, Borovom i Željezničarom po 1-0, u polufinalu su na domaćem terenu, nakon 0-0 u 90 minuta, udarcima s bijele točke svladali Vardar 5-2, da bi u finalu pobijedili Sarajevo 2-1.  Poveli su Splićani u 44. minuti golom Ferića, koji je u 52. minuti asistirao za strijelca drugog gola Obradova, dok je u 78. minuti konačan rezultat postavio Musemić. Momčad Hajduka igrala je finalnu utakmicu u sastavu: Vukčević, Folić, Ristić, Slišković, Cuzzi, Bošković, Mušović, Nadoveza, Ferić, Hlevnjak i Obradov.  Sve živuće članove trofejne momčadi Hajduk će danas ugostiti na prigodnoj svečanosti u Bijelom salonu na Poljudu.