Na finalu Hrvatskog kupa u Varaždinu skupilo se mnoštvo uglednih gostiju, no nije bilo predsjednika HNS-a Davora Šukera. Vrlo je neobično da predsjednik saveza ne dođe na finale u kojem su igrale naše dvije trenutno najbolje momčadi što je zasmetalo i HTV-ovog komentatora Joška Jeličića. - Iskreno, za to nema nikakvog opravdanja. Ironija iz mene će reći da će on doći kad budemo igrali na Islandu jer je to bliže Las Vegasu. Nije ga ni bilo ni na Europskom prvenstvu do 17 godina, a tu mu je bilo mjesto - rekao je Jeličić i dodao: - Njemu je mjesto ovdje, ako ima volje i želje. Ako nema, neka kaže jer ima puno kvalitetnijih ljudi koji bi njegovu funkciju mogli puno bolje obnašati. Na kraju je Jeličić još jednom naglasio: - Njemu je mjesto ovdje i nema nikakvog opravdanja da on nije bio ovdje.