Neki su đaci izgledali iznenađeno kad su me vidjeli, ali su reakcije bile simpatične, kaže nam Miho Bošković, proslavljeni hrvatski vaterpolist, koji od ponedjeljka ima novi posao. Nekadašnji najbolji vaterpolist svijeta postao je profesor glazbenog odgoja u dubrovačkoj gimnaziji. Miho je s 33 godine odlučio završiti bogatu vaterpolsku karijeru. - Zvali su me Brescia i Eger, nisam imao niti jednu ponudu iz Hrvatske i odlučio sam da neću više igrati vaterpolo. Vidio sam oglas, tražio se profesor glazbenog i na kraju sam dobio posao - rekao je Bošković, koji je u Splitu završio Glazbenu akadedmiju. Glazba mu je velika ljubav, istodobno je studirao i igrao. - Radit ću ovdje jednu ili dvije godine, dok profesorici koju mijenjam ne završi rodiljski. Nakon toga ću vidjeti, tražit ću posao u nekoj drugoj školi - kaže Bošković, kojemu je omiljeni skladatelj Johann Sebastian Bach. Često svira njegove skladbe. Bio je Bošković maestro u bazenu. S Hrvatskom je osvojio deset velikih medalja, bio je svjetski prvak, europski prvak, olimpijski pobjednik. Prvak Europe bio je i s Jugom, a dok je igrao vaterpolo, istodobno je uživao i svirajući klavir. - Sviram još i na kontrabasu i gitari. Ipak sam najbolji na klaviru. Trenutno najviše sviram crkvenu glazbu. To me ispunjava. Kad treba, sviram i na misama - završio je proslavljeni hrvatski sportaš, koji je obilježio jednu eru hrvatskog vaterpola. Sad se odlučio na drugačiji život i vjeruje kako će biti i odličan profesor. Dubrovački đaci u gimnaziji mogu biti zadovoljni, ne može se baš svatko pohvaliti da ima “zlatnog” profesora. 