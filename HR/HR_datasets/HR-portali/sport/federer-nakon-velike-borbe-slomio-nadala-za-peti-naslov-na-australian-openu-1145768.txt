Švicarski tenisač Roger Federer je nakon sedam godina osvojio peti naslov u karijeri na Australian Openu. U finalu prvog Grand Slama sezone Roger Federer je pobijedio Španjolca Rafaela Nadala sa 6:4, 3:6, 6:1, 3:6, 6:3. Bio je to njihov 35. međusobni dvoboj i tek 13. pobjeda Švicarca koji je trijumfom u Melbourneu osvojio 18. Grand Slam naslov u karijeri. Nadal i Federer su devet puta igrali u finalima Grand Slam turnira, a Španjolac vodi sa 6-3. Posljednji finale igrali su 2011. u Roland Garrosu kada je pobijedio Nadal. Federer je u prvom setu imao jednu priliku za oduzeti servis Španjolcu i nju je iskoristio. Federer je poveo sa 4:3 i osvojio prvi set sa 6:4. Nadal je odmah uzvratio i na početku drugog seta dvaput napravio 'break'. Poveo je Španjolac sa 4:0, ali je Federer uspio Nadalu oduzeti servis. Više od toga nije mogao učiniti, pa je Rafael osvojio drugi set sa 6:3. Treći set bio je prepun lijepih poena bez obzira na to što je švicarski tenisač bio uvjerljiv - 6:1. Dvaput je oduzimao servis Nadalu, te je na kraju iskoristio drugu set loptu. Nakon toga je Španjolac ubacio u višu brzinu te je sljedeći set osvojio sa 6:3. Na početku odlučujućeg seta Nadal je oduzeo servis Federeru i poveo sa 3:1, ali se Federer nije predavao. U šestom gemu vratio je 'break' za 3:3. Švicarac je poveo sa 4:3, te ponovno oduzeo servis Španjolcu. Iskoristio je petu 'break' loptu za 5:3. Roger Federer vs Rafael Nadal - Match Point... by videosansebastian Federer je servirao za meč, ali je Nadal pritisnuo. Švicarac je spasio dvije 'break' lopte i na kraju iskoristio drugu meč-loptu za petu pobjedu u Melbourneu.