Tijekom ovogodišnjeg prijelaznog roka u NBA ligi, okončanog jučer, dogodile su se neke važne stvari za hrvatsku košarkašku reprezentaciju. Naime, u razmaku od samo nekoliko sati promijenila se igračka sudbina dvojice naših najboljih košarkaša tako da se slijedom poteza klupskih čelnika jednom produljila sezona, a drugom minutaža. Bojan Bogdanović (27, 201 cm) promijenio je mjesto stanovanja jer su ga njegovi Brooklyn Netsi razmijenili u Washington Wizardse, dok su poslodavci Darija Šarića (22, 208 cm) prodali Ersana Ilijasovu, igrača koji je počinjao utakmice na poziciji koju igra hrvatski košarkaš. S obzirom na to da je Bojan otišao u daleko jaču momčad no što su Netsi i da se Šariću otvorila pozicija, na prvu bismo mogli zaključiti da će se našim momcima promijeniti minutaža. Šariću na više, a Bogdanoviću na manje. Doduše, Bojanu se promijenilo i trajanje sezone jer bi s Netsima na odmor otišao već 13. travnja, a ovako će igrati najmanje prvu rundu doigravanja, no Wizardsi tu žele i puno više. A što dulja sezona, za Bojana bolje jer bi inače imao tri i pol mjeseca pauze do okupljanja reprezentacije. Uz prosjek od 27 odigranih minuta, Bojan je ove sezone u dresu Netsa startao u čak 54 od 55 odigranih utakmica što u Wizardsima neće biti slučaj, osim ako nakon nekog vremena on ne pogura na klupu startnu trojku Otta Portera (23, 203 cm), drugog skakača te trećeg strijelca i blokera ove momčadi, ali i najpreciznijeg tricaša NBA lige (47 posto). Bojan se ne mora jako brinuti za minutažu jer može igrati i dvojku pa može odmarati i prvog šutera i najskupljeg igrača sastava Bradleyja Beala (23, 196 cm) koji će ove sezone na račun staviti 22 milijuna USD. U svakom slučaju, ono što su trebali Wizardsi su i dobili – igrača koji će popraviti kvalitetu njihove druge petorke koja je po učinku zasad druga otpozadi. A s klupe ulazi i Čeh Satoransky, dok je drugi Europljanin koji je Bojanu poželio dobrodošlicu startni centar, a riječ je o Poljaku Gortatu. Odlaskom Turčina Ilijasove u Atlantu, Šarić bi trebao preuzeti mjesto startne četvorke u petorci Sixersa. U takvim okolnostima za očekivati je da će Šarić, jedini Sixers koji je odigrao svih 56 utakmica, do kraja sezone igrati puno više od prosječne 24 i pol minute. Doduše, njemu će vrlo vjerojatno godišnji odmor početi 13. travnja jer teško je vjerovati da će Sixersi sa svojim skorom 21-35 u preostalih 26 utakmica dostići momčadi za kojima trenutačno zaostaju 6-7 pobjeda. Zanimljiva je podudarnost ta da će Bogdanović debitirati u dresu Wizardsa u noći s petka na subotu upravo u Philadelphiji. >>NBA liga priča o Bogdanoviću: Napravio nešto što nitko u dvorani nije uočio, a za košarkašku legendu to je trenutak sezone! 