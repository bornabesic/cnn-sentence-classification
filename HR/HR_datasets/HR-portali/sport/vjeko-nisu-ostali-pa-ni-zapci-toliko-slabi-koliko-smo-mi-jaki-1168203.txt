– Vidite li ove prazne tribine? A igra se finale hrvatskog prvenstva! Prije 15-ak godina u finalnim se dvobojima tražila karta više, montirale su se dodatne tribine, a nas suce bilo je strah suditi. Bila je velika neizvjesnost, napetost, veliki pritisak. Razmišljali smo na način da bismo dali i 200 eura samo da ne moramo suditi finale – prisjeća se legendarni riječki vaterpolski sudac Albert Brala koji je u karijeri odsudio više od 1500 utakmica od čega 30-ak finalnih. Dominacija Juga neponovljiva Sada je Brala opunomoćenik i tu je dužnost obnašao na drugoj finalnoj utakmici između Mladosti i Juga (6:13) kojoj je nazočilo jedva 200-tinjak gledatelja. Što se to događa s hrvatskim klupskim vaterpolom? Jedna lasta ne čini proljeće, pa tako ni Jug koji je još uvijek vladar europskog vaterpola ne može pokriti sve pukotine koje su se ukazale u prvenstvu koje je za nama. – Rezultatski to izgleda kao jedna nezanimljiva, loša sezona, ali mislim da smo ipak daleko od toga. Bila je velika borba za sva ostala mjesta, a neizvjesnost je izostala u finalu. Mi smo uistinu u ove dvije godine postavili neke parametre, malo veće od drugih, pa će se ostali klubovi morati jako potruditi da budu ovako dominantni kao mi u ove dvije godine. Nisu ostali, pa ni Mladost, toliko slabi koliko smo mi jaki – naglašava Vjekoslav Kobešćak, trener Juga koji je u ove dvije sezone (dosad) osvojio sve što se moglo, a sada je i na pragu osvajanja 13. naslova hrvatskog prvaka (Mladost ih ima 10, Primorje 2, a još jedan ima POŠK). – Naše prvenstvo nije najbolje u Europi, ali po mojem sudu daleko je od lošeg. Naravno da bi bilo bolje da imamo još koji kvalitetan klub i još kojeg kvalitetnog igrača. No ova je sezona bila prilika za mlade igrače, neki su je iskoristili, a neki će se još morati potruditi – kaže Vjeko, optimističan kad je u pitanju budućnost. Knjiga spala na jedno slovo – Čujem da se Mladost pojačava, Jadran očekuje novi uzlet, pa je moguće da ćemo sljedeće sezone imati sasvim drugačiju sliku u prvenstvu – napominje Vjeko. Jug ne kani zastati pa ga ostali, dakle, moraju sustići. Može li se dogoditi da se vaterpolska klupska knjiga koja je spala na jedno slovo sljedeće sezone podeblja. Neki čak optimistično predviđaju povratak “velike četvorke” – Juga, Mladosti, Jadrana i Primorja. – Planovi za vraćanje Jadrana u hrvatski i europski vrh postoje, oko toga se angažirala ekipa bivših igrača na čelu s Mislavom Bezmalinovićem koji je i uspješni poduzetnik (direktor je Sardine iz Postira, op. a.). No planovi su jedno, a realnost zna biti nešto drugo – čvrsto je na zemlji Jadranov trener Mile Smodlaka. I na Savi se priča o snaženju Mladosti iako je zasad malo pokazatelja za to. No Frano Vićan (41), koji u finalu još podsjeća na svoje sjajne vratarske majstorije, a sljedeće sezone prelazi u trenere, računa da će raditi u jakom klubu. – Svih ovih godina imali smo barem po dvije vrhunske momčadi, nekad su to bili Mladost i Jadran, pa Mladost i Jug, pa Jug i Primorje, a sada, eto, imamo jedan relaksirajući finale. Jug poprilično odskače kvalitetom, a Mladost i Primorje išli su na pomlađivanje, ali i mladi će stasati pa bi opet moglo biti zanimljivo – kaže Vićan.