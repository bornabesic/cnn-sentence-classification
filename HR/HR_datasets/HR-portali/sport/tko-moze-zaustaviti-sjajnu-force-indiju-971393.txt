FORCE INDIA nakon prvih pet utrka sezone uvjerljivo vodi u borbi sredine poretka i bodovno čak prijeti Red Bullu – može li ih itko od njihovih suparnika zaustaviti ili će Force India s lakoćom obraniti četvrto mjesto u poretku konstruktora?  Kao ni prošlih godina, Force India nije sjajno započela sezonu po pitanju brzine bolida, koja je prošle dvije godine značajno napredovala kako je sezona odmicala, ali ove sezone momčad iz Silverstonea jednostavno je neumoljiva kada je riječ o onom najbitnijem – osvajanju bodova.  Gdje god se Perez i Ocon kvalificirali, prošle nedjelje bi oboje završili u bodovima – na svih pet utrka i jedan i drugi završili su u najboljih deset, što nije uspjelo čak ni moćnom Mercedesu ili Ferrariju koji su u Španjolskoj izgubili po jedan bolid.  Novi VJM10 nije ni blizu svoga optimuma zbog prevelike težine i predimenzioniranih bočnih stranica koje su posljedica prekonzervativnih procjena po pitanju hlađenja, ali zato jako dobro koristi gume, što momčad itekako zna iskoristiti sjajnim strategijama u nedjelju poslijepodne.  Ove godine Force India nakon pet utrka ima sjajna 53 boda (10.6 bodova po utrci), a prošle godine su nakon pet utrka imali tek 14 bodova. I svejedno su na kraju osigurali četvrto mjesto.  Peti Williams već sada kasni 32 boda, ne toliko jer im je bolid sporiji, nego ponajviše zbog propuštenih prilika i potpunog neosvajanja bodova njihova novog vozača Lancea Strolla.  Od svih momčadi sredine poretka, jedino se Force Indija nije mučila s Wehrleinom koji je bio na strategiji jednoga ulaska u boks  Tek nešto iskusniji Esteban Ocon nema tih problema – Francuz vozi vrlo brzo, često u desetinku s Perezom, ali ujedno i uredno završava utrke i osvaja bodove.  "Od pet momčadi sredine poretka, na početku sezone imali smo najgoru brzinu", priznaje Bob Fernley. "Ispred smo jer smo sve napravili kako treba, a naši protivnici su griješili. Ali ne možemo se na to oslanjati vječno".  Force India je tijekom prvih pet utrka stalno donosila poboljšanja na svoj bolid kako bi, malo po malo, otklonili njegove slabosti, posebno nestabilan stražnji kraj.  Najnovija poboljšanja koja su donijeli u Barcelonu rade, bolid je bio brz i na pravcu i u zavojima dok su Renault, Haas, Toro Rosso i Williams imali problema ili u jednom ili u drugom segmentu.  Ono što momčad dodatno ohrabruje je i da ove godine imaju više novca, kako zbog novog naslovnog sponzora BWT koji im je bolid obojio u ružičastu boju tako i zbog većeg priljeva novca od FOM-a zbog boljih rezultata u 2016.  "Sad možemo razvijati bolid tijekom cijele sezone", rekao je Szafnauer: "Osim toga, imamo adut u odnosu na naše protivnike – imamo dva vozača koji redovito osvajaju bodove".  Uz najavljena poboljšanja koja uključuju i uže bočne stranice (oko VN Kanade), veći budžet, najjači motor i vrlo dobru vozačku postavu, Force Indiju će biti teško pobijediti u borbi za vrh ostatka svijeta, odnosno četvrto mjesto iza nedodirljivog trojca Mercedes, Ferrari i Red Bull.