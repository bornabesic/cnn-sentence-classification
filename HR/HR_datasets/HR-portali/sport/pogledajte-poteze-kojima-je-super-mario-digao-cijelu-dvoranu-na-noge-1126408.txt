Hrvatski košarkaški reprezentativac Mario Hezonja igrao je sjajno u pobjedi Orlando Magica protiv Washington Wizardsa (88:86). Hezonja je bio ključan igrač u završnici utakmice. Hrvatski je košarkaš osam od ukupno devet koševa ubacio u posljednjoj četvrtini koju je njegov Orlando dobio sa 27:16. Washington je na kraju treće četvrtine vodio sa 70:61.  Hezonja je osim devet koševa (šut 4 od 9) u 25 minuta imao dva skoka i dvije asistencije. Najefikasniji Orlandov igrač bio je Jeff Green s 18 koševa, dok je kod gostiju isto toliko zabio Markieff Morris. Damjan Rudež nije ulazio u igru kod Orlanda.   Dario Šarić i njegovi Philadelphia 76ersi poraženi su kod kuće od Cleveland Cavaliersa sa 101:102. Hrvatski košarkaš je za 18 minuta ubacio tri koša te imao sedam skokova i dvije asistencije. Najefikasniji kod Cavsa bio je LeBron James s 25 koševa uz 14 asistencija i osam skokova. Cleveland je sjajno ušao u sezonu sa svih šest pobjeda, a LeBron James je prestigao legendarnog Hakeema Olajuwona na ljestvici deset najboljih strijelaca NBA lige. Igrač Cavsa je ukupno ubacio na 26.970 postignutih koševa. Rezultati: San Antonio Spurs - Los Angeles Clippers 92:116, Milwaukee Bucks - Sacramento Kings 117:91, Atlanta Hawks - Houston Rockets 112:97, Detroit Pistons - Denver Nuggets 103:86, Indiana Pacers - Chicago Bulls 111:94, Orlando Magic - Washington Wizards 88:86, Philadelphia 76ers - Cleveland Cavaliers 101:102, Oklahoma City Thunder - Minnesota Timberwolves 112:92. 