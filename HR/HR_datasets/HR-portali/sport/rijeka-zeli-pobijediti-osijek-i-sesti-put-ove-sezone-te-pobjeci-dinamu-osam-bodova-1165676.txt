Kako je Rijeka 1999. godine izgubila naslov prvaka u susretu s Osijekom (1:1) tako ga je vjerojatno danas, protiv istog suparnika, i osvojila. I to prvi puta u povijesti! Istina, još je šest kola do kraja prvenstva, no sve je u rukama momčadi Matjaža Keka. Riječani imaju ogromnih osam bodova prednosti ispred Dinama, u znatno su boljoj formi od plavih i ako nastave pobjeđivati čak im i poraz u posljednjem kolu, u međusobnom ogledu, neće naštetiti. Riječani su još prošlog vikenda imali veliku priliku pobjeći Dinamu na sedam bodova prednosti, no remizirali su protiv Istre u Puli (1:1). Danas bi dakle ta prednost iznosila nedostižnih deset bodova. No, goropadna momčad sa Rujevice zadovoljna je i ovako. Jer iako je trećeplasirani Osijek jedno od najugodnijih iznenađenja sezone, on je mušterija Kekove momčadi koja večeras, u 30. kolu MAXtv Prve HNL nije imala teškoća nadjačati ga sa 2:0. Riječani su nabili komplekse momčadi Zorana Zekića savladavši je ove sezone u svih šest okršaja - četiri puta u prvenstvu i dvaput u kupu (razlika pogodaka 17:3).  Ujedno, Osijek u prvenstvu nije savladao Rijeku u gostima od 23. listopada 2010. godine. Tada je bilo visokih 5:1 za slavonsku momčad.  Zekićeva momčad je nakon poraza kod Dinama nanizala tri domaće pobjede (Split, Istra i Inter) i vjerovala je kako na Rujevici može iznenaditi domaćina koji ove sezone ne zna za poraz. Ali već nakon prvih desetak minuta bilo je jasno kako će to biti jednosmjerna utakmica. Gavranović je odmah triput zaprijetio, a onda je u 11. minuti Matas u svom kaznenom prostoru igrao rukom te je dosuđen jedanaesterac za domaćina. Roman Bezjak pogodio je s bijele točke, a Rujevica je proključala jednakim intenzitetom kao i kad je uoči početka susreta spiker objavio da je Dinamo izgubio u Koprivnici. Domaći su nastavili s napadima opsjedajući vrata Malenice. Napadač Gavranović mogao se proslaviti već u prvom poluvremenu, no dvaput je pogodio gredu, u 31. i 41. minuti. Osijek je jedinu priliku, i to vrlo dobru, imao u 17. minuti. Barišić je prošao po lijevoj strani i pronašao Bobana koji je pucao sa 15 metara lijevom nogom, a lopta je prošla iznad grede. Trenutak koji je možda prelomio utakmicu dogodio se u 45. minuti. Muzafer Ejupi, najbolji strijelac Osijeka, na sredini igrališta napravio je prekršaj i dobio drugi žuti karton. Gosti s igračem manje u nastavku nisu imali snage za preokret. Štoviše, nastavili su se napadi Rijeke koji su u posljednjoj minuti urodili drugim pogotkom. Osječani su sve bacili u napad ne bi li izjednačili pa je sijevnula brza akcija domaćina. Vešović je na koncu srušen u kaznenom prostoru, a Andrijašević je bio siguran s bijele točke. Bio mu je to 14. ovosezonski pogodak. Domaći navijači u tom su trenutku počeli veliko slavlje na Rujevici, a među njima bila je i predsjednica Kolinda Grabar - Kitarović. Slavlje će, nema sumnje, trajati do dugo u noć... >>Ćiro: Rijeka je pala na presudnom ispitu i prvak će biti - Dinamo! 