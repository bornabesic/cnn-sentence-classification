Foto: Hina PREKID 11 godina duge dominacije Dinama u hrvatskom nogometu nije ni vani prošao nezapaženo. Rijeka je hit, igrači Matjaža Keka postali su tražena roba na nogometnoj tržnici, a jedan od onih koji bi mogao već ovo ljeto napustiti Rujevicu je Mario Gavranović. Atenska Gazzetta tako piše da je grčki velikan Olympiakos zainteresiran za Marija Gavranovića, no zanimljivo je to da u tekstu ni slova nema o iznosu odštete. Gazzetta je svojim čitateljima predstavila Gavranovića kao 28-godišnjeg napadača rođenog u Luganu, za koji je i debitirao 2006. sa svega 17 godina.  Za Lugano je u 21 utakmici zabio osam golova, a u Švicarskoj je igrao još i za XaMaX te Yverdon. Kao jedan od najboljih mladih igrača Švicarske 2010. prelazi u Schalke, no u elitnom njemačkom klubu nije se naigrao pa je poslan na posudbu u Mainz.  U ljeto 2012. raskinuo je ugovor sa Schalkeom i vratio se u Švicarsku u Zürich, u kojem je proigrao i u 90 nastupa zabio je 26 golova. U siječnju 2016. potpisao je ugovor s Rijekom na 2,5 godine i bio je jedan od ključnih igrača riječkog trijumfa u koji je ugradio 16 golova u 35 nastupa.