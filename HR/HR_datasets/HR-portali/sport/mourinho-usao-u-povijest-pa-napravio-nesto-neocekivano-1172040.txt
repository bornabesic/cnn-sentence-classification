Nogometaši Manchester Uniteda večeras su u Stockholmu pobijedili Ajax s 2:0 i prvi put u povijesti osvojili Europsku ligu. Crveni vragovi odigrali su taktički zrelu utakmicu i na kraju prilično lako došli do čak 66. naslova u klupskoj povijesti. Velike zasluge za to idu i Joseu Mourinhu, velikom treneru koji je stručnjak za utakmice u fazama na ispadanje, a posebno kad su u pitanju finala. U svojoj dugogodišnjoj karijeri 14 puta je igrao u samoj završnici nekog natjecanja, a iz njih 12 je izašao kao pobjednik! Portugalac je večeras ušao u povijest jer je postao jedini trener koji je u svojoj karijeri uspio dva puta osvojiti i Ligu prvaka i Europsku ligu. Sve je počelo s Portom u sezoni 2002./2003. kada je osvojio tadašnji Kup Uefe, da bi godinu dana poslije s istim klubom uzeo i Ligu prvaka. 2010. godine s Interom je još jednom postao europski prvak, da bi večeras osvojio i drugi naslov u EL-u. Stoga ne čudi da je 'Special one' bio presretan pa smo ga na kraju vidjeli emotivnijeg nego ikad. Inače vrlo smireni Mourinho zapravo je večeras napravio nešto neočekivano. Jer, s obzirom na to da ga poznajemo kao vrlo hladnog, bilo je čudno vidjeti ga sa suznim očima, kao i to da burno slavi. A upravo je večeras otpustio sve kočnice, posebno kad mu je sin doletio u zagrljaj, pa se ovaj veliki stručnjak počeo bacati po travnjaku...