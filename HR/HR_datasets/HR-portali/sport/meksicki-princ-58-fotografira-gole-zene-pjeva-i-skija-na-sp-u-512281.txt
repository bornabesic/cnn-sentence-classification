Godina je 1981. Američki predsjednik Ronald Reagan upucan je u prsa, zbog ubojstva Johna Lennona Davidu Chapmanu izrečena je kazna doživotnog zatvora s mogućnošću pomilovanja, a rođen je i Mladen Petrić. Te godine Hubertus Von Hohenlohe nastupio je u svojoj prvoj utrci svjetskog skijaškog kupa. Prošlo je od tada 36 godina, Chapman je u međuvremenu devet puta tražio pomilovanje i svih devet puta je odbijen, Mladen Petrić završio je karijeru, a Hohenlohe, pogađate, još skija. I to s 58 godina.  - Ne pijem, ne pušim, to je moja tajna - rekao je Hohenlohe. Probajte, primjerice, zamisliti Mladena Grdovića, njemu je također 58 godina. Ne da ne pije, nego da skija na Svjetskom prvenstvu.  - Skijaši iz egzotičnih zemalja polako nestaju, nema ih više s Cipra, Malte, Kenije, Libanona... I zato ja moram ostati kako bi se tradicija održala - kaže Hohenlohe, koji je princ, skijaš, pjevač i fotograf. Ako vas baš zanima, umjetničko ime mu je Andy Himalaya. Možda ste se zapitali ili konstatirali da Hubertus Von Hohenlohe ne djeluje meksički - u pravu ste. I nije. Sin je Princa Alfonsa Hohenloha i princeze Ire Fürstenberg. Ne može biti "meksičkije". Njemačke je krvi, no rodio se u Meksiku gdje je živio četiri godine. Većinom živi u Austriji, a u Meksiku je godišnje svega par tjedana. Kao fotograf napravio je kalendar golišavih skijašica za 2012. godinu. Hohenlohea cijene svi skijaši, a posebno Ivica Kostelić. - Ljudi misle da je to zafrkancija. Hohenlohe se s 47 godina natjecao u Wengenu, Kitzbühelu... Pa to su najopasnije staze na svijetu. Znate li nekoga tko bi se to usudio s 47 godina - rekao je jednom Ivica Kostelić. PRINCE...🤴 POP SINGER...🎶 ARTIST...🎨 ATHLETE...🎿 Meet Hubertus Von Hohenlohe! 🇲🇽 And enjoy his song: https://t.co/dmKJLjVESn pic.twitter.com/6p7jVR5uub Meksikancu je Svjetsko prvenstvo u St. Moritzu 17. u karijeri. Za one koji nemaju povjerenja u vlastite uši ili oči, da ponovimo - 17. SP! Očekivalo se da će se umiroviti nakon SP-a 2007. u Areu, kada je u slalomu slomio nogu. No, nije. Vježbao je naporno i već se vratio na SP 2009. Bio je i na četirima Zimskim olimpijskim igrama, kvalificirao se i na pete, 2006. u Torinu, no Meksiko je odlučio ne poslati samo jednog natjecatelja. Naravno, Hohenlohe je i prvi Meksikanac na ZOI-ju. Bilo je to u Sarajevu 1984.  - Nema kraja, planiram nastupiti i na Zimskim olimpijskim igrama u PjeongChangu. Želim postati najstariji olimpijac - rekao je Hohenlohe. Najstariji zimski olimpijac je Šveđanin Carl August Kronlund, koji je na ZOI 1924. nastupio s 58 godina i 155 dana. Natjecao se u curlingu. Stoga Hohenloheov zadatak i nije težak jer će Šveđanina prestići već u PjeongChangu. No, mali problem mogao bi biti odluči li skinuti apsolutnog rekordera, također Šveđanina Oscara Swahna, koji je ljetnim OI 1920. sa 72 godine nastupio u streljaštvu. 