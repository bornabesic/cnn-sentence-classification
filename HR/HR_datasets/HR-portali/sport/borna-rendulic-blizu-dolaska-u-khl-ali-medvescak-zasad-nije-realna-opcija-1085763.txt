Borna Rendulić u Medveščaku! Tu vijest objavili su u četvrtak neki američki mediji, ali nažalost, zasad to nije istina. Medveščak je, doduše, jako zainteresiran za dovođenje najboljeg hrvatskog hokejaša kojem istječe ugovor s NHL momčadi Colorado Avalanche, ali puno je zasad prepreka da se to i ostvari. – Uvijek smo govorili kako je Rendulić dobrodošao u Medveščaku i još uvijek je tako, no Borna nije potpisao za naš klub za iduću KHL sezonu. Razlozi objave na internetskoj stranici nisu mi poznati, pretpostavljam da su Medveščak naznačili kao opciju zato jer smo njegov matični klub – rekao je glasnogovornik Medveščaka Ranko Vučinić. Borna je bio u Zagrebu, ali ne na pregovorima s Medveščakom, već na kondicijskom treningu. – Ni za koga još nisam potpisao. Ja sam trenutačno fokusiran samo na pripreme sa svojim kondicijskim trenerom Juricom Frankovićem. Gdje ću završiti, pokazat će vrijeme – izjavio je Borna, koji je prošli mjesec najavio da je dolazak u KHL moguća opcija, ali u neki klub jači od Medveščaka. Čelnici KHL-a ovih će dana i službeno potvrditi da će zagrebački klub iduće sezone igrati njihovu ligu, no u Medveščaku su već dogovorili nekoliko pripremnih utakmica. Prvu će odigrati 2. kolovoza u českim Karlovim Varima, a suparnik će biti KHL ligaš Avangard. Potom će 13. i 14. kolovoza odigrati dvije utakmice u Walesu, kod Cardiff Devilsa. Mnoge bi ovaj put na Zapad mogao iznenaditi, no sportski direktor Aaron Fox je objasnio: – Tijekom Svjetskog prvenstva u Zagrebu predstavnik Cardiffa nam je rekao kako imaju novu dvoranu i da na otvaranje žele dovesti KHL momčad. Imat ćemo po dva treninga dnevno i za vikend odigrati dvije utakmice. U završnom tjednu priprema s Otoka će se medvjedi uputiti u Bratislavu, k poznatom rivalu Slovanu, koji je nedavno potpisao ugovore s dva bivša medvjeda, Radekom Smolenakom i Jonathanom Cheechoom. Sportski direktor medvjeda Fox najavio je pak da će uskoro i Medveščak početi objavljivati pojačanja za novu sezonu. >>Hrvatska četvrta uz pobjedu u raspucavanju protiv Litve