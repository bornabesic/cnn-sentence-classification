U posljednjoj noći osnovnog dijela sezone na parket je izašlo čak 28 NBA klubova. I dok su jedni, oni čija se sudbina te noći nije mogla promijeniti, odmarali svoje važne igrače, drugi su se borili za pozicije u doigravanju. Boston Celticsi pobijedili su Milwaukee, koji je nastupio bez Antetokounmpa, i tako potvrdili prvo mjesto na Istoku koje im u prvom kolu doigravanja donosi klasik – okršaj s Chicago Bullsima. Pobjednici s broja 2 Prvaci Cavaliersi pomirili su se s činjenicom da će u “play-off” krenuti s drugog mjesta pa su u posljednjoj utakmici ligaškog dijela sezone odmarali LeBrona Jamesa i Kayriea Irvinga što im je donijelo uvjerljiv poraz od gostujućeg Toronta (83:98). Svoj udarni tandem John Wall – Bradley Beal odmarali su i Washington Wizardsi, no tu situaciju Bojan Bogdanović nije uspio iskoristiti da popravi svoju statistiku. Mostarac je igrao 19 i pol minuta i zabio sedam koševa pa je drugu polovicu sezone, koju je odradio u Wizardsima, završio s prosjekom od 12,9 koševa i 3 skoka. Treba reći da je prvi dio sezone Bojan igrao u Brooklyn Netsima i da je ondje imao bolje brojke (14,6 koševa i 3,6 skokova), no Netsi su uvjerljivo najlošija momčad sezone (20-62) koja ima čak 29 pobjeda manje od Wizardsa, ozbiljnih kandidata za finale Istočne konferencije. A nakon što se preselio iz New Yorka u glavni američki grad, Babo je imao sjajnih partija, no u završnici kao da je pao na razinu niže. Ponešto razloga za to pronalazimo u tome što su ga suparnički treneri počeli bolje skautirati. Za razliku od Bogdanovića, pred kojim je doigravanje, za sve ostale hrvatske NBA-jevce sezona je završila pa tako i za Darija Šarića koji je 82. utakmicu svoje momčadi nije igrao i to mu je bila jedina propuštena utakmica u njegovoj prvoj sezoni. Šibenčanin je svoju prvu sezonu završio s prosjecima od 12,8 koševa, 6,3 skoka i 2,2 asistencije što bi trebalo biti dovoljno za izbor novaka godine ako anketirani novinari procijene da Embiidova 31 odigrana utakmica nije dovoljna da uđe u konkurenciju. Nažalost, NBA liga se postavlja pristrano pa je na svojim stranicama objavila tekst iz pera Scotta Howarda-Coopera kako je najbolji izbor za nagradu “rookie of the year” Malcolm Brogdon, branič iz Bucksa, koji ima slabije statistike od hrvatskog protukandidata (10,2 koša, 2,8 skokova i 4,2 asistencije). Skromni Hezonja Hrvatska je u ovoj sezoni imala još dva novaka, no obojica su imala problema s ozljedom. Centar Ivica Zubac (7,5 koševa, 4,2 skoka) na samom kraju sezone, a krilni-centar Dragan Bender (3,4 koša, 2,4 skoka) kroz veljaču i ožujak. Srećom, obojica su u momčadima koje su u procesu rekonstrukcije i njihovi ih treneri vide kao budućnost kluba. Je li tome tako i s Marijem Hezonjom u Orlandu, to ne možemo tvrditi. U pobjedi Magica nad Detroitom Dubrovčanin je upisao osam koševa i 11 skokova, što je znatno više od njegova ovosezonskog prosjeka koji ni njega samog sigurno ne zadovoljava (4,8 koševa, 2,1 skok). U istom sastavu igrao je i 30-godišnji Damjan Rudež koji se nije naigrao. Rudi je u Orlandu igrao manje nego prethodnih godina u Indiani i Minnesoti, prosječno samo sedam minuta pa su mu i prosjeci skromni (1,8 koševa, 0,6 skokova). Parovi doigravanja: Istočna konferencija: Boston (53-29) - Chicago (41-41), Cleveland (51-31) - Indiana (42-40), Toronto (51-31) - Milwaukee (42-40), Washington (49-33) - Atlanta (43-39). Zapadna konferencija: Golden State (67-15) - Portland (41-41), San Antonio (61-21) - Memphis (43-39), Houston (55-27) - Oklahoma City (47-35), LA Clippers (51-31) - Utah Jazz (51-31). 