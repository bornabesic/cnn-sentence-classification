– Želio bih da uskoro dobijem novi bubreg, da mogu uživati u životu – poručio je Ivan Klasnić, bivši hrvatski reprezentativac o čijoj borbi s bolešću bubrega njemačka televizija NDR snimila je dokumentarac. Njegovi zdravstveni problemi počeli su 2007. godine. Transplantiran mu je majčin bubreg, no Ivanovo tijelo organ je odbacilo nakon čega je uslijedila druga transplantacija – očeva bubrega. Nažalost, sada mu je potrebna treća transplantacija, pa na liječničkoj listi čeka donora organa. Do nove transplantacije mora na dijalizu triput tjedno, a ona traje i po pet sati. Nakon dijalize izgubi po 2,7 kilograma tekućine. – Nisam pomislio da ću kraće živjeti ili tako nešto, moram prihvatiti sudbinu kakva jest, odlaziti na dijalizu pa će možda doći i sretan završetak – da uspije treća transplantacija i da ne moram odlaziti na dijalizu – kaže Klasnić koji ujutro smije popiti tek čašu vode. – Ne vidite na snimci, ali noge su mi jako natečene, pune vode – kaže i dodaje: – Najteže mi je što je majka izgubila bubreg, a zahvalan sam roditeljima jako. Majčin bubreg su mi ugradili, pa nešto nije bilo u redu, pa su ga vadili, opet vraćali... Otkrio je da se u bolnicu prijavio pod lažnim imenom kad je išao na transplantaciju očeva bubrega. – Prijavio sam se pod imenom Uwe Seeler. Kad sam dobio očev bubreg, najprije sam bio zahvalan na životu, a onda su krenula pitanja dokad ću morati imati dulji odmor, kad ću smjeti trčati... Klasniću predstoji čekanje jer se u Njemačkoj novi organ čeka i do sedam godina. – Čovjek se pita, razmišlja, zašto ja... Bog ima plan, put za nas, moraš to proći, pa tako i ja moram – priča hrvatski nogometaš dok istodobno vodi i pravnu bitku protiv bivših liječnika Werdera Götza Dimanskog i Manjua Guha. Tvrdi da su oni krivi zbog nemara jer nisu na vrijeme uočili njegove zdravstvene probleme. NDR-ov film o Klasniću pogledajte ovdje.