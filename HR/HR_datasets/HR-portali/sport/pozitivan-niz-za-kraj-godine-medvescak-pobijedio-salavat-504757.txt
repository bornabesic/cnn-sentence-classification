Hokejaši Medveščaka u svojoj su posljednjoj utakmici u 2016. godini u KHL-u u Domu sportova svladali Salavat Julajev sa 3-2 (0-0, 2-2, 0-0; 1-0) boljim izvođenjem penala. Sva četiri pogotka u utakmici postignuta su u drugoj trećini, Medveščak je poveo 2-0 golovima Lukasa Lessija (24:58) i Colbyja Genowaya (27:07), ali gosti su u razmaku od samo 40 sekundi uspjeli poravnati preko Jevgenija Bodrova (30:43) i Denisa Paršina (31:23). U raspucavanju je junak Medveščaka bio vratar Michael Garnett koji je obranio sva tri udarca gostiju, dok je Lessio bio uspješan za Medveščak. S nova dva boda Meeveščak je skočio na 11. mjesto ljestvice Zapadne konferencije, u 44 odigrana susreta osvojio je 53 boda, pa sada za osmim Vitjazom, koji drži posljednje mjesto koje vodi u doigravanje zaostaje 10 bodova uz dvije odigrane utakmice više. Salavat Julajev je peti na Istoku sa 72 boda iz 43 susreta. Sljedeću utakmicu Medveščak će igrati 3. siječnja kada u Zagreb stiže kineski Kunlun Red Star. 