Screenshot: Youtube NAJLJEPŠA NOGOMETNA PRIČA ove sezone bez sumnje je Crotone koji je bajkovitošću nadmašio čak i Leicester iz prošle. Klub iz Kalabrije, sa same "pete" talijanske čizme, iz najsiromašnijeg i službeno grada s najvišom stopom nezaposlenosti u zemlji kojim vlada zloglasna kriminalna organizacija 'Ndrangheta, prošlog ljeta senzacionalno je pod vodstvom trenera Ivana Jurića i najboljeg strijelca Ante Budimira izborio Seriju A. Ali odlaskom hrvatskog dvojca u ugledne đenovske klubove, ionako slabi, ali srčani Crotone bio je prvi kandidat za ispadanje. Taj status je potvrdio i nakon polovice prvenstva, kada je imao samo devet bodova. Tada već nitko ne bi stavio ni "jednu liru" da će se Crotone spasiti sudbine, a to je povratak u nižu ligu. Ništa bolje nije izgledalo ni debelo u zadnjoj trećini sezone. Konkretno, devet kola prije kraja, Crotone je bio na pretposljednjem mjestu s 14 bodova, dok su mu zona spasa i Empoli na 17. mjestu bježali nedostižnih osam. Ali tko je gledao utakmice Crotonea zna da takav jadni bodovni ulov nije bio pošten, jer mnogo utakmica odigrali su jako dobro, ali su zbog nedovoljno širokog kadra i umora dosta golova primali u zadnjih pet minuta. Također, zbog preuređenja njihova stadiona, prva dva mjeseca "domaće" utakmice igrali su na drugom kraju Italije, u 600 kilometara udaljenoj Pescari.  Trpljenje svih ovih muka isplatilo se u zadnjih devet kola jer tada kreće čudesni uzlet kalabreških siromaha koji su u 29 kola od početka uzeli 14 bodova od mogućih 87, ali su onda u zadnjih devet kola zaradili 20 od mogućih 27. U tih devet utakmica izgubili su samo jednu, tamo gdje padaju Barcelona i Monaco - kod suverenog prvaka Juventusa.  Vrhunac drame bio je u zadnjem kolu. Crotone koji je usprkos sjajno nizu i dalje bio u zoni ispadanja, s bodom manje od Empolija, na domaćem terenu igrao je protiv jakog, petoplasirnog Lazija. U isto vrijeme, u Palermu je domaćin, već odavno drugoligaš, čekao Empoli. Gosti su protiv rasterećenog domaćina pobjedom osiguravali opstanak bez obzira na ishod utakmice u Crotoneu. A tamo je domaćin nakon 22 minute već vodio 2:0, da bi Lazio pet minuta kasnije smanjio na 2:1, ali do kraja poluvremena ostao s igračem manje, nakon što mu je isključen branič Bastos. Uzbudljivu dramu, punu golova i kartona, riješio je u 60. minuti Andrea Nallini, njegovim drugim i Crotoneovim trećim golom, 3:1 za domaćina, protiv gosta koji ima igrača manje i osigurano pet mjesto. Dotad su 14.594 gledatelja na stadionu Ezio Scida s po jednim okom gledali svaku utakmicu, ali tada se cijela pažnja seli 400 kilometara dalje, preko Mesinskog tjesnaca i duž sicilijanske obale, do Palerma, gdje je još uvijek 0:0.I onda, u 76. minuti, Ilija Nestorovski zabija za 1:0 Palerma, što izazova delirij na tribinama u Crotoneu, veći nego kada su njihovi igrači postizali golove protiv Lazija. U 84. minuti novi Palermov gol postiže Bruno Henrique i opet urlici oduševljenja u Crotoneu.Tri minute prije kraja Rade Krunić postiže utješni gol za Empoli, ali tri minute kasnije, kada sudac u Palermu označava kraj, na tribinama u Crotoneu kreće pjesma, ples i opća fešta. Zahvaljujući i već odavno drugoligaškom Palermu, njihov klub sačuvao je prvoligaški život i preskočio Empoli koji umjesto njih ide u Seriju B. Rezultati by SofaScore