Hrvatska Davis Cup reprezentacija okupila se u Osijeku uoči predstojećeg susreta prvog kola Svjetske skupine protiv Španjolske, a tijekom jutarnjeg treninga u dvorani Gradski vrt i do njih je stigla donekle očekivana vijest: finalist Australian Opena Rafael Nadal otkazao je nastup i zamijenit će ga Feliciano López. Tako će se Franku Škugoru, Anti Paviću, Nikoli Mektiću i Marinu Draganji suprotstaviti Roberto Bautista Agut, Pablo Carreño Busta, Feliciano Lopez i Marc López, u borbi za prolaz u četvrtfinale Davis Cupa. Izvlačenje parova bit će u četvrtak u podne u Hrvatskom narodnom kazalištu u Osijeku, a prvi meč je na rasporedu u petak u 15 sati. "Atmosfera u reprezentaciji je uvijek bila dobra i bit će tako bez obzira tko se odazvao. Sigurno da je velika razlika u kvaliteti u odnosu na prošlu godinu, kad smo se svi okupili. Stoga su i ciljevi drugačije postavljeni. Lani smo si zacrtali da probamo doći do kraja i stigli smo jako blizu. Ove godine, s ovakvim protivnikom kao što je Španjolska, nije lako. Znali smo već nakon ždrijebanja da će biti teško, ali sada će biti još teže jer nam se nisu odazvali najbolji igrači. Moramo vjerovati da će se dogoditi čudo, da pobijedimo", rekao je nakon prvog treninga izbornik Željko Krajan. Što očekujete od hrvatskih navijača? "Mislim da se odnos navijača prema ekipi ne bi trebao mijenjati. Treba podržati igrače koje imamo, to su najbolji koje imamo na raspolaganju. Domaćini su razočarani što nemamo ekipu koju su očekivali, ali to ne treba ići na teret igračima koji su ovdje. Neka budu koliko god je moguće pozitivni, da navijaju kao da navijaju za Marina Čilića i Bornu Ćorića. I u ovoj situaciji nam je teško, a bez te podrške bit će nam još teže", dodao je Krajan. Rafael Nadal je u ponedjeljak odustao od nastupa u Osijeku. Koliko je zbog toga slabija španjolska reprezentacija? "Slabija je za 20-30%. Svi znamo tko je Rafael Nadal i da je tu vjerojatno bi bilo neupitno osvajanje dva boda za Španjolsku u njegovim pojedinačnim mečevima. No Španjolska je i dalje vrlo jaka, i dalje je vrlo velik favorit i daleko, daleko jača od nas", rekao je Krajan.