Tri uvjerljive pobjede favorita obilježile su subotnje dvoboje 8. kola španjolskog nogometnog prvenstva, a u posljednjoj je utakmici Real Madrid slavio sa 6:1 (4:0) na gostovanju kod Betisa.  Već nakon prvih 45 minuta su aktualni europski prvaci vodili 4:0 pogocima Varanea (4), Benzeme (31), Marcela (39) i Isca (45). U drugom dijelu je još jednom pogodio Isco (62), a konačnih 6:1 postavio Cristiano Ronaldo (78). Jedini pogodak za domaće postigao je Cejudo (55). U sastavu Reala još uvijek nema ozlijeđenog hrvatskog kapetana Luke Modrića, dok je Mateo Kovačić igrao do 65. minute, kad ga je zamijenio Lucas. U subotu je najuvjerljiviju pobjedu ostvario madridski Atletico koji je pred svojim navijačima s čak 7:1 porazio Granadu uz 'hat-trick' Yannicka Carrasca, a belgijski je reprezentativac imao i dvije asistencije. Barcelona je na Camp Nou s 4:0 pobijedila Deportivo, a cijelu je utakmicu za Katalonce igrao Ivan Rakitić. Sevilla je s 3:2 slavila na gostovanju kod Leganesa i ostala na bod od vodećeg dueta iz španjolske prijestolnice. Sevilla će u utorak gostovati kod Dinama u Maksimiru, u utakmici 3. kola Lige prvaka. 