Hrvatska nogometna reprezentacija nalazi se u Skadru, gdje će sutra igrati kvalifikacijsku utakmicu protiv Kosova. Domaći mediji nisu bili dobro informirani pa nisu znali da je među ozlijeđenima i Marko Pjaca. – Marko Pjaca nije s nama jer je ozlijeđen, napukla mu je fibula, što nisu primijetili u Juventusu – kazao je Čačić koji je morao odgovoriti i na pitanje o svojoj ostavci. Naravno, pod uvjetom iznenađenja u kojem bi Hrvatska izgubila od Kosova. – O tome ćemo razgovarati nakon utakmice – kazao je hrvatski izbornik pa nastavio: – Čeka nas vrlo zahtjevna utakmica i moramo opravdati ulogu favorita. Izuzetno je motiviran domaćin, imali smo ih priliku gledati u utakmici protiv Finske, iako su se skupili neposredno pred utakmicu, funkcionirali su dobro kao momčad koja je satkana od vrlo interesantnih i kvalitetnih igrača. Naročito igrača koji igraju prema naprijed. Čeka nas zaista težak zadatak.  Čačić ima puno problema, lista ozlijeđenih sve je šira, a čini se da je otpao i Duje Čop. – S obzirom na to da imamo na raspolaganju samo 16 igrača, nemamo ni Čopa zbog temperature... Sastav mi je u glavi, pričekao bih idući trening, mislim da Hrvatska neće iznenaditi postavom. Ante Čačić respektira protivnika, ali najavio je pohod na sva tri boda. – Utakmica je ovo u kojoj je Hrvatska apsolutni favorit po svemu, ali to sutra trebamo potvrditi. Svi će dati svoj maksimum 90 minuta da bi uspjeli ostvariti ono po što smo došli. Zadovoljit će nas rezultat koji nam donosi tri boda. Za nas je ova utakmica važna, protivnik je u napadu jako potentan, jake emocije su na njihovoj strani i to je prilika za nas jer imamo mnogo više iskustva. 