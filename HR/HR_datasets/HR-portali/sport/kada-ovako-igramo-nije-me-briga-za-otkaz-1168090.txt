– Gotovo je nemoguće da budemo prvaci poslije ovog poraza – izjavio je Tottenhamov Eric Dier nakon što je odšetao s londonskog stadiona. Manuel Lanzini u 65. minuti iznenadio je momčad iz sjevernog Londona i tako pobjedom 1:0 definitivno osigurao ostanak West Hama u Premijer ligi, ali je i pokvario planove spursima u borbi za naslov prvaka. Bilićevi momci tako su skočili na 42 boda, a Pochettinovu momčad ostavili su na 77 bodova, četiri manje od vodećeg Chelseaja. No, usprkos ovom trijumfu nije čekićarima išlo ove sezone. Padali su u krize, govorlio se i o Bilićevu odlasku... ali on je i protiv Tottenhama stajao pokraj travnjaka. – Zaslužili smo pobjedu. Imali smo plan kojeg su se svi držali i uspjeli smo pobijediti. Možda zvuči čudno, ali htjeli smo ponoviti utakmicu iz studenog kada smo od Tottenhama izgubili s 3:2 na White Hart Laneu – rekao je hrvatski trener i objasnio: – Bili smo stvarno dobri u toj utakmici, ali nam je nedostajalo malo sreće da pobijedimo. Imamo plan za svaku utakmicu i sve izgleda dobro na papiru, ali način na koji smo to odradili bio je veličanstven. Odlično je prikazao naš karakter, odlučnost i pametno razmišljanja svakog pojedinca koji zna što mora raditi – istaknuo je Slaven kojega otkaz nakon svega ipak ne zabrinjava. Njegov je West Ham prvi put pobijedio klub iz osam najboljih u Premiershipu. – Nije me briga hoću li zbog ove pobjede ostati. Kad moja momčad igra ovako, ja sam sretan. Mislim da radim dobar posao. Ne volim kukati, ali imali smo puno prepreka ove sezone koje nisu česte u nogometu – zaključio je. I dok su bivšeg hrvatskog izbornika prije nekoliko mjeseci mediji i navijači razapinjali, nakon pobjede dobio je malo drugačiji status. – Bilić je veliki čovjek. Ima moju punu podršku – rekao je nakon utakmice kapetan Mark Noble. 