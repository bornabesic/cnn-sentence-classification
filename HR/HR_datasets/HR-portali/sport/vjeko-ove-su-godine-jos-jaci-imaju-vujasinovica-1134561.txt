Večeras se u Dubrovniku igra najveći derbi europskoga vaterpola, utakmica između supertrofejnih klubova, našega Juga i talijanskoga Pro Recca. Domaćin je branitelj naslova u Ligi prvaka, a gost je, kao i uvijek posljednjih godina, veliki favorit. Lani je Jug u polufinalu Final Sixa bio bolji, vidjet ćemo kako će biti sada. – Recco je značajno promijenio momčad u odnosu na prošlu sezonu, a uz to ima Vladu Vujasinovića na klupi i po meni je sada puno kvalitetniji. Nedvojbeno nas čeka težak posao, ali i prošle smo sezone pokazali da se možemo nositi s talijanskim prvakom – kaže Jugov trener Vlado Kobešćak. Utakmica počinje u 19 sati, a prijenos možete gledati na Arenasportu 1.