Hrvatski košarkaši nisu imali svoju večer na NBA parketima. Bojan Bogdanović bio je najbolji u momčadi Brooklyn Netsa koji su na gostovanju kod LA Clippersa izgubili sa 95:127. Hrvatski košarkaš je ubacio 18 koševa za 25 minuta, iz igre je pucao 8-11 (trice 1-3), te je imao i dva skoka. U domaćem sastavu najbolji su bili Chris Paul (21 koš, 9 asistencija, 4 skoka, 5 osvojenih lopti) i Blake Griffin (20). Orlando Magic naših Marija Hezonje i Damjana Rudeža izgubio je kod Indiana Pacersa sa 69:88. Rudež je igrao 13 minuta i zabio jednu tricu (1-1), dok Hezonja dobiva sve manju minutažu. Mario je igrao pet minuta, pet puta pucao je na koša  (trice 0-2), ali ni jednom nije pogodio. Philadelphia 76ersi su najlošija momčad NBA lige, ove je sezone u deset utakmica pobijedila samo jednom. Dario Šarić je u novom porazu kod Houston Rocketsa (88:115) za 24 minute ubacio 11 koševa (4-11, trice 1-3), te je imao 6 skokova i dvije asistencije. Kod domaćina najefikasniji je bio James Harden sa 33 koša, te je imao 7 skokova i 9 asistencija. Rezultati:    LA Clippers - Brooklyn Nets 127:95     Utah Jazz - Memphis Grizzlies 96:102     San Antonio Spurs - Miami Heat 94:90     Houston Rockets - Philadelphia 76ers 115:88     New Orleans Pelicans - Boston Celtics 106:105     Detroit Pistons - Oklahoma City Thunder 104:88     New York Knicks - Dallas Mavericks 93:77     Indiana Pacers - Orlando Magic 88:69 >>Tjednik Max! i sport Večernjeg lista pratite i na Facebooku 