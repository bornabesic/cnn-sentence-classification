Foto: Hina HRVATSKI kapetan Luka Modrić, koji je u subotu s Real Madridom osvojio treći naslov prvaka Europe, rekao je da ovo bila jedna od najboljih sezona u povijesti 115 godina starog kluba dok je vezni igrač Mateo Kovačić odbio razgovarati s novinarima. "Presretan sam, zaslužili smo ovo. Odigrali smo fenomenalnu utakmicu posebno u drugom poluvremenu gdje Juveu nismo više dopuštali da igra kao u prvom prvom poluvremenu. Nakon prvog gola, u prvom poluvremenu, bili smo se previše povukli no u dugom dijelu smo izašli visoko, radili presing ne dopuštajući im da igraju. To je bilo ključno", izjavio je Modrić podno stadiona u Cardiffu. Veznom 31-godišnjem igraču bio je ovo treći osvojeni naslov Lige prvaka nakon Lisabona 2014. i Milana 2016. "Svaka od tri osvojene Lige prvaka je slatka, svaka titula je bila posebna, ova je pak specijalna jer ulazimo u povijest Lige prvaka kao prva ekipa koja je uspijela obraniti naslov", istaknuo je Modrić. "Ako je to netko mogao učiniti, onda je to Real Madrid", dodao je. On je time postao prvi hrvatski nogometaš s tri naslova prvaka Europe.  "Sretan sam zbog toga. Sezona je bila fenomenalna, bila je teška, ali napokon smo osvojili to prvenstvo koje nas je mučilo već pet godina i uz to obranili naslov prvaka Europe pa mislim da je ovo jedna od najboljih sezona u povijesti kluba", rekao je.  Real Madrid osnovan 1902. godine došao je u subotu do svog dvanaestog naslova najboljeg na kontinentu, a proslava u Madridu zakazana je za nedjelju navečer. Igrači će izaći na svoj stadion Santiago Bernabéu s peharom te pozdraviti publiku, a nakon toga će nastaviti proslavu na trgu Cibeles u centru grada, tradicionalnom mjestu proslava uz spomenik rimske božice plodnosti i ispred gradska vijećnice. Primit će ih gradnonačelnica Madrida kao i predsjednica regije Madrida, baš kao i prošli mjesec poslije osvajanja prvenstva. "Malo ćemo se odmoriti pa opet proslaviti", rekao je Modrić koji je u klubu od 2012. godine. Nakon poraza doma od Barcelone od 2-3, Real Madrid je ostvario seriju pobjeda kojom je ove sezone osvojio prvenstvo i Ligu prvaka. "Pokazali smo da nam nije naštetio taj poraz, nego nas je dodatno mobilizirao. Izvukli smo pouke iz te utakmice. Pri 2-2, što nam je bio dobar rezultat s igračem manje, mi smo bili krenuli prema naprijed po pobjedu. Neiskusno smo se bili postavili, ali iz toga nešto naučili", rekao je.  Protiv Juventusa je asistirao za treći pogodak Cristianu Ronaldu, što mu je bila peta asistencija ove sezone u 41 odigranoj utakmici. "Zadnjih dana smo puno vježbali na treningu povratne niske lopte jer je Juve jak na visokim loptama. Tako smo im uspjeli zabiti tri gola", rekao je Modrić. Upitan o pogotku za 1-1 Marija Mandžukića u 27. minuti pohvalio je izvedbu hrvatskog napadača. "Mandžukićev gol je fenomenalan, bio je to strašan pogodak. Svaka mu čast na golu i njegovoj igri, mislim da je bio jedini na razini u Juventusu, ali to je na njihovu žalost bilo premalo", izjavio je Modrić. Na poluvrijeme se otišlo s tih 1-1. "Onda nam je Zidane rekao da moramo biti agresivniji, da moramo izaći više prema naprijed i pritiskati te im ne dopuštati da igraju kao u prvom poluvremenu. To smo i napravili pa odigrali stvarno fenomenalno", rekao je.  Nakon utakmice ni francuski trener više ništa nije rekao, nego je sretan slavio. Zidane, na klupi od siječnja 2015., ove sezone je rotirao ekipu kako bi imao sve odmorne i zadovoljne igrače. "Iskreno, malo sam sumnjao u to", rekao je Modrić. "Jer je u tako velikoj ekipi teško sve igrače držati zadovoljne, ali Zidane je u tome uspio i svaka mu čast na tome. Svi su sretni, svi igraju, svi su 'nabrijani' jer znaju da će imati priliku".  Mateo Kovačić, 23-godišnji hrvatski reprezentativac, ove sezone je sudjelovao u 39 utakmica te je zabio dva gola i tri puta asistirao. U finalu je ostao na klupi za rezerve, dok je lani u Milanu bio poslan na tribinu gdje se ovaj put našao 25-godišnji kolumbijski kapetan James Rodríguez. "Kada uđu moraju iskoristiti priliku, njihovo rotiranje je bio za nas dodatni plus. Svi koji su ulazili poput Matea iskoristili su priliku i igrali fenomenalno te nam pomogli da se malo odmorimo na nekim utakmicama", rekao je Modrić. "Jako je teško postići da svi budu zadovoljni, no Zidane je u tome uspio", dodao je. Luka Modrić ima ugovor s Real Madridom do ljeta 2020. i ne razmišlja o odlasku.  "Svaka utakmica za Real Madrid mi je posebna, uživam u svakoj te sam sretan što sam dio ovog velikog kluba", rekao je.  Utakmica protiv Juventusa i zadnja prvenstvena protiv Málage su one koje posebno pamti ove sezone. "Naravno da su utakmice u kojima osvojiš trofej ili zadnja utakmica u ligi nešto posebno. Bio sam tu pet godina i nisam uspijevao osvojiti ligu pa je konačno došao i taj trenutak. Sigurno da su mi ova i zadnja utakmica u prvenstvu bile najdraže, ali uživam u svakoj”, izjavio je.   Smatra da je u subotu odigrao bolje nego u ranijim finalima u Lisabonu i Milanu. "Umoran sam, ali to je normalno. Ostala je još ta jedna utakmica protiv Islanda", rekao je. Hrvatska za tjedan dana gostuje na Islandu u kvalifikacijama za Svjetsko prvenstvo. Hrvatska je u kvalifikacijskoj skupini I za SP 2018. godine na prvom mjestu sa 13 bodova, Island ima 10, Ukrajina 8, Turska 8 a Finska i Kosovo imaju po jedan bod. "Za nas je ovo ključna utakmica, s pobjedom bismo 90 posto osigurali plasman na Svjetsko prvenstvo pa vjerujem da ćemo to i ostvariti. To je najbitnija utakmica ovih kvalifikacija, ako pobijedimo, bit ćemo sigurno prvi u skupini", rekao je Modrić. Nakon Islanda slijedi odmor, a onda ubrzo i utakmica protiv svog prvog trenera u Real Madridu, José Mourinha. Real Madrid će, naime, u europskom superkupu igrati protiv Manchester Uniteda, pobjednika Europske lige. "Ima do toga vremena, prvo je na redu reprezentacija, pa odmor, a onda ćemo razmšiljati o tome", rekao je igrač s brojem 19 na leđima. Uvjeren je da će ovaj Real Madrid trajati i nastaviti iduće sezone s uspjesima. "Vidjet ćemo koliko će ova ekipa trajati, no imamo mlade igrače koji dolaze, a već su sada kvalitetni", zaključio je Modrić.