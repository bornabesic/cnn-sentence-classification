Nogometaši Manchester Cityja zadržali su maksimalan učinak nakon šest kola engleskog nogometnog prvenstva, Liverpool je na Anfieldu 'razbio' Hull City 5-1, a uvjerljivu pobjedu ostvario je i Manchester United koji je na Old Traffordu porazio aktualnog prvaka Leicester City 4-1. City je ostvario i šestu uzastopnu pobjedu na otvaranju prvenstva zadržavši maksimalan učinak. Novu pobjedu Guardiolina momčad je ostvarila na gostovanju kod Swansea Cityja pobijedivši 3-1. Najzaslužniji za slavlje "Građana" bio je povratnik nakon suspenzije Sergio Aguero, strijelac dva gola, od kojih je jedan iz kaznenog udarca nakon dvojbenog prekršaja nad Kevinom de Bruyneom. Pogodak za goste zabio je i Raheem Sterling (77), dok je strijelac za domaći sastav bio Fernando Llorente (13). Za petama Cityju su Liverpool i Tottenham nakon pobjeda protiv Hull Cityja (5-1) i Middlesbrougha (2-1), dok je Everton doživio prvi poraz sezone na gostovanju kod Bournemoutha ali i ostao u vrhu poretka. 'Redsi' su rutinski stigli do novih bodova, a put do četvrte pobjede sezone Liverpoolu je olakšalo isključenje Ahmeda Elmohamadyja u 29. minuti koji je igrajući rukom u kaznenom prostoru skrivio kazneni udarac. Strijelci za Liverpool bili su Adam Lallana (17), James Milner (30-11m, 71-11m) , Sadio Mane (36) i Philippe Coutinho (52), dok je gol za goste zabio David Meyler (51). Hrvatski branič Dejan Lovren nije igrao za Liverpool zbog viroze.   Tottenham je bodove osvojio na gostovanju protiv Middlesbrougha. Dvostruki strijelac za Spurse bio je Son Heung-Min (7, 23), a 'Boro' je u nastavku tek ublažio poraz golom Bena Gibsona (65).      Manchester United je pobjedom protiv Leicester Cityja prekinuo niz od tri uzastopna poraza - dva u prvenstvu i jednog u Europskoj ligi. United je sav posao obavio u prvih 45 minuta postigavši četiri gola. Aktualni prvak je u nastavku tek malo ublažio težak poraz. 'Crveni vragovi' su pobjedu izborili bez pomoći kapetana Waynea Rooneya koji je ušao u igru tek sedam minuta prije kraja susreta.  Strijelci za ManU bili su Chris Smalling (22), Juan Mata (37), Marcus Rashford (40) i Paul Pogba (42) koji je zabio prvijenac u dresu Uniteda. Pogodak za goste zabio je Demarai Gray (59). Večeras je na rasporedu derbi kola Arsenal - Chelsea, Slaven Bilić i njegov West Ham u nedjelju će ugostiti Southampton, a kolo će u ponedjeljak zatvoriti Burnley i Watford. Na ljestvici vodi Manchester City sa 18 bodova, Tottenham ima 14, a Liverpool i Everton po 13 bodova. 