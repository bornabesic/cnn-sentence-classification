NA OVOGODIŠNJEM izdanju biciklističke utrke Tour of Croatia koja je na rasporedu od 18. do 23. travnja, nastupit će jedna od najvećih biciklističkih zvijezda današnjice, 32-godišnji Talijan Vincenzo Nibali (Bahrain Merida), objavio je u utorak organizator utrke. Nibali je tijekom karijere osvojio sve tri Grand Tour utrke, odnosno Tour de France, Giro d'Italia i španjolsku Vueltu, a to je uspjelo još samo petorici biciklista u povijesti, Francuzima Bernardu Hinaultu i Jacquesu Anquetilu, Talijanu Feliceu Gimondiju, Belgijancu Eddyju Merckxu i Španjolcu Albertu Contadoru. Za Nibalija će Tour of Croatia biti važna utrka u okviru završnih priprema za Giro koji ove godine slavi 100. izdanje i očekuje se da će doći u top formi. Još jedan Talijan dolazi na Tour of Croatia, 28-godišnji Giacomo Nizzolo (Trek-Segafredo) koji je pauzirao zbog ozljede. Nizzolo je prošle godine pobijedio na dvije etape i brani titulu najboljeg sprintera. Među hrvatskim predstavnicima ističu se prošlogodišnji pobjednik Matija Kvasina (Team Felbermayr Simplon Wels), Kristijan Đurasek (UAE Team Emirates), Radoslav Rogina (Adria Mobil) te Emanuel Kišerlovski (Meridiana Kamen). Na utrci kroz Hrvatsku nastupit će 20 momčadi, a među njima su i četiri World Tour ekipe koje pripadaju najvišem rangu Svjetske biciklističke organizacije (UCI), a to su momčadi Bahrain Merida, Astana, Trek-Segafredo i UAE Team Emirates. Najzahtjevnija utrka dosad Treće izdanje utrke  Tour of Croatia bit će najzahtjevnije do sada, s dvije brdske etape, a biciklisti će u šest etapa prijeći više od 1000 kilometara kroz cijelu državu. Utrka opet započinje u Osijeku, u utorak (18. travnja), a cilj prve etape dugačke 227 km bit će u Koprivnici. Nakon toga, 19. travnja, karavana seli u Trogir, otkud kreće etapa dužine 123 km i koja bi mogla bitno utjecati na ukupni poredak jer joj je cilj na 1762 metra visokom Svetom Juri na Biokovu. Treća etapa vozit će se između Imotskog i Zadra u dužini od 236 km, četvrta povezuje Crikvenicu i Umag, a dugačka je 171 km. Peta etapa, dugačka 141 km, donosi nova brdska uzbuđenja. Nakon starta u Poreču, bicikliste očekuje cilj na Učki (na Poklonu), na koju će se prvo popeti s istarske, pa onda i s kvarnerske strane. Posljednja etapa, duga 145 km, vozi se u nedjelju, 23. travnja, i ona starta u Samoboru, a cilj je, uz već tradicionalne završne krugove u Zagrebu, na Trgu sv. Marka, gdje će se održati i svečano proglašenje pobjednika. U prvom izdanju utrke Tour of Croatia 2015. godine ukupni pobjednik bio je Poljak Maciej Paterski, a prošle godine slavio je Hrvat Matija Kvasina. Popis momčadi koje će sudjelovati na ovogodišnjem izdanju utrke Tour of Croatia:  World Tour momčadi -  Bahrain Merida Astana Trek-Segafredo UAE Team Emirates Professional Continental momčadi - Bardiani CCC–Sprandi–Polkowice Gazprom-Rusvelo Nippo- Vini Fantini Novo Nordisk Israel Cycling Academy Caja Rural-Seguros  Continental momčadi - Adria Mobil Team Felbermayr Simplon Wels Meridiana Kamen Torku Sekerspor Bicicletas Strongman  Roth-Akros Team Wiggins GM Europa Ovini Kolss