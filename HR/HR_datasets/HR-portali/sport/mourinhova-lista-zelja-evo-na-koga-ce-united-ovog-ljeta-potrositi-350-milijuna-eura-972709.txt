Foto: Getty Images/Guliver Image SEZONA koja je vrlo lako mogla biti potpuni debakl, na kraju je za United završila uspješno. Jedan engleski trofej, jedan, ipak, europski i, što je najvažnije, plasman u Ligu prvaka sljedeće sezone. Mourinho je rijetko viđenom defenzivnom igrom pobijedio Ajax, no Portugalcu sigurno nije lako slušati da je protiv europske U-23 momčadi "parkirao autobus u šesnaesterac" i dobio utakmicu s manje od 35 posto posjeda lopte. Da, cilj opravdava sredstvo, ali njegova momčad će u sljedećim europskim utakmicama imati puno ozbiljnije protivnike za koje će morati imati puno ozbiljniju i potentniju momčad. Upravo zbog tog razloga momčad Manchester Uniteda na jesen bi mogla izgledati potpuno drukčije. Sve je izvjesnije da će Zlatan Ibrahimović potražiti novi klub, Wayne Rooney još ne zna želi li u Kinu ili nazad u Everton, a Marcus Rashford (još) ipak nije igrač koji bi United mogao odvesti do ozbiljnijih rezultata. Zna i on sam da će ovog ljeta na Old Traffordu stići barem jedna nova napadačka opcija pa je navodno čak zatražio i posudbu u neki od premierligaških klubova. U prijelaznom roku, za koji se očekuje da bi mogao biti rekordan u europskoj povijesti po prometu novca, Manchester United mogao bi potrošiti najviše. Mourinho želi dovesti ni manje ni više nego trojicu napadača i jednog stopera. Prvi na listi želja odavno je Antoine Griezmann i Francuz će gotovo sigurno ovog ljeta stići na Old Trafford. No osim njega, Mourinho želi i Andreu Belottija iz Torina i Romelua Lukakua. Griezmann ima klauzulu u ugovoru od 100 milijuna eura, što je United već odavno uračunao u novu financijsku križaljku, ali isto toliko morat će platiti za Torinova napadača koji u ugovoru ima identičnu klauzulu. Sjajni talijanski napadač zabio je ove sezone 25 golova u 34 nastupa za Torino, a za gol mu treba statistički samo 119 minuta. Oko Lukakua će se sigurno licitirati tjednima, no Daily Mail smatra da ga Everton neće pustiti za manje od 110 milijuna eura. Belgijac je ove sezone zabio 25 golova u 37 premierligaških utakmica, a popis klubova koji bi ga željeli dovesti dug je otprilike koliko i ovaj tekst. Kako bi izgledala Unitedova prednja linija s toliko napadačkih opcija, tek ćemo vidjeti, no Mourinho želi ojačati i obranu. računajući da je s Pogbom, Fellainijem, Herrerom i Mkhitaryanom dovoljno jak u sredini. Tu u priču ulazi Michael Keane. Sjajni Burnleyev stoper već je jednom bio u Unitedu koji ga je prodao za "kikiriki", a želi li ga vratiti morat će iskrcati najmanje 35 milijuna eura.