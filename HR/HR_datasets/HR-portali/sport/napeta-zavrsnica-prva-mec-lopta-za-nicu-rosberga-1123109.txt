Nastavlja se lov na naslov u formuli 1, vozači su stigli na Circuito of The Americas u Austin. Rosberg je u Japanu upisao devetu pobjedu sezone i 23. u karijeri i tako Hamiltonu pobjegao na 33 boda prednosti, ali još su četiri utrke do kraja prvenstva. Staza u Austinu potpuno je nova, na njoj se vozi od 2012., čime je Teksas postao domaćin formule 1 na Novom kontinentu. Vozilo se nekad u SAD-u u Riversideu, Sebringu, Watkins Glenu, Dallasu, Detroitu, Las Vegasu, Long Beachu, Phoenixu i Indianopolisu, ali na kraju su svi putovi bolide odveli u Teksas. Još 1952. Alec Ulmann utemeljio je utrku izdržljivosti “12 sati Sebringa” koja se vozila u središtu Floride, a nakon toga, 1959. godine, odlučio je na Sebring dovesti utrku formule 1. Kako je Schumi usporio Iako se isprve trebala voziti 22. ožujka, termin je pomaknut na 12. prosinca čime je VN SAD-a bila posljednja utrka u kalendaru. Na startu utrke bilo je sedam Amerikanaca, ali pobjedu je odnio Novozelanđanin Bruce McLaren u Cooperu kojem je to bila prva pobjeda u karijeri. Bruce je tada postao i najmlađi pobjednik. Nakon toga utrka se počela seliti po SAD-u i održavala se s dosta prekida. Jedna od posjećenijih bila je 2000. u Indianapolisu, kada je Schumacherovu pobjedu gledalo više od 225 tisuća ljudi, a i 2002. Schumacher je bio glavni akter zajedno s Rubensom Barrichellom. U kontroverznoj utrci, Schumacher s već osiguranim naslovom prvaka, usporio je kako bi s Barrichellom istovremeno prošao ciljem. Nijemac se preračunao te je Brazilac slavio s 11 tisućinki prednosti, a pored te utrke i ona 2005. slovi za jednu od najkontroverznijih. Michelin je na utrku donio premekane gume pa su se na kraju kruga za zagrijavanje svi bolidi s njihovim gumama povukli u boks, a u samoj utrci bilo ih je šest – dva Ferrarija, dva Jordana i dva Minardija. Pobijedio je Schumacher ispred Barrichella. Možda sad Nico baci kapu I nakon svih tih staza i nagađanja da će se F1 ipak vratiti u Indianapolis prvi put od 2007. Austin je 2010. potpisao desetogodišnji ugovor koji uključuje i izgradnju potpuno nove, suvremene trkaće staze – Circuit of the Americas. Tako je prva utrka 2012. privukla nešto manje od 120 tisuća gledatelja, a borba za prvu pobjedu vodila se između Lewisa Hamiltona i Sebastiana Vettela. Hamilton je Vettela prestigao 14 krugova prije kraja i odnio pobjedu. A i posljednje dvije utrke pripale su upravo njemu. Borba se vodila između sad aktualnog dvojca Hamilton – Rosberg, ali u oboje je slavio Britanac. Lewis je uvjerljivo pobijedio 2014., a 2015. Nico je izborio pole position, no deset krugova prije kraja napravio je pogrešku i ostao bez pobjede. To mu je smetalo i na Hamiltonovo dodavanje kape uoči izlaska na podij, Rosberg ju je ljutito bacio natrag. Kao ulje na vatru uslijedila je Hamiltonova izjava da bi pobijedio i da Nico nije pogriješio. Bilo kako bilo, najviše pobjeda u Americi ima Schumacher, njih pet, ali ni Hamilton ne zaostaje previše jer slavio je četiri puta. Dobro poznaje stazu i zna kako je svladati, ali Rosberg ima sjajan pobjednički niz. Možda će ove godine on kapu bacati Hamiltonu. 