Osim po dva naslova klupskog prvaka Europe, Košarkaški klub Cibona ući će u europske košarkaške anale i po tome što je u isto vrijeme iz svojih redova imao izbornike dviju seniorskih reprezentacija. Nakon što se Aleksandar Petrović u ožujku prihvatio posla izbornika Hrvatske, izbornička čast dodijeljena je i treneru Cibonine prve momčadi Damiru Mulaomeroviću koji je postao šef reprezentacije BiH. Ante Žižić vjerojatno odlazi – Postati izbornikom zemlje u kojoj sam rođen velika je čast. Sve to dogodilo se brže no što su ljudi mogli očekivati, no znatno mi je pomoglo i to što sam trener Cibone s kojom sam, vjerujem, napravio dobar posao nakon preuzimanja. Nije mi tada bilo lako, kao što ni ovo neće biti lako jer smo u kvalifikacijskoj skupini s Rusijom, no mene obično i ne dopadnu lake stvari. A nije mu bilo lako ni kada se, još kao klinac, premda rođeni Tuzlak, odlučio igrati za Hrvatsku. A učinio je to jer u to ratno vrijeme Košarkaški savez BiH nije funkcionirao najbolje pa su ga neki tada važni ljudi “zaboravili”. No, Mula se ne želi vraćati tako daleko u svoje igračke epizode, baš kao ni na njemu najtežu utakmicu u karijeri kada je u Skenderiji igrao za Hrvatsku protiv BiH i pritom doživio salve uvreda. – O tome ovom prilikom ne bih, no sada imam priliku pomoći reprezentaciji BiH kao trener. Raduju me sve one poruke podrške koje sam dobio, a stiglo ih je već na stotine, jer vidim da je ljudima stalo. Za Hrvatsku je Mulaomerović odigrao 128 utakmica i zabio 1674 koša te je bio pojam odanosti. – Kad god nešto prihvatim, tome se maksimalno predajem. Žao mi je jedino što mi kao naraštaj nismo uspjeli doći blizu medalje, a najbliže tome bili smo na Eurobasketu u Turskoj, kada smo u onom famoznom četvrtfinalu prokockali vodstvo od 19 koševa. To je jedna od onih nevjerojatnih utakmica koje ti se dogode u karijeri pa mi još ni danas nije jasno kako nam se to moglo dogoditi. A izbornik tadašnje Hrvatske bio je upravo Aleksandar Petrović, čovjek koji je Muli i danas šef, ali ovaj put klupski. – S obzirom na to da će naš trener propustiti prvih 20-ak dana naših priprema zbog obveza s reprezentacijom BiH, morat ćemo se u klubu oko toga dobro organizirati. Čestitam mu na izboru, no gledano iz perspektive kluba, to za nas nije idealna situacija, to više što bi naša momčad ovo ljeto mogla doživjeti dosta promjena. A ključna promjena mogla bi se dogoditi na mjestu startne petice jer je velika vjerojatnost da bi supertalentirani 19-godišnji Ante Žižić mogao napustiti klub. – Ako Žižić ode u NBA, tu je sve posve jasno jer točno se zna kolika je odšteta za svako mjesto na NBA draftu. Ako pak on ne bude zadovoljan pozicijom na draftu, u igru ulaze neki jaki europski klubovi s kojima bismo mi onda izravno pregovarali. Bilo bi glupo zadržati nekoga tko želi ići i imati ga nezadovoljnog, no za igrača bi možda bilo najbolje da ga draftira jedan konkretni klub, čije ime neću spomenuti, i da ga ostavi kod nas još jednu sezonu da se razvija igranjem u Fibinoj Ligi prvaka. Nećemo kalkulirati u Rijeci S obzirom na to da je i Aco bio izbornik BiH, što tamo čeka Mulu? – S Teletovićem, Nurkićem, Stipanovićem, Renfrom, Gordićem, Musom... to je odlična ekipa koju samo jedan detalj dijeli od vrhunskih reprezentacija, a to je što je Đedović uzeo njemačko državljanstvo. Pred Cibonom je doigravanje prvenstva Hrvatske u koje ulazi s druge pozicije i u kojem bi teoretski mogla birati suparnika. Naime, porazom u Rijeci Cibonina polufinalna prepreka zvala bi se Kvarner koji bi onda bio treći, a s pobjedom je to Zadar ako on pobijedi Goricu. Tko je za Cibonu pogodniji suparnik? – Po konfiguraciji momčadi, Kvarner je za nas nezgodniji, no ja nikad u životu nisam kalkulirao s rezultatom i plasmanima pa neću ni sada jer to vam se uvijek obije o glavu. Mi idemo u Rijeku po pobjedu i igrat ćemo svom svojom snagom – naglašava Mulaomerović. 