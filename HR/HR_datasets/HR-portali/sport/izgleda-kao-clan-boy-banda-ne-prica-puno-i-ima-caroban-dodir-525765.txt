Nešto je posebno u tom malom, ispalio je legendarni Nizozemac i danas sportski direktor Ajaxa Marc Overmars, nakon što mu je menadžer Jens Steffensen pokazao snimke zanimljivog mladog nogometaša. Kasper Dolberg (19), dječak plave kose i stasite figure za jednog tinejdžera, više je izgledao kao pjevačka zvijezda u nastajanju kroz svoj 'boy band', neka vrsta danskih Backstreet Boysa. Ma, postoji tu neka crta umjetnosti na prvu, nije lud bio niti slavni ofenzivac Arsenala i Barcelone, Overmars. Važne smjernice je dao i poznati skaut John Steen Olsen, poznat po otkrivanju Zlatana Ibrahimovića i Christiana Eriksena, majstor za otkrivanje talenata na području Skandinavije.  Steffensen je znao kakvu 'robu' ima te još je bolje znao kamo treba otići. Slavni Ajax iz Amsterdama sinonim je za proizvodnju svjetskih igrača u svojoj akademiji. Tek toliko da ukrasimo priču i potvrdimo onu - ponavljanje je majka znanja, spomenut ćemo da su proizveli Dennisa Bergkampa, braću De Boer, Van der Sara, Kluiverta, Van Bastena i Cruyffa, a za one mlađe - u Ajaxu su zanat brusili Ibrahimović, Suarez i Sneijder. Takvi bi ljudi i od drvenog stolca napravili igrača! Ajaxu je 2015. godine ponuđen tada tek jedva punoljetni ofenzivac Silkeborga, Kasper Dolberg. Mladić je odigrao tek tri profesionalne utakmice za taj danski klub prije 18. godine, nije zabio gol, pa bi možda mnogi stručnjaci odmahnuli rukom - što je to posebno u njemu, pa nije Martin Odegaard? Overmars je oko desetak minuta gledao kretnje Danca. Zanimalo ga je kako vodi loptu, mazi li ju dodirom. Već poslije pet minuta rekao je Steffensenu:  - Uzimamo ga. Daj mi broj njegove obitelji pa idemo razgovarati o transferu! Delegacija amsterdamskog kluba otputovala je u Dansku pod teškom impresijom čarobnjaka koji miluje loptu. Predstavili su obitelji Dolberg plan razvoja za njihovog sina i oni su pristali. Bila je tu jedna impresivna stavka, pazite - malog će Kaspera osobno trenirati, ni manje ni više, nego Dennis Bergkamp! Pa, probajte to odbiti, budite ludi... No, zamalo je Dolberg završio u društvu Mikkela Hansena. Do 12. je godine bio između rukometa i nogometa. Budući da je rukomet u Danskoj strašno popularan, a Kasper je imao fizionomiju za oba sporta, bilo je puno razmišljanja. Ipak, prevagnulo je na stranu 'bubamare' i prve nogometne korake napravit će u GFG Voelu. Danci ga opisuju kao 'bolno stidljivog', teško se uklapao zbog svoje introvertiranosti. Nakon što je poslije Voela otišao u Silkeborg, poslije nekoliko mjeseci odlučio se vratiti nazad. Međutim, kasnije su ga uvjerili da je za njegov nogometni razvoj Silkeborg ipak najbolja opcija. - Kasper je imao sve najvažnije kvalitete i u 15. godini života. Brz je, ima odličan pregled igre, udara po lopti s obje noge i zna pucati slobodnjake. Jedino mu je skok igra bila slabija, ali ako ste brzi kao što je on, onda imate mogućnost naučiti kako skočiti pravilno. No, kod mladih igrača, najvažnije je ono što ima u glavi - ispričao je Steffensen. Recimo, slične karakteristike je imao i Nicklas 'Lord' Bendtner. - Kroz nekoliko godina želim postati najbolji napadač u Premiershipu te postati napadač svjetske klase. I to će se dogoditi, vjerujte mi, hoće - pričao je Lord 2009. godine. Danas je u norveškom Rosenborgu. Šanse da Kasper bude poput Nicklasa su gotovo nikakve.  - Kasper je vrlo tiha osoba i uvijek čvrsto nogama na zemlji. To je važno kako bi uvijek bio povezan s vanjskim svijetom - govori Steffensen. Ajax je Silkeborgu platio 270 tisuća eura za Dolberga i njegov početak u Nizozemskoj nije bio spektakularan u toj mjeri da se moglo pričati o svojevrsnoj nogometnoj senzaciji. Poslije nekoliko obećavajućih nastupa u Uefinoj ligi za mlade, dobio je poziv za pripreme kod trenera Bosza, a prije svega je potpisao petogodišnji ugovor s klubom. Važna je bila i korekcija Overmarsa, očito majstora za važne detalje. Po dolasku u redove 'kopljanika', Dolberg je bio lijevo krilo, ali Overmars je inzistirao da ga se forsira na poziciji 'devetke'. Ostatak posla prepustio je Bergkampu. Dolberg je aktualnu sezonu počeo u juniorskoj momčadi, da bi brzo bio prebačen u seniorsku. Već u ljeto 2016. pokazao je što može. Zabio je PAOK-u u kvalifikacijama za Ligu prvaka i vrlo brzo se nametnuo u prvoj momčadi. U svojoj prvoj utakmici gdje je počeo kao starter, zabio je dva komada protiv Rode. Bili su to njegovi prvi golovi u Eredivisie. Da je on poseban igrač, potvrđeno je u utakmici protiv NEC-a iz Nijmegena. Zabio je hattrick u samo 45 minuta i time postao najmlađi ne-nizozemski igrač koji je to uspio u dresu Ajaxa. Nagrada mu je stigla u obliku poziva u reprezentaciju Danske za koju je debitirao u studenom 2016. Danas je udarna igla Ajaxa u finalu Europske lige i borit će se protiv velikog Manchester Uniteda. Dečko koji je ove sezone u 32 utakmice zabio 16 golova u svojoj prvoj ozbiljnoj i profesionalnoj sezoni. Pitanje je vremena kada će postati velika zvijezda jer u njegovoj karijeri djeluje sve prirodno. Nizozemci mu tepaju da igra poput Bergkampa, a zabija poput Van Bastena. Strašne usporedbe... Prva velika svjetla pozornice za njega pale se u Stockholmu, danas od 20 i 45.