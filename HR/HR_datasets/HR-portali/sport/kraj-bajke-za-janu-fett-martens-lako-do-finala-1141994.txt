Hrvatska tenisačica Jana Fett (WTA-340) završila je nastup na WTA teniskom turniru u Hobartu nakon što je u petak u polufinalu sa 6-4, 6-0 od nje bolja bila Belgijanka Elise Martens (WTA-127).  U meču koji je trajao 70 minuta, Belgijanka je servirala četiri asa i osvojila je 72 posto poena na prvom servisu, dok je naša tenisačica realizirala 56 posto poena na prvom servisu. Fett je izgubila pet svojih servisa, a suparnici je uspjela samo jednom uzeti servis. U drugom setu je naša tenisačica osvojila svega 11 poena.  "Danas nije bio moj dan. Uvjeti su bili dosta teški i mislim da je ona uspjela igrati bolje. Bila sam dosta negativna i nervozna zbog vjetra, mislim. Nisam mogla servirati dobro kao u prijašnjim mečevima", rekla je nakon poraza 20-godišnja Zagrepčanka za koju je ovo bilo prvo WTA polufinale u karijeri.  Za Belgijanku je ovo prvo WTA finale u kojem je sutra čeka treća nositeljica i 40. tenisačica svijeta Rumunjka Monica Niculescu.