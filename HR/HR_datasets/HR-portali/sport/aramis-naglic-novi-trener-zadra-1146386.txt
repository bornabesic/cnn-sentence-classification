Hrvatski predstavnik u regionalnoj košarkaškoj ABA ligi Zadar objavio je kako je za novoga trenera imenovao Aramisa Naglića koji će momčad po prvi put voditi već u četvrtak u zaostalom ogledu A-1 lige protiv Cibone. Naglić je već treći trener Zadra u ovoj sezoni u kojoj klub ne ostvaruje očekivane rezultate. Momčad je u sezonu poveo Ante Matulović koji je zbog neslaganja s vodstvom kluba podnio ostavku, a njega je zamijenio Neven Plantak. No, zbog samo jedne pobjede u posljednjih osam utakmica u ABA ligi zbog čega je momčad pala na posljednje mjesto s ukupnim omjerom 6-14, te za Zadar vrlo slabog učinka od samo 8-6 u prvenstvu Hrvatske, u ponedjeljak su Zadar i Plantak sporazumno raskinuli ugovor. Naglić je tijekom igračke karijere osvajao naslove s tri najveća hrvatska kluba, Zadrom, Splitom i Cibonom, a ima i olimpijsko srebro iz Barcelone 1992. s hrvatskom reprezentacijom, dok se kao trener okušao u Goraninu, Crikvenici i Kvarneru 2010, a sa slovačkim Interom iz Bratislave osvojio naslov u sezoni 2012/13. "Nakon prekida suradnje s Nevenom Plantakom, kojem zahvaljujemo na korektnosti i svemu što je napravio za Zadar, morali smo brzo reagirati. Dogovorili smo suradnju s Aramisom Naglićem do kraja sezone, s mogućnošću produljenja. Vjerujemo da smo u njemu pronašli pravo rješenje i da će on izvući momčad iz rezultatske krize", rekao je direktor Zadra Boris Skroče. 