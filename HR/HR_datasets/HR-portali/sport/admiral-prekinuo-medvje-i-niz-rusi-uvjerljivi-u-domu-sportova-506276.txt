Hokejaši Medveščaka nisu uspjeli ostvariti treću uzastopnu pobjedu u KHL-u. Medvjedi su u petak u Domu sportova izgubili od Admirala iz Vladivostoka 1-4 (1-1, 0-1, 0-2). Utakmica je dobro počela, Medveščak je poveo preko Kirila Voronina (2:22), no nije uspio zadržati prednost dokraja prvih 20 minuta. U samoj završnici prve trećine na 1-1 poravnao je Maksim Kazakov (19:17). Gosti su do prednosti stigli sredinom druge trećine preko Artjoma Zemčinoka (34:20), da bi u posljednjih 20 minuta postigli još dva gola. Aleksandar Gorškov (44:30) pogodio je za 3-1, dok je konačni rezultat svojim drugim golom postavio Kazakov (59:59) pogotkom u praznu mrežu sekundu prije isteka vremena. Medveščak je ostao 11. u Zapadnoj konferenciji sa 59 bodova, te 13 utakmica prije kraja sezone zaostaje 10 bodova za osmim Sočijem koji drži posljednje mjesto koje vodi u doigravanje. Admiral je skočio na sedmo mjesto Istoka sa 67 bodova. Sljedeći nastup Medveščak ima u ponedjeljak kada će ugostiti Sjeverstalj. 