Nikola Kalinić dvanaesti put ove sezone upisao se na listu strijelaca u talijanskom prvenstvu. Njegova Fiorentina u 26. kolu ispustila je vodstvo 2:0 koje je stekla u prvih 45 minuta te podijelila bodove s Torinom (2:2). Prvo je Saponara u 8. minuti načeo goste, a onda je u 38. minuti glavom pogodio i hrvatski napadač nakon ubacivanja Borje Valera. Nakon Borussije (M) i Milana ovo mu je treći uzastopni susret da je zatresao suparničku mrežu. Zanimljivo, Kalinić, kojem je to 17. gol u 33. ovosezonskom nastupu, moći će se pohvaliti kako je savladao i slavnog Joea Harta, vratara engleske reprezentacije koji je u Torinu na posudbi iz Manchester Cityja.    Fiorentina je i u nastavku imala vrlo dobre prilike i mogla je povećati vodstvo, no sve je prokockala. Stoga je Belotti golovima u 65. i 84. minuti poravnao na 2:2, a u 61. minuti taj napadač Torina promašio je jedanaesterac pogodivši gredu.   Kalinić je odigrao svih 90 minuta za Fiorentinu, kao i Milan Badelj, dok je Hrvoje Milić utakmicu odgledao s klupe. >>To bi bila 'bomba': Wenger želi Alexisa Sancheza zamijeniti hrvatskim reprezentativcem! 