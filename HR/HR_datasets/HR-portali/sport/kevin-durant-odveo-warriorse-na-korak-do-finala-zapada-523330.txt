Odigrali smo sjajno, pokušavao sam iskoristiti svoje prednosti u odnosu na igrače koji su me čuvali, a moji suigrači su jako puno radili za mene. No, pokušat ću vam ovo reći najskromnije što mogu - ja ovo radim već jako dugo. Prije svake utakmice imam osjećaj da mogu zabiti, no isto tako pokušavam i svojim suigračima pomagati u obrani koliko god mogu, otvarati im prostor u napadu, asistirati i raditi sve što treneri traže od mene, rekao je Kevin Durant nakon još jedne fantastične utakmice u dresu Golden Statea. Warriorsi su slavili na gostovanju kod Jazza 102-91 i tako poveli 3-0 u polufinalu Zapada, a na korak do finala odveo ih je upravo Kevin Durant. Zabio je 38 koševa te imao 13 skokova, dok je Curry dodao 23, Iguodala 11... - Pa zato smo ga i doveli ovdje. Znate, teško je čuvati tako visokog igrača koji zna igrati s loptom, a još je i tako dobar u pick-and-roll igri - rekao je o Durantu zamjenik Stevea Kerra na klupi Warriorsa Mike Brown. A upravo je na Brownu velika odgovornost da dostojno zamijeni Kerra koji se i dalje bori s bolovima u leđima. - Ma sve je ovo njegova zasluga, pričamo nekoliko puta dnevno, šalje nam što moramo raditi. Bio je nekoliko puta na našim trenerskim sastancima, no uglavnom sve pokušavamo riješiti preko telefona - kaže Brown. Jazzu nije pomoglo ni to što je cijela prva petorka imala dvocifreni broj koševa. Najviše je zabio Hayward, 29, Gobert 21 uz 15 skokova... Odlučujuća je bila posljednja četvrtina u kojoj je domaća momčad vodila 79-78, no Warriorsi rade mini-seriju i više ne ispuštaju prednost do kraja.   - Pa nismo ni mi glupi, znamo prepoznati kada netko ima svoju večer i naravno da ćemo raditi sve što možemo da taj ima što više šuteva. Pokušavali smo raditi za Duranta, otvarati mu prostor, a tako kvalitetan šuter kakav je on to zna iskoristiti - rekao je Curry. Posebnog razloga za slavlje imali su Andre Iguodala kojem je ovo bila stota utakmica u doigravanju te Curry, koji je prestigao Chaunceya Billupsa po broju trica u doigravanju (270), a ubacio je i barem jednu tricu u svih 65 utakmica u doigravanju koje je igrao.  Četvrta utakmica polufinala Zapada igra se u noći s ponedjeljka na utorak u dvorani Jazza.   