Pa dobro, je li ovo moguće?!, rekao je Ivajlo Petev udarivši u pleksiglas na klupi. Prije toga Dario Župarić zabio je za 3-1, Rijeka je nadigrala Dinamo i uzela mu sve, a Kek je očitao lekciju Petevu koji je nekim čudom i dalje Dinamov trener. Pa dobro, je li ovo moguće? Zapitat će se i Dinamov navijač kojem nikako nije jasno zašto je Petev i dalje na klupi. Dugo Dinamo nije izgledao lošije. Pa na proljeće su mu bodove uzimali gotovo svi, Cibaliju je dobio nakon izmišljenog penala, bratsku Lokomotivu jedva, dobio je porciju i od Hajduka na Maksimiru. Inter, Osijek, Slaven... Nema protiv koga Petev nije gubio bodove. Okrivljavao je igrače koje je sam postavljao, za Ćorića kaže da nema snage za pola sata pa ga u sljedećoj utakmici protiv Belupa stavi 90 minuta i taj Ćorić mu izvede majstoriju i vrati mu nadu... Pa onda u javnost pusti priču da mu je Ćorić rekao da ne želi igrati protiv Rijeke što je mladi igrač odmah demantirao. Umjesto da probleme s igračima rješava u svlačionici, on to radi preko medija, a u isto vrijeme momčad mu izgleda izgubljeno. Da se ne lažemo, onih 5-2 na Maksimiru je revijalna utakmica, kad se igra za trofeje, Rijeka igra šampionski. Da to pojednostavnimo, Rijeka je prvak jer ima Keka, a Dinamo Peteva. Rijeka je osvojila Kup jer ima Keka, a Dinamo Peteva. Rijeka je momčad, a Dinamo skupina pojedinaca s jednim koji odskače, ali ne može sve sam. Ako Petev ostane na klupi, Rijeka će imati razloga za novo slavlje. Jer tada će Hodžić igrati desnog beka, Sammir će driblati na lijevom beku i gubiti lopte, a Petev će bacati sve karte u napad i u zadnjih 10 minuta mijenjati napadača za napadača. Sve to napravio je Bugarin u finalu protiv Rijeke, sve to nema smisla, kao što ni nema smisla da je Bratko i dalje trener.