Real Madrid je bio pod pritiskom nakon što je Barcelona pobijedila Villarreal prije nego što je momčad Zinedinea Zidanea izašla na teren.  Granada ipak nije pružila veliki otpor i kraljevski klub je pobijedio 4-0, a utakmica je već bila riješena u prvom poluvremenu zahvaljujući Morati i Jamesu koji su zabili po dva gola.  Zidane je odmarao prvotimce za susret polufinala Lige prvaka u srijedu te naglasio kako još uvijek ništa nije odlučeno iako njegov klub ima 3-0 prednost nad Atletico Madridom.  - Sada se trebamo opustiti i razmišljati o srijedi, a to će biti veći test za nas nego što je bio večeras. Moramo odigrati savršenu utakmicu - rekao je Francuz i osvrnuo se na pobjedu nad Granadom.  - Prvo poluvrijeme je bilo fenomenalno, iskoristili smo prilike koje smo imali. Do kraja sezone imamo još tri finala i još jedno u Ligi prvaka. Casemiro je također tvrdio kako ništa još nije riješeno u Ligi prvaka i lakih utakmica nema.  - Nogomet to ne dopušta, barem ne u polufinalu Lige prvaka. Ako se opustimo, pobijedit će nas - rekao je Brazilac i okrenuo je priču na Barcelonu.  - Nismo fokusirani na njih, ovisimo sami o sebi i ako pobijedimo svaku utakmicu bit ćemo prvaci. 