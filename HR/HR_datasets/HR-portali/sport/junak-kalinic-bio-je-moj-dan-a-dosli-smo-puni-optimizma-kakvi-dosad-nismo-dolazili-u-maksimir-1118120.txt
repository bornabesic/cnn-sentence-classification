Kapetan Dinama Domagoj Antolić našao se u nekoliko dobrih prigoda, ali nije poentirao u derbiju Dinama i Hajduka (0:0). Danas je zaigrao i na drugoj poziciji, bio je ofenzivniji. - Igrao sam dosta ofenzivno, tako sam igrao samo u Lokomotivi, i našao sam se u puno prilika. Mogu biti zadovoljan svojom igrom. Odgovara mi ta pozicija, ali gdje god igrao, dat ću sve od sebe - rekao je Antolić, prenosi Goal. Rijeka je odmakla na ljestvici na plus šest. - U takvom minusu nismo bili... ne sjećam se otkad! Bit će teško, ali ova utakmica nam mora biti pokazatelj kako dalje. Hajdukov kapetan Lovre Kalinić u 93. minuti bio je i spasitelj. Ali ne samo tada... - Mislim da je bio moj dan, svaki njihov pokušaj uspio sam ukrotiti. Na Poljudu nisam, ali ovo je zasluga cijele ekipe koja je dala maksimum. Ovo je najrealniji ishod ovog susreta - rekao je Kalinić i dodao: - Znali smo kakav nas protivnik čeka, dobro smo reagirali. Greda je tu pomogla, ali svi možemo biti zadovoljni rezultati. Na drugoj strani je bio odličan Dominik Livaković: - On ima podjednak broj utakmica u HNL-u kao ja, mislim da Dinamo neće pogriješiti s tim - kaže Kalinić. 