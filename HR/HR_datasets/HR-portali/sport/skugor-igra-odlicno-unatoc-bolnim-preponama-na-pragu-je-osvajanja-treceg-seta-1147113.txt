Čuda se ipak događaju, u Davisovu kupu posebno. Iako bez Čilića, Ćorića i Dodiga, Hrvatska je u osječkom dvoboju prvog kola Svjetske skupine protiv Španjolske povela sa 1:0. Senzacionalnu pobjedu, svakako najveću u svojoj karijeri, ostvario je 29-godišnji Šibenčanin Franko Škugor. Sa 3:6, 6:3, 6:4, 4:6, 7:6 (6) svladao je Španjolca Pabla Carrena Bustu, skoro 200 mjesta bolje plasiranog od sebe na ATP listi (26.-223.) Franko je lako mogao dobiti i prvi set. U petom gemu je imao čak pet prilika za break, ali sve ih je propustio uglavnom šaljući loptu izvan terena. No, zato je drugi set odigrao gotovo bez pogreške. Žestoko podržan od osječke publike (u dvorani koja prima 4000 gledatelja popunjeno je bilo barem 3500 mjesta), Šibenčanin je igrao sve bolje i bolje te se malo kasnije našao samo na set od najveće pobjede u karijeri. Gledatelji su skandirali "Franko, Franko..." što je našem igraču dalo dodatnu snagu. Letio je po terenu kao na krilima. Ipak, nije sve išlo pravolinijski. Škugor je izgubio četvrti set te u petom odmah izgubio servis. Pri vodstvu od 5:3 Španjolac je servirao za meč, ali naš je tenisač iz sebe izvukao dodatne atome snage, odigrao nekoliko sjajnih poena i obranio se. Također je kod 5:4 na svom servisu spasio čak tri meč-lopte. I na kraju čudesno došao do trijumfa!   Među onima koji su se radovali velikoj Frankovoj pobjedi bili su i predsjednik Hrvatskog olimpijskog odbora Zlatko Mateša i šefica Ureda za sport Janica Kostelić. Iako je Škugorova pobjeda veliko iznenađenje, ono nije baš sasvim neočekivano jer Franko je i lani zabilježio nekoliko vrlo zapaženih rezultata. U Wimbledonu je prošao kvalifikacije i u prvom kolu protiv Francuza Benoita Pairea propustio četiri meč-lopte (izgubivši u pet setova). Još je u tri navrata prolazio kvalifikacije na ATP turnirima, a najdalje je otišao na turniru ATP 500 u Dubaiju, do osmine finala. Tada je izgubio od Wawrinke, ali i još jednom dokazao da, kad je u dobroj formi, može zagorčati život i onima koji su u samom svjetskom vrhu, kao sada Carreno Busti.   U drugom današnjem pojedinačnom meču će se Ante Pavić suprotstaviti Robertu Bautisti Agutu.  Za subotnji dvoboj parova, s početkom u 16 sati, hrvatski izbornik Željko Krajan nominirao je Nikolu Mektića i Marina Draganju, dok se španjolska izbornica Conchita Martinez odlučila za prošlogodišnje pobjednike Roland Garrosa, prezimenjake Feliciana i Marca Lopeza. Ovo je drugi dvoboj hrvatskih i španjolskih tenisača. Prvi su odigrali 2003. u Valenciji, gdje je Španjolska slavila s 5:0. Španjolci u osječkom dvoboju figuriraju kao izraziti favoriti, s obzirom na to da u hrvatskoj reprezentaciji nema trojice najboljih igrača iz prethodnih sezona Marina Čilića, Borne Ćorića i Ivana Dodiga.