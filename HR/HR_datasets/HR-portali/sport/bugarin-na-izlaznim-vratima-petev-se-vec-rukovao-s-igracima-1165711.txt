Dinamo trener Ivajlo Petev je nakon poraza od Slavena izjavio kako ne misli dati ostavku. - Ne razmišljam o tome, to nije moj posao, postoje oni koji će to riješiti. A što imam reći igračima, reći ću im u svlačionici. A Ante Ćorić je nakon izlaska iz svlačionice priznao: - Trener se sa svima rukovao, ne znam što mu to znači. Mnogi su mišljenja da su Bugarinu dani u Dinamu odbrojani. Petev je na pitanje da li se boji otkaza odgovorio: - Ne bojim se ničega osim bolesti. A plavi su protiv Slavena ponovno pokazali nemoć. U prvom poluvremenu igrači aktualnog hrvatskog prvaka nisu napravili niti jedan prekršaj. Nikako nisu mogli probiti obranu Slavena, koji čak devet utakmica u nizu nije pobijedio. Plavi su pogađali gredu i vratnicu, ali lopta nije htjela u mrežu. U zadnjih 15-ak minuta zagrebački sastav je krenuo po pobjedu, ali im se to odbilo u glavu. Iz kontranapada su dobili pogodak i izgubili 1:2  Jesu li igrači izdali Peteva? Bugarski stručnjak je odgovorio: - Neću o tome, s igračima ću još razgovarati - zaključio je trener Dinama, koji bi uskoro mogao biti bivši! Tko bi ga moga zamijeniti? Kao potencijalni nasljednik spominje se sportski direktor Romeo Jozak, koji se u ponedjeljak vratio sa skautiranja u Argentini. Navijači Dinama mogu se sramiti ovakve momčadi, kad već igrači nemaju srama. Oni ne znaju ili ne žele zagristi nakon što su izgubili derbi od Hajduka. Rijekin kiks u Puli ponovno je vratio plave u utrku za prvaka, sve do utakmice u Koprivnici. Poraz od Slavena teži je nego onaj od Splićana prije nekoliko dana u Maksimiru. A plavi bi htjeli osvojiti 12 naslov u nizu. Sada se to čini vrlo teško, jer Rijeka je pobjedom protiv Osijeka (2:0), šest kola prije kraja prvenstva, pobjegla Dinamu osam bodova... >>Rujevica proključala: Rijeka pobijedila Osijek i ima osam bodova više od Dinama! 