Cibalia je napravila veliki korak prema ostanku u Prvoj HNL. Vinkovčani su svladali Goricu (2:0) u prvoj utakmici razigravanja za ostanak u ligi. Gosti su u Zaprešiću, jer stadion Gorice ne zadovoljava zahtjeve HNS-a, došli do golovima Mišića (51.) i Baše (88.). Uzvratna utakmica igra se u srijedu u Vinkovcima (20h). Cibalia je tako napravila sjajan posao s novim trenerom Mladenom Bartolovićem jer je krajem ožujka imala sedam bodova manje od pretposljednjeg Splita. No, u završnici prvenstva uspjela je nadoknaditi taj zaostatak, preskočiti Split i izboriti dodatne kvalifikacije s Goricom koja je bila drugoplasirana momčad Druge HNL. Direktan plasman u Prvu HNL izborio je Rudeš, dok je iz Prve HNL ispao Split. Gorica je najbliže plasmanu u Prvu HNL bila 2011. godine kada je osvojila drugu ligu. No, ostala je bez prvoligaške licence na sjednici Izvršnog odbora HNS-a uz obrazloženje da ne smije igrati na stadionu izvan svog grada ili općine.