Speedway je specifičan motociklistički sport u kojem vozači voze motocikle od 500 ccm koji nemaju kočnice, već samo kvačilo i gas. Pogonsko gorivo je metanol, a vozi se na stazi ovalnog oblika duljine 305 m, na podlozi od drobljenog kamena. Stadion Milenium u srcu Međimurja jedina je ovakva staza u Hrvatskoj, ali i svakako jedan od najljepših u Europi te već 12 godina zaredom ugošćuje najbolje vozače svijeta na speedway utrkama. Finale kvalifikacija za Europsko speedway prvenstvo je pred vratima. "Challenge", kako se naziva, jer jest pravi izazov, održat će se u subotu, 20. svibnja, u 19 sati na stadionu Milenium u Donjem Kraljevcu. Poznata staza za svjetska i europska prvenstva koja nikad ne razočara i ovaj će put biti ring najboljim europskim vozačima koji će se boriti za prvih sedam mjesta koja vode u finale. Domaći predstavnik, 27-godišnji Jurica Pavlic, europski prvak 2007. te juniorski viceprvak svijeta 2009. godine, velika nada svjetskog speedwaya, ni ove godine neće imati laku konkurenciju. Uz njega, nastupit će i Przemyslaw Pawlicki, Adrian Miedzinski i Kacper Gomolski, reprezentativci Poljske. Od Danaca dolaze Mikkel Bech, Michael Jepsen Jensen i Kenneth Bjerre, Ukrajinu predstavlja Andriej Karpow, Rusiju Andriej Kudriaszow, dok iz Latvije dolazi Andrzej Lebiediew. Za prvih sedam mjesta u Challengeu koja vode u Finala SEC-a borit će se i Finac Timo Lahti, Nijemac Martin Smolinski, Šveđanin Kim Nilsson, Danac Nicolai Klindt te Francuz David Bellego "Challenge" je zadnja stepenica u kvalifikacijama za Europsko prvenstvo koje se vozi u četiri finala u Poljskoj, Švedskoj i Njemačkoj. Utrke se uživo prenose na Eurosportu, a Jurica Pavlic će dati sve od sebe da se kvalificira u ovo prestižno prvenstvo. - Utrke na domaćoj stazi su prednost, ali i veliki teret. S obzirom da ju poznajem u centimetar, očekujem, ali i od mene se očekuje, da ću s lakoćom odvoziti ovu utrku. No nitko ne uzima u obzir da sa mnom starta još 15 vrhunskih vozača i svaki od njih je sposoban pobijediti. Ja ću dati sve od sebe, vrlo sam motiviran i vjerujem da će publika uživati u odličnom speedwayu - rekao je Jurica Pavlic. Utrka počinje u 19, a službeni trening u 14 sati. Ulaznice će se prodavati po cijeni od 60 i 80 kuna, a moći će se kupiti cijeli dan na dan utrke. Stadion se za publiku otvara u 17 sati. 