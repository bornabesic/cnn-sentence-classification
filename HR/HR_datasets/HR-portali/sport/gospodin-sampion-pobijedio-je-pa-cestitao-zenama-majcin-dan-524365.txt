Otkako su u UFC-u uveli pojas 1997. godine, niti jedan teškaški prvak nije ga uspio obraniti više od dvaput zaredom. No UFC nije imao Hrvata za prvaka. Zastrašujuća dominacija kojom je Stipe Miočić pregazio Overeema, a sad i Dos Santosa pokazuje da je došlo vrijeme za prvog čovjeka koji će triput zaredom obraniti naslov. A to bi mogao napraviti najpristojniji UFC prvak ikad. Od Stipe nećete čuti bahate izjave i uvrede, jednostavan dečko koji se ponosi hrvatskim podrijetlom nije htio ostaviti posao vatrogasca, a za protivnike uvijek nađe koju lijepu riječ. Našao ju je i za majke diljem svijeta.  - Mama, volim te, sretan ti majčin dan. Najbolja si - rekao je nakon borbe. UFC vjerojatno nikad nije jednostavnijeg i mirnijeg šampiona. Kad ga je Joe Rogan pitao što je sljedeće, Stipe je ispalio: - Što sad? Imam nekog posla, moram preurediti kuhinju. Nakon što joj je pred kamerama čestitao Majčin dan i poručio da je voli, riječi joj je ponovio i u mobitel, no daleko od kamera, u emotivnom razgovoru u kojem je jedva zadržao suze. - Nazvao sam je nakon borbe. Svaki put je nazovem, dobio ili izgubio. Rekla mi je da jako ponosna na mene i rasplakala se. Uh, pokušavam ostati muškarac, nije lako, sve je bilo emotivno - rekao je Stipe, koji je zaradio ozljedu na potkoljenici pa je šepajući napustio oktogon. - Bilo je grozno i boli me. Ali imao sam dobar plan. Joe Rogan mu je rekao kako ovom borbom nije samo obranio naslov nego i pokazao svijetu koliko je napredovao od njegove zadnje borbe s Dos Santosom. - Misliš da jesam? - upitao ga je Miočić. - Apsolutno. Mislim da si najbolji - rekao mu je Rogan. - Pa i jesam najbolji - odgovorio je Stipe. Zahvalio se Dos Santosu. - Cigano je sjajan dečko, odličan i čvrst borac, dobio me zadnji put, propustio sam šansu, ovaj put sam odlučio da se neće provući. Nevjerojatan je borac i moram mu zahvaliti jer sam zbog njega ovdje - rekao je Stipe. Od prve minute krenuo je na Cigana. - Znali smo da će se Dos Santos braniti, prema tome smo radili taktiku i upalilo je. Sve je štimalo, od pripreme, kondicije, plana igre - dodao je Stipe Miočić. 