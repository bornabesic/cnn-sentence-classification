Hrvatska rukometna reprezentacija pokušat će večeras (20.45) napraviti još jedno čudo. Bez Kopljara, Sliškovića, Marića, Čupića, Šebetića i s poluozlijeđenim Duvnjakom pokušat će nadigrati Norvešku i peti put ući u finale na svjetskim prvenstvima. Do sada smo igrali u finalu 1995. na Islandu (izgubili od Francuske), 2003. u Portugalu (pobijedili Njemačku), 2005. u Tunisu (izgubili od Španjolske) i 2009. u Hrvatskoj (izgubili od Francuske). – Gledao sam nekoliko videosnimki norveške reprezentacije. I to snimke kada smo je pobijedili na EP-u u Poljskoj u utakmici za treće mjesto, kada smo je pobijedili u Herningu u kvalifikacijama za OI te tri snimke njezinih utakmica na ovom SP-u. U odnosu na lanjske utakmice, sada imaju sjanog mladog vratara Espena Christensena. Taj vratar koji brani za danski Svendborg donosi Norveškoj svježinu i dobrim obranama prilike za brzu tranziciju u napad. Uostalom, po broju obranjenih udaraca trenutačno je prvi vratar SP-a – rekao je hrvatski izbornik Željko Babić. Kakve su njihove kretnje? – Igraju slično kao lani, igru nisu puno promijenili. Imaju jednog novog mladog igrača na vanjskim pozicijama, dva metra visokog Roda. Za nas će nova situacija biti i igranje iskusnog Myrhola koji zbog ozljede nije igrao prošle sezone – istaknuo je naš izbornik. Prva zvijezda Norveške je Sander Sagosen. Kako zaustaviti njega i taj njihov brzi protok lopte u napadu? – Prvo moram poći od našeg napada. Jer oni su još opasniji kada krenu u kontru. A vjerujte, svaku našu izgubljenu loptu znat će kazniti. Puno toga ovisit će o obranama vratara, kako njihovih tako i naših. Naravno da je njihova specijalnost brzi protok lopte, kao i kod svih ostalih skandinavskih zemalja. Njihovi vanjski igrači idu okomito na suparničku obranu, a k tome imaju i odličan šut izvana. No, koliko im je ta brzina prednost, toliko je i problem. Naime, ne mijenjaju ritam igre, uvijek igraju isto. A to znači ili da će pobijediti sa pet golova prednosti ili će izgubiti sa pet razlike – analizirao je izbornik Babić. Imamo dosta problema sa kontrolom naših napada? - Ah, to je uvijek isto. Ovisi o trenutnoj inspiraciji, o danu, o suparniku. Nemamo kontinuitet iz nekog drugog razloga – rekao je izbornik, dodavši: - Mi i dalje igramo maksimalno. Daj Bože da opet budemo na svom maksimumu večeras. Luka Šebetić, hoće li on moći igrati? - Ništa od njega. Nadam se da će barem Luka Stepančić moći igrati. Pripremam i ociju da igramo na desnoj strani napada sa dešnjakom. Moguće je da će biti tako i moguće da nećemo imati Stepančića na halfu u obrani. Morat ćemo se u tom slučaju krpati sa Tinom Kontrecom. Ali, sve to moramo zaboraviti jer igramo polufinale Svjetskog prvenstva. Jasno da nas sve te ozlijede sputavaju, malo su nas ograničile u izvedbi ali sve je to dio rukometne igre. Kad smo već takvi došli do polufinala, zašto ne doći onda i do finala – zaključio je naš izbornik. Norvežani pak najviše strahuju od hrvatskog vratara Ivana Stevanovića. I danas se među njima prepričavaju njegove obrane iz Herninga kada je u 20 početnih minuta imao 12 obrana od prvih 16 šuteva... 