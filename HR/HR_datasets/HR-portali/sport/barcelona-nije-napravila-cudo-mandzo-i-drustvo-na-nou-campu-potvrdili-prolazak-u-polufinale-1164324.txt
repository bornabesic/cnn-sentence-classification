Barcelona nije napravila još jedno čudo u Ligi prvaka. U uzvratnom četvrtfinalnom susretu na Nou Campu Barcelona i Juventus igrali su neodlučeno 0:0. Stara dama je tako izborila polufinale, jer je u prvom dvoboj u Torinu pobijedila s 3:0.  U Juventusovom sastavu Mario Mandžukić je igrao cijelu utakmicu, a Ivan Rakitić je za Barcelonu igrao do 58. minute. Juventus je od prve minute visoko pritisnuo Barcelonu kojoj je trebalo 15-ak minuta da razvije svoju igru. Gosti su prijetili iz kontraudara, pa je tako u 13. minuti Higuain imao priliku svladati Ter Stegena. Pokušaj Argentinca završio je iznad vratnice. U 19. minuti Messi se našao u sjajnoj prilici, ali je njegov udarac završio pored Buffonovih vrata. Barcelona je prvi put pucala u okvir vrata u 31. minuti. Juventusov vratar zaustavio je Messijev udarac. Argentinac je naletio na odbijenu loptu ali je pucao pored vrata. Nešto kasnije je uzvratio Juventus. Pjanić je sjajno pronašao Higuaina, ali je Argentinac pucao ravno u Ter Stegena. Obje momčadi u nastavak su krenule otvorenije. Juve je zaprijetio preko Cuadrada, a svoje su udarce probali i Barcin dvojac Neymar i Messi. U 53. minuti ponovno je u prilici bio Cuadrado, ali je njegov pokušaj s desne strane obranio Barcin vratar. Tri minute kasnije Messi je probao svoj udarac, koji je prohujao kraj desne stative Buffonovih vrata. Pred Barcinim vratima se zakuhalo u 63. minuti, Pjanićev lob udarac je Ter Stegen izbacio u korner. Nešto kasnije veliku je priliku imao Messi. Poslije udarca iz kuta u 66. minuti kiksao je Buffon kojem je u istrčavanju ispala lopta. Suarez je prebacio na Messija, ali je Argentinac pucao iznad vrata. U 69. minuti Sergi Roberto bio je u dobroj prilici, ali je njegov udarac prošao pored vrata. Posljednjih dvadesetak minuta Barcelona je krenula u potpunu ofenzivu i ostavila mnogo slobodnog prostora iza zadnje linije. Juventusovi igrači stvorili su nekoliko poluprilika, ali Mandžo i društvo nisu uspjeli zatresti Ter Stegenovu mrežu. >>Hrvatska je večeras dokazala da je istinska nogometna sila! >>Monaco i u drugoj utakmici slavio protiv Borussije, Subašić prošao u polufinale 