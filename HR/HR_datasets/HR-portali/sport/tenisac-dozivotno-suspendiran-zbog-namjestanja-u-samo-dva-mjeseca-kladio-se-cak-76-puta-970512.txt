JAPANSKI tenisač Junn Mitsuhashi (27) doživotno je suspendiran zbog namještanja rezultata teniskih mečeva. Mitsuhashi, koji je najbolji renking karijere imao 2009. kada je bio 295. tenisač svijeta, kažnjen je i sa 50,000 dolara. Istragom Jedinice teniskog integriteta (Tennis Integrity Unita) dokazano je kako je Mitsuhashi pokušao namjestiti mečeve na turnirima u Južnoj Africi i Nigeriji. Japanac je na turniru iz ITF Futures serije u južnoafričkom Stellenboschu u studenom 2015. zatražio od svog trenera Joshue Chettyja da pokuša dogovoriti jedan meč. Mjesec dana kasnije Mitsuhashi je na turniru u Lagosu i sam pokušao namjestiti jedan meč. Istragom je utvrđeno kako se Japanac u listopadu i studenom te godine kladio 76 puta. U rujnu prošle godine doživotno je suspendiran i Chetty koji je priznao da je neimenovanom suparniku ponudio 2,000 dolara kako bi ovaj loše odigrao u pojedinačnom meču te još 600 dolara za loš nastup u paru na Futuresu u južnoafričkom gradu Stellenboschu.