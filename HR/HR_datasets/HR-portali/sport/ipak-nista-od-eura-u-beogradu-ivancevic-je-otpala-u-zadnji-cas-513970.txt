Hrvatska će na Europskom atletskom prvenstvu u Beogradu koje počinje ovaj petak biti bez rekorderke na 60 metara s preponama. Andrea Ivančević čekala je posljednji trenutak za odluku o nastupu. Otkazala je zbog ozljede zadnje lože. - Iako se Andrea dobro oporavlja, ruptura zadnje lože zahtjeva duži oporavak. Nadali smo se da ćemo uspjeti sanirati ozljedu, no nažalost ponestalo nam je dana i ne možemo riskirati. Mišić nije dovoljno jak, što je pokazao i današnji trening, pogotovo ne za tri utrke u jednom danu - izjavio je Andrein trener Igor Čordaš, piše HRT. Andrea je bila u sjajnoj formi koja joj je rasla još od Olimpijskih igara u Rio de Janeiru. Nedavno je slavila u poljskom Torunu na 60 metara s preponama otrčavši 7.69. To joj je bilo najbolje vrijeme sezone, četvrti rezultat karijere i osmo vrijeme u svijetu ove godine. Za Andreom će žaliti i domaćini Europskog prvenstva jer se radi o jednoj od najatraktivnijih hrvatskih i europskih atletičarki. Hrvatsku će u Beogradu predstavljati sedam atletičarki i atletičara. Ivana Lončarek će trčati na 60 metara s preponama, Ana Šimić će skakati u vis, Zvonimir Ivašković trči na 60 metara, Mateo Ružić na 400, Stipe Žunić i Filip Mihaljević bacat će kuglu, a Ivan Horvat skakati s motkom. Stipe Žunić najavio je velike stvari pobjedom u bacanju kugle na Balkanijadi u Beogradu, svojevrsnoj najavi Europskog atletskog prvenstva. Sjajan je bio i Horvat koji je slavio preskočivši hrvatski rekord (5.76 m). 