Nakon niza od četiri utakmice bez poraza na pripremama u turskom Beleku, Modri su protiv ukrajinskog kluba Zorya Luhansk upisali još jedan remi. Dinamo i Zorja odigrali su 2:2, a pogotke za Modre postigli su Hodžić i Machado. Trener Ivajlo Petev u utakmicu je krenuo sa sljedećim sastavom: na golu je bio Livaković, u zadnjoj liniji na stranama Pivarić i Matel te stoperski par Lešković i Sigali. Sredinu su čuvali Pavičić i Knežević, dok su ispred njih krenuli Fiolić, Machado i Šitum. Špica je od prve minute bio Hodžić. Imali su Modri već nakon par minuta dobru priliku kada je pokušaj Pavičića na prazan gol netko od igrača Zorje glavom izbio izvan terena, a propuštenu priliku za pogodak protivnik iz Ukrajine kaznio je u desetoj minuti. Lipartia je ušao po lijevoj strani u kazneni prostor vratio u sredinu za Petriaka koji je s nekih deset metara zatresao mrežu Dinama za 1:0. Zatresla se uskoro i mreža ukrajinske momčadi kada je ubačaj Matela s desne strane na drugu vratnicu Hodžić pospremio u mrežu, ali nažalost sudac je ranije svirao zaleđe. U 19. minuti odličan pokušaj mladog Fiolića s ruba kaznenog prostora, ali vratar Levchenko uspio je obraniti pokušaj. Sjajna akcija u 26. minuti kada je Šitum silovito odapeo s ruba kaznenog prostora, a vratar Zorje vrhovima prstiju obranio i loptu poslao preko svog gola. U 35. minuti susreta uspjeli su Modri izjednačiti, a pogodak je solo akcijom s nekih 18 metara postigao Hodžić. Imali su Modri još prilika nakon izjednačenja, pokušao je Knežević odbijenu glavom poslati u gol u 40. minuti, ali mreža Zorje ipak se nije zatresla. Do kraja prvog dijela rezultat se nije mijenjao. U nastavku susreta Dinamo je nastavio nizati prilike i tražiti šansu za vodstvo. U 55. minuti Hodžić je sjajno pronašao Machada koji trese mrežu Zorje za 2:1. Nekoliko minuta kasnije prekršaj na igraču Zorje u kaznenom prostoru i kazneni udarac za ukrajinsku momčad, a s bijele je točke za 2:2 precizan bio Forster. Imao je u 72. minuti lijepu priliku Hodžić kada je iskosa s lijeve strane silovito pucao ravno u ruke vratara Zorje. Spomenimo i to da je od 71. minute Dinamo je igrao s igračem više nakon neopreznog starta Sukhotskyja na Stojanoviću te isključenja ukrajinskog igrača. U drugom dijelu po prvi put u dresu Dinama zaigrao je Marcos Guilherme koji je bio rastrčan i pokazao nekoliko dobrih poteza u pola sata igre. U 83. minuti pokušali su kombinirati Guilherme, Gojak i Hodžić. Guilherme je u punom trku dodao precizno na lijevo za Gojaka koji je ubacio na drugu vratnicu gdje je Hodžić skočio i pokušao glavom zahvatiti loptu, ali netko od protivničkih igrača blokira akciju. Imali su igrači trenera Peteva još nekoliko pokušaja do kraja utakmice, ali više nisu uspjeli zatresti mrežu ukrajinskog kluba. 