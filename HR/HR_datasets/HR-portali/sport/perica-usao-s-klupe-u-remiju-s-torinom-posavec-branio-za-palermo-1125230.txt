U dvije utakmice 11. kola talijanskog nogometnog prvenstva igranima u ponedjeljak Udinese i Torino su igrali 2:2 (0:1), dok je Cagliari na svom terenu svladao Palermo sa 2:1 (0:0). U Udinama su poveli gosti preko Benassija (15), no u nastavku su domaći preokrenuli golovima Thereaua (60) i Zapate (70), a za konačnih 2:2 pogodio je Ljajić (77). Stipe Perica odigrao je drugo poluvrijeme za Udinese, dok je Andrija Balić ostao na klupi momčadi iz Udina koja je sada 13. sa 14 bodova, dok je Torino osmi sa 16. U dvoboju dviju otočkih momčadi Sardi si svladali Sicilijance. Dvostruki strijelac za domaće bio je Dessena (53, 64), a na 2:1 smanjio je bivši napadač Intera iz Zaprešića Nestorovski (79). Mladi hrvatski vratar Josip Posavec branio je čitavu utakmicu za Palermo koji se nalazi na pretposljednjem, 19. mjestu sa šest bodova, dok je Cagliari deveti sa 16 bodova. Stoke bolji od Swansea U posljednjoj utakmici 10. kola engleskog nogometnog prvenstva Stoke City je na svom terenu svladao Swansea City sa 3:1 (1:1). Vrlo rano u utakmici obje su momčadi postigle po pogodak, za domaće je strijelac bio Bony (3), a izjednačio je Routledge (8). No, u nastavku je Stoke stigao do pobjede autoglom Mawsona (55-ag) i drugim golom Bonyja (73). Deportivo - Valencia 1:1 U posljednjoj utakmici 10. kola španjolskog nogometnog prvenstva Deportivo i Valencia su odigrali 1:1 (1:0). Domaći su poveli golom Colaka (45+2), a poravnao je Rodrigo (56). Deportivo je ovim bodom pobjegao iz zone ispadanja, sada je 17. s devet bodova, dok je Valencia 14. sa 10. 