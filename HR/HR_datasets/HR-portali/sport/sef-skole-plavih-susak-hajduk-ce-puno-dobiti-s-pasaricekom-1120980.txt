Dinamo je Hajduku u dječačkoj dobi, prije sedam godina ispred nosa pokupio nadarenog Solinjanina Nikolu Moru, a ovih dana snažno je odjeknuo transfer 18-godišnjeg Dinamova vezista Luke Pasaričeka na Poljud. No, teško da bismo taj prelazak mogli okarakterizirati Hajdukovom otimačinom Dinamova blaga. Pravi termin vjerojatno bi bio – darivanje. Naime, Pasariček se ove sezone nije nametnuo u Dinamu; posljednji nastup ubilježio je još u lipnju na Ramljakovu memorijalu i zapravo još od tada u potrazi je za novim angažmanom. Novi uzlet na Poljudu Nije član ni Dinama 2 u drugoj ligi, ni Dinamove mlade momčadi u Ligi prvaka. Neslužbeno saznajemo kako mu u Maksimiru nisu ponudili profesionalni ugovor, a da je kao stipendist mjesečno zarađivao 6000 kuna. Vjerojatno će u Hajduku dobiti više, vjerojatno i šansu za novi profesionalni uzlet, što je za mladoga igrača neprocjenjiv dobitak. – Hajduk se očito budi – komentirao nam je ovaj prelazak Ivo Šušak, šef glasovite Dinamove nogometne škole i pojasnio: – Nema jakoga hrvatskog nogometa bez jakoga Hajduka i mi u Dinamu svakako pozdravljamo jačanje naše konkurencije. Je li točno da je Dinamo zapravo prepustio Pasaričeka splitskim bijelima? – Kod procjene svakoga igrača, mi u školi itekako dobro važemo sve njihove mogućnosti. Naša je procjena kod Pasaričeka bila da, ako ode, Dinamo neće puno izgubiti. To što ga je Hajduk uzeo može značiti samo da oni smatraju da će s njim biti na dobitku, i u tom smislu to je sigurno dobar potez Hajduka – dodaje Šušak u svom stilu, džentlmenski uz maksimalan respekt prema svakome Dinamovom suparniku. Luka Pasariček, inače defenzivni i središnji vezist po vokaciji, član je slavne generacije rođene 1998. godine, uz brojne talente Šempera, Soldu, Sosu, Kalaicu, Moru, Brekala, Lovrena... Pasariček je čak bio i član hrvatske reprezentacije do 17 godina prošle godine na SP-u u Čileu, gdje je dobio minutažu na utakmici protiv Nijemaca. Međutim, nakon Čilea Luka se nije poput ostalih zvučnih imena uspio nametnuti u Dinamu, pa je čak bio i na probi u jednom engleskom klubu, ali nije mogao dobiti radnu dozvolu na Otoku. Običaj je da se iznenadni odlasci talentiranih klinaca iz Maksimira povezuju s njihovom odbijenicom pristupanju Mamićevoj menadžerskoj agenciji koja bi im, navodno, jamčila prosperitet u Dinamu. Na takav način, bez odštete, otišli su primjerice Brodić, Murić i Kalaica, čije karijere nisu procvjetale u inozemstvu. Borbeni Zagorec Murić briljirao je u mladom Ajaxu, ali se nije uspio probiti u prvu momčad, pa je proslijeđen u Pescaru, što je ipak dobar iskorak. Agencija nije presudna Brodić je, međutim, posve nestao, nažalost i nadareni Branimir Kalaica, dok se Brekalo, na kojemu je Dinamo ipak dobro zaradio, teško probija u Wolfsburgu. Sva trojica sigurno bi dobila svoj prostor u Dinamu i mogućnost potpune igračke afirmacije. Ovako, Brodić je za Dinamo skupio ukupno sedam nastupa, Brekalo 11, a sjajni stoper Kalaica – nijedan. Da pripadnost famoznoj Agenciji nije presudan faktor napredovanja u Dinamu, dokazat će slučajevi Marka Pjace i Marka Roga, darovitih klinaca koji nisu isplivali ničijim pogurancima, nego vlastitom izvrsnošću. Za majstore će u Dinamu uvijek biti mjesta, jer na kraju – njihova prodaja glavni je klupski izvor prihoda. Na isti način stvari su postavili i zastupnici mladih reprezentativaca Adriana Šempera i Vinka Solde, opredijelivši se za ostanak u Maksimiru za godišnja primanja od 100 tisuća, odnosno 60 tisuća eura. Obojici u dogledno vrijeme ne gine unosna zarada u nekoj od liga Petice. 