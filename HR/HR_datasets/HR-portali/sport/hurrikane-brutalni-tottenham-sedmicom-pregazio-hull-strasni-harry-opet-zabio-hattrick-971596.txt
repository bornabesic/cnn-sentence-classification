OVE SEZONE u Premiershipu je postignuto šest hat-trickova. Četiri je potpisao Harry Kane. Nevjerojatni Tottenhamov napadač u prošlom kolu je zabio tri komada Leicesteru u gostima u pobjedi 6:2, a Spursi su u zadnjem kolu sezone nesretnom Hullu utrpali čak sedam komada, od čega je Kane zabio tri. Pitanje pobjednika riješio je s dva gola u prvih 13 minuta, a onda se Spursima otvorilo. Fantastična momčad Mauricija Pocchettina imala je 19 udaraca na gol i čak 14 u okvir, a lakoća kojom je zabijala golove na trenutke je bila zastrašujuća. Tottenham je sezonu završio s gol razlikom +60, što je najveća gol razlika u povijesti za neku momčad koja nije bila prvak Engleske. Prošlog vikenda Kane je bio peti strijelac prvenstva, no sa sedam golova u zadnje dvije utakmice potvrdio je naslov najboljeg strijelca lige drugu godinu zaredom.