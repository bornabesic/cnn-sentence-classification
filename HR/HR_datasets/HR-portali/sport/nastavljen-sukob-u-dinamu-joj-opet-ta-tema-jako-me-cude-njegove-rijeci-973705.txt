Foto: Hina DINAMO u srijedu od 20:15 sati ima priliku koliko-toliko spasiti sezonu i obraniti Kup u finalu protiv novog prvaka države Rijeke.  Zagrebački klub je novim prvacima titulu u subotu "čestitao" pobjedom 5:2. "Nadam se da ćemo ponoviti igru kao u subotu, ali sam svjestan da je ovo drugačija utakmica. Moramo biti pametni i izuzetno koncentrirani svih 90 minuta", rekao je Dinamov trener Ivajlo Petev. Proteklih dana se najviše priča o sukobu Peteva i najvećeg Dinamovog dragulja Ante Ćorića. Bugarski trener nakon utakmice protiv Rijeke rekao je da Ćorić nije htio igrati, a Ante mu je preko novina odgovorio da je bio ozlijeđen te otkrio da ga je Petev na treningu uigravao na poziciji stopera?! "Joj, opet ta tema. Mogao sam kao trener reći da Ćorića nije bilo protiv Rijeke jer je to bila moja odluka. Vidio sam njegove riječi u novinama, moram reći da me jako čude", prokomentirao je Petev, a onda dodao da Ćorić mora odrasti. "Ante je još dijete, puno toga još mora proći u životu. Žao mi je što je to rekao, ali na te stvari ne obraćam pažnju. Samo razmišljam o utakmici s Rijekom." Vratio se na utakmicu... "Ma nema iznenađenja među nama, predobro poznajemo jedni druge. Samo treba biti pametan, držati visoku koncentraciju svih 90 minuta i iskoristiti svoje prilike. Onih 5:2 nije bio realan rezultat, trebali smo pobijediti još većom razlikom. Ipak, nemoguće je zabiti iz baš svake prilike." Kakvo je stanje s ozljedama? "Vjerujem da ću moći računati na Antolića, Leškovića, Sigalija i Livakovića, ali sve ćemo vidjeti nakon treninga." Petev je otkrio i da će momčad pripremati na jedanaesterce te da će ih vježbati do utakmice.