U organizaciji HAVK Mladost, Veslačkog saveza Zagreba i Hrvatskog veslačkog saveza, a pod pokroviteljstvom zagrebačkog gradonačelnika Milana Bandića (i sponzorstvom Grada Zagreba) na rijeci Savi održana je regata osmeraca sa sudjelovanjem 23 posade iz četiri države. Osim domaćih predstavnika, nastupili su Austrijanci, Mađari i Slovenci, a osim respektabilnog broja natjecatelja, lijepo vrijeme privuklo je i brojne posjetitelje. Stariji promatrači nesvakidašnjeg veslačkog događaja, s ciljem u neposrednoj blizini Željezničkog mosta, ovo su natjecanje šaljivo nazvali prvenstvom Austro-ugarske monarhije, ali “samo za države s veslačkom tradicijom.” Natjecateljski dio regate odigrao se kroz tri skupine. Stazu dugu oko četiri kilometra uzvodno u prvoj su skupini najbrže preveslali seniori Mladosti za koje su nastupali i braća Sinković (15:03.94), ispred seniora Csebela iz Budimpešte(15:49.71), te Gyora, također iz Mađarske (15:52.34). U drugoj skupini najbrži su bili veterani Mladosti iz kategorije Masters D (18:59.95), ispred veteranskih istovrsnika iz VKT Zagreb (21:31.28). - Ovo je sad već druga godina održavanja regate i nadamo se da će to postati tradicija - rekao je predsjednik HAVK Mladost, Goran Nuskern. Nuskern je otkrio i to da je postojala mogućnost nastupa nekih američkih posada, čime bi regata dobila interkontinentalni epitet, ali, kako reče, i to je izvedivo, postane li regata tradicionalnom, s još boljom infrastrukturom, organizacijom i sponzorima. Jedno je svima bilo zajedničko - i sudionici, i promatrači, i organizatori, nisu skrivali oduševljenje veslačkim povratkom na rijeku Savu drugu godinu u nizu.