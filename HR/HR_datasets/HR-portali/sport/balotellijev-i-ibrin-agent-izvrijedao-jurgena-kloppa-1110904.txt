Mario Balotelli napokon je pronašao novi klub. Liverpool mu je ovog ljeta poručio da na njega više ne računa, Klopp ga je poslao da trenira s rezervama, a nakon mnogo odbijenica, Balotelli je dobio poziv Nice i potpisao za francuski klub. Njegov agent Mino Raiola nakon svega je otvorio dušu za Gazzettu i pošteno napao trenera 'redsa'. - Više ljudi iz Liverpoola mi je priznalo da je Klopp bio u krivu što ga je poslao na trening s rezervama. Ne pokušavam ga suditi kao trenera, iako za mene on nije dobar trener, ali nije razumio da je Balotelli, prije svega, ipak samo ljudsko biće, a prema njemu se nije tako odnosio, kazao je Raiola pa dodao: - Mario je bio primjer. Nikad se nije požalio što je trenirao sam. Reći da je to bilo krivo od Kloppa bilo bi podcjenjivački. Ponašao se kao go*no! Na pitanje je li angažiranje Balotellija rizik za Nicu, odgovorio je: - Mario u posljednje dvije godine nije ispunio očekivanja, ali sad će se još više truditi. Za Nicu ovo može ispasti vrhunski. Tko god ima televizijska prava za Ligue 1 trebao bi Nici dati bonus. Bez Ibrahimovića je ova liga izgubila barem 50 posto vrijednosti. S Mariom vraća barem 30 posto, kazao je Raiola i prognozirao da bi njegov igrač mogao dati 20 golova u sezoni. 