Foto: Hina ARGENTINSKI nogometni savez (AFA) "izabrao je" Jorgea Sampaolija za novog izbornika, ali mora pregovarati o njegovom dolasku sa španjolskim prvoligašem Sevillom, gdje je 57-godišnji Argentinac trener, objavio je u četvrtak predsjednik AFA-e Claudio Tapia.  "Pregovarat ćemo o odlasku Sampaolija iz Seville jer ga AFA želi za argentinskog izbornika", izjavio je Tapia.  Osim Sampaolija, Argentina je razmatrala i mogućnost dovođenja trenera Atletico Madrida Diega Simeonea.  Sampaoli, koji je vodio reprezentaciju Čilea do pobjede na Copa America 2015., zamijenio bi, ukoliko pristane, na klupi Argentine Edgarda Bauze koji je smijenjen 10. travnja zbog nezadovoljavajućih rezultata u kvalifikacijama za SP 2018. Ranije je Sevilla poručila Argentincima da ne planiraju pustiti svog trenera te su ih oštro prozvali zbog kontakata sa Sampaolijem.  Trenutačno peta na ljestvici južnoameričkih kvalifikacija, Argentina će morati u doigravanje protiv pobjednika iz zone Oceanija kako bi osigurala svoje mjesto na SP u Rusiji.