Foto: Getty Images/Guliver Image THIBAUT COURTOIS, golman Chelseaja i jedan od najboljih vratara svijeta, nakon rupe u koju je upao prošle sezone sa suigračima, ove se vratio u velikom stilu. Preporođen pod novim trenerom Antoniom Conteom, sjajno čuva mrežu engleskog lidera jer u 24 utakmice primio je samo 17 golova, a na čak 13 sačuvao je mrežu. To nije uspio u subotnjem londonskom derbiju protiv Arsenala, ali je u pobjedi njegove momčadi 3:1 bio jako dobar, a Giroud mu je gol ionako zabio kada je sve bilo gotovo. Courtois se nakon takvih uspjeha odlučio počastiti. Nije se ni tuširao nakon velikog trijumfa, niti ga je mogao slaviti sa suigračima jer odmah je iz Londona letio u New York, kako bi istog dana, ali preko oceana, gledao NBA susret Knicksa i Cavsa.  Idućeg dana koji je u Europi bio noć s nedjelje na ponedjeljak, već je bio na drugom kraju SAD-a, kako bi u Houstonu gledao Super Bowl u kojem su Patriotsi pobijedili Falconse.  Iz Teksasa je odletio u London i tako za 48 sati prešao 16 tisuća kilometara da bi na različitim krajevima drugog kontinenta pogledao dvije utakmice! Njegov trener također se nakon pobjede otisnuo na put, ali neusporedivo skromniji od golmanove interkontinentalne ekspedicije. Conte je odletio samo do Torina kako bi tamo gledao derbi Juventusa i Intera. Zahvaljujući tome što se slavni sportaši vole hvaliti na društvenim mrežama, Courtoisov nevjerojatni vikend-itinerar možemo pratiti putem njegova profila na Instagramu: 1. London, subota: Brani na utakmici Chelseaja i Arsenala koja je završila u 15:15 sati po srednjoeuropskom vremenu. 2. New York, subota: Gleda utakmicu Knicksa i Cavaliersa od 20.30 po lokalnom i 2.30 ujutro u nedjelju po srednjoeuropskom vremenu.  3. Houston, nedjelja: Gleda utakmicu Patriotsa i Falconsa od 17:30 po lokalnom i u 00:30 u ponedjeljak po srednjoeuropskom vremenu.