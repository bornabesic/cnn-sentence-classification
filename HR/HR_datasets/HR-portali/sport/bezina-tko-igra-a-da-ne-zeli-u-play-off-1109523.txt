Nakon odmora, okupljanja i integriranja novih igrača medvjedi su pokazali da momčad i dalje funkcionira. Trener je ostao isti, Gordie Dwyer i dalje je glavna palica momčadi, a i velik dio igrača nije napustio zagrebački led, s pokojim pojačanjem otišli su na pripreme koje su dobro odradili. U šest utakmica upisali su i šest pobjeda. A onda je počela i nova, za njih četvrta sezona u KHL-u. Otvorili su je pobjedama, dobar je to početak s obzirom na to da je to druga najjača hokejska liga svijeta. Nakon dvije pobjede na otvaranju sezone hokejaška groznica vraća se u brlog. U Zagrebu sada igraju tri utakmice zaredom, protiv Sočija (18.45 sati), Torpeda (31. kolovoza) i Spartaka (2. rujna). Nakon izleta po Rusiji očekuje ih novi ispit, u goste im dolazi Soči. No, dobro su Gordiejevi momci nabrusili klizaljke, iza vrata Ledene dvorane Doma sportova odradili su trening i iako se nisu preznojavali na suncu, to su radili u dvorani. Led se unutra ne topi, temperatura je ugodna, a igrači nasmijani. Pak je letio u zaštitnu ogradu kao da je utakmica, ne štedi se nikoga, a nakon što su palice pospremili u torbu, podijelili su dojmove s priprema i gostovanja. – Odličan početak sezone za momčad. Idemo korak po korak. Imali smo dobre pripreme. Bitno je da su svi zdravi. Imamo te dvije velike pobjede i sada se veselimo dolasku na domaći led. Znam da ćemo se susretati i s jakim momčadima, ali želimo biti konzistentni i doći do play-offa. Prošle smo sezone bili blizu – rekao je trener Medveščaka Gordie Dwyer. Neka osjete da nisu u Rusiji Da, odličan je to početak sezone. I dobar poticaj za dalje. Momčad je očito uigrana, samopouzdanja im ne nedostaje, fizički su spremni, a i igrači se dobro poznaju. – Igrači koje smo zadržali su igrači koje smo trebali za dobru sezonu, identificirali smo neke kao ključne. Možda neki od njih nemaju sjajnu statistiku, ali su prvi igrači momčadi i, da bismo bili uspješni, moramo imati tu grupu igrača i mislim da Gordie radi dobar posao s njima – objasnio je sportski direktor Medveščaka Aaron Fox. Iako nemaju velik proračun, medvjedi su pojačali svoje redove. No igrači su proveli neko vrijeme zajedno i brzo su se adaptirali, kaže kapetan momčadi. – Svi su se dobro prilagodili, proveli smo neko vrijeme zajedno u kampu na pripremama. Upoznali smo se, dobro treniramo, dobro se slažemo i uzbuđeni smo zbog početka sezone – kaže Mike Glumac, vođa u brlogu već drugu sezonu. Osim što je atmosfera u momčadi dobra, dobra je i na tribinama, prvi će je put osjetiti i zagrebački Splićanin Goran Bezina, koji kaže da se dobro osjeća u klubu u kojemu će možda završiti karijeru. – Dobro se osjećam, došao sam tu i želim se motivirati za kraj karijere. Ekipa mi pomaže, integrirali su me i lako mi je igrati. Protiv Sočija očekujemo tešku utakmicu, imaju pobjede kao i mi, ali želimo dokazati da to nije bilo slučajno, želimo igrati na istom nivou, pa i dizati ga, želimo igrati s više discipline – govori ljevoruki branič i dodaje: – Atmosferu nisam imao prilike osjetiti, ali nadam se da hoću. Treba nam publika da nam pomogne, da protivnicima bude teže igrati, da oni osjete da su u Hrvatskoj, da znaju da nisu u Rusiji i da znaju da ne mogu raditi što hoće – kaže Bezina, koji vjeruje u momčad. Dwyer: Sretan sam početkom – Mislim da je ekipa tu, imamo brzinu, imamo puno napadača, možemo izdržati taj pritisak i cijelu sezonu. Znamo da je liga teška, ali tko igra, a da ne želi u play-off – kaže Goran. Da, nakon što su pobijedili veliki Bars, s razlogom se od njih očekuju dobre utakmice. – Igramo brzo, jaki smo i imamo jak mentalitet. Svaka je utakmica bitka i teško ju je dobiti. Soči je jedna od najboljih momčadi i dobro igra. Ima još stvari na kojima trebamo raditi, ali za sada sam sretan – zaključio je Dwyer.