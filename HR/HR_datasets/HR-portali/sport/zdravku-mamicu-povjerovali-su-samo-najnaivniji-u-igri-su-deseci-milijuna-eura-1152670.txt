Hrvatska nogometna liga nikada nije završila na stranicama uglednog USA Todaya. Ustvari, do jučer, kada su Amerikanci prenijeli skandaloznu odluku suca Batinića koji je izmislio 11-erac za Dinamovu pobjedu 2:1 protiv Cibalije. “Ovo konkurira za najveći sudački gaf godine, a Soudanijeva gluma bila je sjajna”, piše USA Today. Smiju nam se Amerikanci, ali i Nijemci, čiji je komentator na Sport+ sa smiješkom i velikim čuđenjem komentirao Batinićevu odluku. Na žalost, svima onima koji imalo vole hrvatski nogomet nije do smijanja. Domaćini iz Cibalije očajno su u nedjelju nakon krađe u Vinkovcima vrtjeli glavama, a i BBB-i su skandiranjem “lopovi, lopovi” rekli što misle o takvom nepravednom načinu osvajanja bodova. “Cijeli život navijam za Dinamo. Ali ovo je sramota”, jedan je od brojnih komentara dinamovaca. Šurjak: A gdje je tu pravda? Na papiru savjetnik Dinama, a u stvarnosti prvi čovjek maksimirskog kluba i apsolutni vladar hrvatskog nogometa Zdravko Mamić prošli je tjedan izjavio: – Naslov prvaka nije imperativ. Zaista nemam nikakvih problema s tim da Rijeka ove godine osvoji naslov prvaka! Izjava je to u čiju su istinitost povjerovali samo najnaivniji jer događaji u Vinkovcima pokazali su da plavi neće odustati od naslova, da će se za njega doslovno boriti svim sredstvima, pa tako i sudačkim pogurancima. Jer u igri su deseci milijuni eura, neće se Mamić tek tako odreći ulaska u Ligu prvaka, pogotovo što će na jesen klubovi iz manjih zemalja poput Hrvatske posljednji put biti zaštićeni u ždrijebu. A Liga prvaka najbolji je i najskuplji izlog za pregršt mladih Dinamovih igrača koji su nedavno potpisali produljenje vjernosti voljenom klubu. Opravdanje za Batinićevu grešku jučer nisu imali čak ni najveći dinamovci, a razočaranje nepoštenjem prevladava u cijeloj nogometnoj Hrvatskoj. – Ovo apsolutno nema veze s pravdom, žao mi je svih ljudi koji vole sport, a moraju gledati ovakve stvari. Ovakve su stvari sramotne, a prečesto se ponavljaju da bi bile slučajne. Sudački previdi i pomaganja događaju se godinama i vrijeme je da im se konačno stane na kraj – rekao je Ivica Šurjak, legenda Hajduka, i dodao: – Nemojmo se zavaravati, neće se baš ništa promijeniti dok se ne promijene ljudi koji su stvorili ovakav sustav. Riba se čisti od glave! Želimo li pošteniji nogomet, treba promijeniti vodeće ljude u hrvatskom nogometu. No za čišćenje nogometne močvare treba i volja politike jer sadašnja garnitura HNS-a kontrolira i tijela koja bi mogla pokrenuti promjene i smjene. A nisu ludi da će sami sebe smjenjivati. Tendenciozno suđenje Mladen Bartolović igrao je u Dinamu, ali i Cibaliji. I u nedjelju ga je šokirao Batinićev previd. – Boli me kada vidim da ne odlučuje nogomet i igrači na travnjaku, već suci. Nadam se da nije bilo namjere, iako – prečesto je da bi bilo slučajno. Uzeli su nam bodove protiv Dinama, prije toga i protiv Intera. Nadam se da će se moja Cibalija oporaviti od ovoga i ostati u ligi – rekao je Bartolović. I legendarni trener HNL-a Ivan Katalinić razočaran je zbog događaja u Vinkovcima. – To je bilo direktno krojenje rezultata prvenstva jer Dinamo je pobjedonosni gol zabio iz nepostojećeg 11-erca. Dojma sam da neke stvari nisu slučajne. A i pitam se, ako je već sve predvidljivo, čemu onda utrka za naslov – zapitao se Katalinić te dodao: – Sve je kod nas krivo postavljeno. Zbog kardinalnih sudačkih previda ne ispaštaju suci, već klubovi i prevarena publika. Ovakve stvari potjerale su ljude sa stadiona. Želio je Katalinić naglasiti i ovo: – Kada igrač napravi težak prekršaj, dobije žuti ili crveni karton, a kada suci pogriješe, onda uglavnom ne nastradaju. Batinića bi sada trebalo oštro kazniti, s 3-5 utakmica suspenzije. A ako ponovi takvu grešku, onda ga treba baciti u 2. ligu. Suci trebaju imati odgovornost pa onda, ako imaju tendenciju da nekom pomognu, barem će to biti i na njihovu štetu. Nakon svega, pitamo se ima li ovo više sve smisla? Da se hrvatski nogomet igra zbog jednog kluba i da se do naslova može uz sudački poguranac. Kakvu poruku takvim stvarima šaljemo društvu, našoj djeci? Šaljemo im poruku da se do uspjeha dolazi prečacem, a ne na pošten način. A kakvu poruku šalju nogometaši Dinama koji su slavili gol za 2:1 kao da je riječ o finalu Lige prvaka, umjesto da su se pokrili po ušima s obzirom na način kako su dobili penal. Nažalost, u LP-u ove sezone nisu mogli slaviti gol jer nijedan nisu zabili, a primili su ih 15. U LP-u, na njihovu žalost, nema sudaca koji ih poput Batinića pogura u HNL-u. I zato ću svom sinu Noi, kada malo poraste, staviti šifru na utakmice HNL-a na MAX TV-u, kao što neki roditelji stavljaju na kanale s pornosadržajem. Jer ne želim da gleda močvaru od hrvatskog nogometa, da vidi da je nepravda i krađa normalna i posve prihvatljiva stvar u društvu. >> Igrač Cibalije emotivnom porukom dirnuo Hrvatsku: 'Mali smo, jadni, ali naš inat nema cijenu!' 