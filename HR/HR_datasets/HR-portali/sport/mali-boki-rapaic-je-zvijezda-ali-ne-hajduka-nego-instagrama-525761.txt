Miki Rapaić sigurno nije obožavatelj Zdravka Čolića. Da je, onda bi se koji put stanom obitelji Rapaić zaorilo "cipelice, bluzice, kompletići, šeširi... Pusti, pusti modu..." I mali Boris bi više vremena provodio s loptom nego ispred ogledala. Ali eto, Miki ne voli Čolića. Pa se prije koji dan krenuo preko medija obračunavati s kompletnom upravom Hajduka. A kad Miki priča, onda svi slušaju. Jer Miki je legenda, Miki je emocija, Miki je Split.  - Uništili su mi sina, ne daju mu da igra, kako ga treneri ne prepoznaju? - pitao se Miki, a onda ti isti treneri, koji ništa po Mikiju ne vrijede, par dana poslije s mlađim kategorijama Hajduka uzmu Dinamu dva Kupa. I nastave s radom, jer u tim godinama najbitnije je s djecom svakodnevno raditi, ne dozvoliti im da previsoko polete. Kao što je obitelj Rapaić sad odjednom uzletjela. - Ja sam Hajduku donio milijune, a nikad nisam uzimao proviziju - sjetio se odjednom Rapaić svojih zasluga. I istina je, Miki je stvarno zadužio Hajduk. Kako golovima i igrom, tako poslije i pri finaliziranju nekih transfera. To mu nitko ne može osporiti. Ali Mikiju nisu smetale prethodne uprave, pogotovo one iz 2000-ih kad se klub sustavno pljačkao. Smeta mu ova, jer eto, on misli da mu sin na osnovu prezimena zaslužuje mjesto u Hajduku.  Da vas podsjetimo, Boris Rapaić kao talentirani klinac napustio je Hajduk i otišao u milanski Inter. U dvije sezone Primavere (razvojna liga) upisao je 28 nastupa i pritom je postigao šest golova. Za napadača, priznajte, i nije neka statistika. Vjerojatno ne znate, ali još se jedan Hajdukov klinac u isto to vrijeme uputio u Italiju. Riječ je o Ivanu Prtajinu, koji je, pazite sad, u 49 nastupa za Udinese u istoj toj Primaveri zabio 22 gola. Nisu golovi jedino mjerilo, ali ovo je već impresivna statistika.  I ove sezone ta dva mladića završe u trećoj hrvatskoj ligi u dresu Hajduka II. Dakle, nova polazišna točka. Evo, momci, izvolite se dokazati. I što se dogodi? Prtajin je na 11 golova, Rapaić na tri. Prtajin je sad na klupi prve momčadi, čeka svoju priliku. A Rapaić? Vjerojatno bira novu jaketu i traperice.