Foto: Getty Images / Guliver Image OSVOJIO je sve s Bayernom i Njemačkom, momčadske, ali i individualne nagrade. Ali, što je za ovu priču najbitnije, puno puta je igrao protiv dva najbolja nogometaša svijeta i čuvao ih u velikim utakmicama, pa je možda najpozvaniji usporediti ih i dati odgovor na vječnu dvojbu: Messi ili Ronaldo. "Messi i Ronaldo su daleko najteži protivnici za čuvanje, ali na taj popis bih svakako uvrstio i Hazarda, Neymara i Benzemu." Ali Sport Bild zanimao je njegov odgovor na pitanje svih pitanja: "Messija jednostavno ne možeš zaustaviti sam, koliko god moćan, iskusan i pripremljen bio. S Ronaldom je lakše, jer se njegova kvaliteta prije svega zasniva na fizičkoj moći, pa mu je manje teško parirati ako ste snažni i brzi poput njega. Ali Ronaldo je promijenio način igre i manje forsira dribling, a više se koncentrira na čitanje igre i brže rješavanje lopte jednim dodirom, bilo da se radi o dodavanju ili šutu." Boateng se može pohvaliti da je u klupskim duelima s Messijem daleko uspješniji; od četiri utakmice koje je igrao za Bayern protiv Barcelone u Ligi prvaka, slavio je u čak tri. Ali ljubiteljima nogometa najviše u sjećanju ostaje Messijev dribling kojim je ponizio Boatenga bacanjem na travu, nakon čega je Barcelona zabila gol u pobjedi 3:0 u prvoj utakmici polufinala LP 2015., na putu do europskog naslova.  Iako je Boateng branič svjetske klase, koji je do tada imao naslov prvaka Europe s Bayernom, dok je u finalu SP godinu ranije bio najbolji igrač u pobjedi Njemačke upravo protiv Messijeve Argentine, ovo proklizavanje protiv Messija nažalost je, neopravdano, nešto po čemu je ostao poznat, a sigurno je i zbog toga Messiju dao prednost pred Ronaldom, iako i s reprezentacijom ima sjajan skor protiv Argentinca. Pobijedio ga je u oba susreta Njemačke i Messijeve reprezentacije.  S druge strane, Ronaldov Real pobijedio je protiv Boatengovog Bayerna u sva četiri zadnja susreta, dok je u posljednja dva, u četvrtfinalu LP prije mjesec dana, Ronaldo pokraj Boatenga zabio čak pet golova.