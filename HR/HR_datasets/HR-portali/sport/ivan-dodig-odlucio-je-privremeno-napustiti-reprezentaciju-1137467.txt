Hrvatska teniska reprezentacija nije uspjela osvojiti Davisov kup. Krajanovi izabranici u zagrebačkoj Areni izgubili su od Argentinaca sa 2:3. Ivan Dodig odlučio je privremeno napustiti reprezentaciju... "Dragi prijatelji hrvatske reprezentacije, Iza nas je godina velikih pobjeda u Davisovu kupu iako, nažalost, nije završena onako kako smo svi željeli, osvajanjem naslova. Ipak, napravili smo sjajan posao i siguran sam da svi zajedno možemo biti ponosni, bez obzira na poraz protiv Argentine u finalu. Svi koji prate tenis znaju koliko je odricanja potrebno da bi se ostvario ovakav rezultat i da je igranje u Davisovu kupu često u koliziji s našim turnirskim rasporedom. Vjerujem da neću reći ništa novo kad kažem da za reprezentaciju igram iz zadovoljstva, zbog časti i ponosa, i da je tako i s drugim članovima našeg sastava. Uvijek sam se rado odazivao pozivu izbornika i uvijek mi je taj tjedan proveden sa suigračima iz reprezentacije bio posebno drag. Preda mnom više nema mnogo sezona za pojedinačne turnirske nastupe i svakako bih, još dok je vrijeme, želio pokušati nešto napraviti po tom pitanju. Zdravstveno stanje mi, međutim, ne dopušta da to pokušam igrajući paralelno Davisov kup, pogotovo uz toliko odigranih susreta kao ove godine. Stoga sam, iako teška srca, odlučio neko vrijeme ne igrati za reprezentaciju. Podvlačim, ovo nije moj konačni oproštaj, dapače, svakako bih želio ubuduće biti dio ekipe, ali u ovom trenutku jednostavno ne mogu spojiti i jedno i drugo. Suigračima iz reprezentacije želim sve najbolje i bit ću njihov najveći navijač", piše Ivan Dodig u priopćenju za javnost.