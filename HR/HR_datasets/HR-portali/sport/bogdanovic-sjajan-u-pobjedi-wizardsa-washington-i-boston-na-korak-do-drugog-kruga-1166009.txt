Bojan Bogdanović je sa 14 koševa i šest skokova za 24 minute u igri pomogao Washingtonu na putu do domaće pobjede 103:99 nad Atlantom, kojom su Wizardsi poveli sa 3-2 u seriji prvog kruga NBA doigravanja, a isto je učinio i Boston svladavši pred svojim navijačima Chicago sa 108:97. U seriji Washingtona i Atlante nastavljena je tradicija pobjeda domaćih momčadi, iako su do sredine druge četvrtine Hawksi prijetili da će je prekinuti. No, tada su Wizardsi preuzeli vodstvo i više nisu ispuštali, ali je pobjednik odlučen u neizvjesnoj završnici u kojoj su John Wall i Bradley Beal imali najmirniju ruku. Konačnih 103-99 postavio je Wall 47 sekundi prije kraja, a prethodno je Dennis Schroeder tricom smanjio zaostatak Atlante na dva razlike (101:99). Schroeder je sa 29 koševa i 11 asistencija bio najbolji igrač Atlante. Paul Millsap je uz 21 koš imao i 11 skokova za poražene. Bradley Beal je sa 27 koševa bio najbolji strijelac Washingtona, a motor momčadi John Wall završio je sa 20 poena, 14 asistencija i šest skokova. Važnu ulogu u pobjedi odigrao je Bojan Bogdanović. Hrvatski reprezentativac je za 24 minute ubacio 14 poena šutirajući 4/7 iz igre, za tricu 2/3, te 4/4 sa crte slobodnih bacanja. Tome treba dodati šest skokova, od čega su tri bila napadačka. Bojan Bogdanović ubacio je 14 koševa Washington će u noći s petka na subotu (1.30 sati iza ponoći) gostovati u Atlanti i pokušati izboriti konferencijsko polufinale, a u isto vrijeme, s pola sata kasnijim početkom, to će pokušati napraviti i Boston Celtics, najuspješnija momčad Istočne konferencije u osnovnom dijelu sezone. Za razliku od serije Washingtona i Atlante, u prva četiri dvoboja Bostona i Chicaga domaća momčad nije ostvarila nijednu pobjedu. Bullsi su otvorili seriju s dvije pobjede u TD Gardenu i nadali su se da to mogu ponoviti i u noći sa srijede na četvrtak. Od toga nisu bili daleko sve do početnih minuta posljednje četvrtine u koju su ušli s dva koša prednosti (81:79). No, kad je najbolji igrač Bostona Isaiah Thomas položio za vodstvo svoje momčadi 86:85 u 39. minuti, za Bullse povratka više nije bilo. Serijom 13-0 od 42. do 44. minute domaća momčad je stvorila prednost od 15 koševa i zaključila dvoboj. Iako je Isaiah Thomas iz igre gađao samo 6/17, završio je dvoboj sa 24 koša, pet skokova i četiri asistencije. No, zato su visoku produktivnost imali Avery Bradley sa 24 koša (šut 11/19) i šest skokova te centar Al Horford sa 21 košem (šut 7/11), sedam skokova i devet asistencija. Dwyane Wade je predvodio Bullse sa 26 koševa, 11 skokova i osam asistencija, a Jimmy Butler i Robin Lopez su ubacili po 14 poena svaki. 