MANCHESTER UNITED sprema se za veliko finale Europa lige 24. svibnja u Stockholmu protiv Ajaxa, protiv kojeg nema pravo na pogrešku ako želi sljedeće sezone igrati u Ligi prvaka. Međutim, i pored spomenute utakmice sezone, Jose Mourinho razmišlja o pojačanjima. S klubom s Old Trafforda povezuju se Antoine Griezmann iz Atletica i James Rodriguez iz Reala. No, portugalski trener spremio je čak 100 milijuna za svoja dva sunarodnjaka iz lisabonskog Sportinga.  Mourinho želi u dresu Uniteda sljedeće sezone vidjeti veznjaka Williama Carvalha i krilo Gelsona Martinsa, te je za njih spreman ponuditi Sportingu spomenutih 100 milijuna eura, tvrde engleski mediji. Lavovi će, ako bude tako, teško moći odbiti nevjerojatne novce za dva nogometaša koji su poniknuli u njegovoj školi. Dva igrača, između ostalih, želi i Manchester City koji je spreman platiti 70 milijuna eura za spomenuti dvojac. Carvalho (25) osvojio je s Portugalom (31 susret i jedan gol) Europsko prvenstvu u Francuskoj, a ove je sezone odigrao 43 utakmice za Sporting, te zabio dva gola, uz četiri asistencije. U pitanju je odlični defenzivni veznjak, koji pokriva prostor i oslobađa tehnički bolje suigrače na travnjaku, što Mourinho treba na Old Traffordu. On ima ugovor sa Sportingom do ljeta 2020. godine. A Martins (22), kojeg veže ugovor sa Sportingom do 2022. godine, upisao je također 43 nastupa za portugalsku momčad ove sezone, a postigao je sedam golova te ostvario 13 asistencija. Martins je dosad za Portugal odigrao četiri utakmice i njegovo vrijeme, uvjereni su na Pirenejima, tek dolazi, pa Mourinho želi što prije završiti transfer i preduhitriti konkurenciju.