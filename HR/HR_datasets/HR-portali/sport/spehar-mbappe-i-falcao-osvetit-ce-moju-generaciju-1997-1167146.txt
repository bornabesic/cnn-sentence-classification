Ljeto 1997. Robert Špehar kao kralj strijelaca belgijske lige bio je vruća roba na nogometnom tržištu. Veliki Monaco uspio je ponudom slomiti Club Brugge i Špehar je završio u Kneževini u moćnoj momčadi s Barthezom, Sagnolom, Ikpebom i mladim lavovima Henryjem i Trezeguetom. U Ligi prvaka padali su pred Monacom Leverkusen, Sporting, Lierse, Manchester United, a u polufinalu je čekao Juventus. Na Monacovu i Špeharovu nesreću Alessandro Del Pierro imao je sezonu karijere, a od 10 golova, koliko je te godine zabio u Ligi prvaka, čak su četiri bila u mreži Monaca u dvije polufinalne utakmice. Nakon 4:1 za Juventus u Torinu (uz dva gola iz jedanaesterca), 3:2 pobjeda Monaca bila je Pirova, a za nju je zabio Špehar. Igrala se 83. minuta kada je nakon ubačaja Škota Johna Collinsa hrvatski napadač nadoskočio Alessandra Birindellija i probio Angela Peruzzija. – Zabiti pobjedonosni gol u polufinalu Lige prvaka, i to još Juventusu, to mi je ostala lijepa uspomena, nije to mala stvar – vraća Špehar film 19 godina unatrag. Juventus je tada imao megamomčad s Del Pierom, Zidaneom, Davidsom, Inzaghijem, Conteom, ali Monaco nije bio autsajder uoči dvoboja. Tigana s mladim lavovima – Juventus je bio moćan, ali i mi smo imali sjajnu generaciju, Jean Tigana je bio trener, a u četvrtfinalu smo izbacili Manchester United koji je sezonu kasnije osvojio Ligu prvaka što dovoljno govori o našoj snazi. Na Monacovu žalost, presudio je već prvi ogled polufinalne serije u Torinu. – Prvu utakmicu u Torinu izgubili smo s 4:1 iako ništa nije davalo naznake da će utakmica tako završiti jer bilo je 2:1 do završnice utakmice kada smo dobili dva gola pa da su naše šanse pred uzvrat bile minimalne. Ali dobro se sjećam da je nakon te utakmice princ Albert ušao u našu svlačionicu i rekao kako je već i plasman u polufinale veliki uspjeh za klub, ali da bi kruna sezone bila da u uzvratu pobijedimo bez obzira na to hoćemo li se plasirati u finale ili ne. – Sjećam se dobro, kasnije su nas pitali čemu to slavlje nakon utakmice, ali ispunili smo obećanje princu – prisjeća se Špehar koji i danas ima uspomenu na taj dvoboj. – Čuvam dres Edgara Davidsa. Juventus je tog proljeća zaustavio Monacov pohod u finale, a onda je i razbio tu sjajnu generaciju kluba iz Kneževine. Nekoliko mjeseci kasnije Thierry Henry završio je u Torinu, a ubrzo za njim i David Trezeguet. I dok Henry nije uspio i nakon svega jedne polusezone prodan je Arsenalu u kojem je dosegao status legende, Trezegueta će u Juventusu pamtiti kao jednog od najvećih strijelaca. – Talijanski nogomet je specifičan, a Henry je upao u sistem koji mu nije odgovarao i odlaskom u Englesku nastavio je ondje gdje je stao. Trezeguet je pak sasvim drugačiji tip igrača, on je “killer”, golgeter kojem je dovoljna i polušansa da zabije gol – uspoređuje Špehar dvojicu velikih napadača s kojima je dvije godine dijelio svlačionicu. Špehar je svjedočio nogometnom odrastanju Thierryja Henryja, a danas u Kneževini raste “novi Henry”, tinejdžer koji zabija golove ritmom kakvim u njegovoj dobi nisu zabijali ni Henry ni Messi ni Cristiano Ronaldo. Kylianom Mbappéom impresioniran je i bivši napadač Monaca, ali i dalje govori da je Henry ipak bio jedinstven. Henry bolji od Mbappea – Odličan je Mbappé, zaista je sjajan, ali mislim da je Henry bio kompletniji igrač u toj dobi. Henry je ipak bio nešto posebno, imao je sve, i brzinu, tehniku, osjećaj za gol, a i taktički je bio strašan. Tri je puta Monaco igrao polufinale Lige prvaka protiv talijanskih momčadi i tri puta ispadao (od Milana u sezoni 1993./94., Intera u sezoni 1996./97. i Juventusa godinu dana kasnije), ali Špehar vjeruje kako bi se ta zla kob njegove bivše momčadi napokon mogla prekinuti, da će ova generacija Monaca osvetiti njegovu. – Svidio mi se Juventus koji je i u Barceloni odigrao hrabro, muški, nije se povukao u mišju rupu. Kvalitetnija su i iskusnija momčad, ali prednost Monaca je u činjenici da njih nitko nije očekivao vidjeti u polufinalu Lige prvaka, igraju rasterećeno, a to u ovako važnim utakmicama može biti velika prednost– veli Špehar. Za koga će u polufinalnom dvoboju navijati bilo je suvišno pitanje. – Monaco je ima jednu od najmlađih momčadi u Ligi prvaka ove sezone. U moje vrijeme dovodili su gotove zvijezde, a oni sad tek stvaraju momčad i u tome je veličina ove generacije, da s tako mladom ekipom niže ovakve rezultate, da igraju tako zrelo, moderno, agresivno i napadački. Svim srcem navijam za Monaco u završnici Lige prvaka. Iako je Monte Carlo šetnica aristokracije, milijunaša i zvijezda šoubiznisa, nogometaši Monaca uživaju status ljubimaca. Izbace li Juventus, postat će junaci Kneževine. – Monaco je pun celebrityja, ali nogometaši Monaca imaju status zvijezda gdje god su se pojavili. Kamo god smo došli, bili smo počasni gosti. Ma moglo je sve u restoranu biti rezervirano, ali za nogometaše Monaca uvijek se nađe stol više makar ga morali donijeti – prisjeća se Špehar svojih godina u Kneževini. 