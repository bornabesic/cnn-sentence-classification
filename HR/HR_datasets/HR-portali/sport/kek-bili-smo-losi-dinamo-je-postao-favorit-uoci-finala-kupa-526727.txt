Rijeka je spremna za finale Kupa. Matjaž Kek svoju je momčad odveo iz slavljeničke Rijeke u Sv. Martin na Muri kako bi se njegovi igrači što kvalitetnije pripremili za posljednji ovosezonski dvoboj s Dinamom. Rijeka je ove sezone već ispisala povijest, ali nogometaši Matjaža Keka sada se od sjajne godine žele oprostiti dvostrukom krunom... - Veliki je privilegij igrati u finalu Kupa, jasne su naše namjere, u ovim se dvobojima pamte samo pobjednici. Znamo kakav nas protivnik očekuje, to smo vidjeli i u subotu. Iza nas je teška sezona, a volio bih da se ova zadnja utakmica odigra u pravom nogometnom ambijentu što bi bila još jedna reklama za cijelu ligu - rekao je na press-konferenciji dan prije finala Kupa Matjaž Kek pa nastavio: - Mi smo puno slavili proteklih dana, ali nogomet se igra i dalje. Već sam rekao, ako se netko ne zna proveseliti nakon ovakvog momenta u kojem je sada Rijeka, onda taj čovjek nema emocija. Ništa ne zamjeram svojim igračima, ja bih se veselio još i više. Ali, onda dao sve od sebe da izgledam bolje nego na utakmici u Maksimiru. Zdravstveno stanje? - Za sada nisu trenirali Župarić i Gorgon, još su upitni Bradarić i Maleš. Sve radimo kako bi ih osposobili za utakmicu, ali vraćaju nam se Gavranović i Mišić koji su ove subote bili na klupi. Koliko je realan bio onako visok poraz u Maksimiru? - Dinamo se sigurno tom pobjedom profilirao u favorita uoči finala Kupa. Ako mislite da je onaj poraz realan, ja to prihvaćam. Stvarno smo bili loši, glupo bi bilo sada tražiti alibije. Ali, ovi su me dečki previše puta uvjerili kako im mogu vjerovati, pa imaju moju podršku. A nekada je i dobro da vas jedan takav poraz malo otrijezni. Tko se u ovakvim situacijama ne zna veseliti nije pravi sportaš. A i mi ne znamo igrati revijalne utakmice, ovo će biti nešto sasvim drugačije - završio je Matjaž Kek... Na press-konferenciji je bio i Mario Gavranović... - Mislim da se svaki igrač raduje ovakvoj utakmici, u finalu Kupa se nalaze dvije najbolje momčadi u Hrvatskoj. I tu su zasluženo. Mi smo se dobro pripremili, želimo izgledati bolje nego u subotu i želimo trofej - rekao je Gavranović pa dodao: - Svatko od nas zna da nismo bili dobri u Maksimiru, ali smo u 36 kola pokazali kakva smo momčad. Tada je prvenstvo već bilo gotovo, sada ćemo puno inteligentnije ući u utakmicu. Moramo biti pravi zbog naših navijača, ali i zbog sebe samih. Pa pokazati pravi lice Rijeke, onakvo kakvo smo pokazivali tijekom cijele sezone.