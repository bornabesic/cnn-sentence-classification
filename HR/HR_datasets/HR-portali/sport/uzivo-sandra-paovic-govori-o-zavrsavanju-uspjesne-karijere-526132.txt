Osvajačica zlatne medalje na Paraolimpijskim igrama u Rio de Janeiru, stolnotenisačica Sandra Paović (34) u utorak je na konferenciji za medije nakon povratka sa Svjetskog ekipnog prvenstva za osobe s invaliditetom u Bratislavi na kojemu je osvojila brončano odličje, najavila završetak svoje sportske karijere, a kao razlog je navela "nepomirljive razlike" s trenericom reprezentacije Mirelom Šikoronjom. O toj temi, kao i mnogim ostalima, govori u studiju 24sata.  - Već neko vrijeme sam bila nezadovoljna kako su se ponašali prema meni, ali do te mjere da to stvarno nije bilo fer. Neka se samo pogledaju rezultati i sve će svima biti jasno. Mislim da sam bila lokomotiva reprezentacije. Vukla sam druge da nešto nauče od mene, u svakom sam trenutku bila spreman na razgovor, ali smatram da sam izigrana - rekla je Sandra Paović te nastavila: - Nitko iz reprezentacije u četiri godine nije obavio niti jedan razgovor sa mnom ili trening. Svi su se samo slikali iza mene kada sam osvajala medalje. I za ovo prvenstvo smo Mirjana Lučić i ja prijavljene izvan roka jer su rekli da za nas dvije nema novca i da nemamo šanse osvojiti medalju. - U ovom trenutku za mene ne postoji način da se sve ovo izgladi osim javne isprike. Oni za mene nisu napravili ništa da bih napravila ove rezultate koje sam napravila. Ne tražim ničiju ostavku, ali smatram da bi savez trebao pronaći odgovorne za ovo. - Zašto se trenerica ovako ponašala prema meni? Ne znam, očito joj nisam simpatična. Nikad se nitko nije ovako ponašao prema meni u cijeloj karijeri. Od prekida karijere ne odustaje? - Dok mi se javno ne ispričaju i ne preuzmu odgovornost, ne mislim nastaviti karijeru. Što nakon igračke karijere? - Voljela bih jako biti trener mladih, čak i više s parasportašima. Pišem završni rad na sportskom menadžmentu i upisala sam tečaj našeg saveza. Sa čelnim ljudima rastala se na ružan način. - Predsjednik je rekao da ja imam svoj osobni interes u svemu. no ja sam se odrekla svih stipendija, budućih nagrada... Cijeli razgovor sa Sandrom Paović pogledajte na Facebook stranici 24sata...