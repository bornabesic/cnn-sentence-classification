Bivši izbornik Hrvatske i nekadašnji trener Dinama Miroslav Ćiro Blažević osvrnuo se na jučerašnji derbi na Maksimiru koji je završio 0:0. Ćiro smatra da je Dinamo bio bolji od Hajduka, no da bi Rijeka mogla proći prva kroz cilj. "Novi Dinamov trener Petev mogao je vidjeti sve vrline, ali i limitiranosti momčadi koju je naslijedio od Kranjčara i Sopića. S ovim remijem Petev s Dinamom iza Rijeke zaostaje čak šest bodova i ne bi bilo nimalo čudno da Dinamo nakon dugo vremena ne bude prvak. Iako do kraja prvenstva ima jako puno, činjenica jest da je Rijeka eliminirala svoju glavnu slabost, naime više nije beskrvna u malim utakmicama, vrijedno sakuplja bodova i ostaje osamljena na vrhu", napisao je Ćiro na svojoj službenoj stranici. Osvrnuo se i na suđenje Ivana Bebeka. "Vidim da svi puno govore o suđenju. Bebek je sudio kao i uvijek, s puno diskutabilnih odluka i sva je sreća da je utakmica završila bez pobjednika, jer da je netko pobijedio, kritike prema sucu bi bile još i veće. Time sam sve rekao", napisao je Ćiro. Pohvalio je igru Hajduka. "Hajduk se, pak, osjetno poboljšao u zadnje vrijeme i sigurno je da zasluge za to ima slovenski trener Pušnik. Opet, čudno mi je gledati Hajduk s tolikim brojem stranaca. I to je ono što nedostaje Hajduku, vlastiti kadar. Jer, Hajduk je uvijek bio najbolji s vlastitim kadrom." 