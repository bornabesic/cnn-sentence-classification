Rukometaši Vardara (Cindrić 3, Čupić 1, Karačić) treći put su pobjednici SEHA Gazprom lige. U finalu su sa 26:21 pobijedili dvostrukog uzastopnog pobjednika Veszprem (Alilović 13 obrana, Sulić). Zagrebaši su prvi put ostali bez postolja na završnom turnirima SEHA Gazprom lige. Na dosadašnjih pet turnira bili su jednom prvi (2013) i četiri puta treći. Ovoga puta izgubili su susret za treće mjesto od domaćeg Meškova (19:23). No, neće se zagrebaši vratiti kući bez medalja. Naime, na ovom Final Fouru prvi put su se dijelile medalje za četvrto mjesto. - Nisam siguran kakvog su sjaja jer je boja prilično nejasna. Bilo je lijepo vidjeti i čuti kada je cijela dvorana Viktorija u Brestu skandirala 'Zagreb, Zagreb' prilikom dodjele medalja igračima hrvatskog prvaka. Zbog ozlijede nisam mogao računati na Cingesara, a Vorija su uhvatila leđa. Bez obzira na poraz, ja sam zadovoljan. Ovog puta primili smo mali broj pogodaka. Za pobjedu nam je nedostajalo samo malo više koncentracije. Odigramo dvaput dobro dogovorene akcije, onda umjesto da nastavimo u tom ritmu, igrači odigraju nešto sasvim drugo i izgube loptu. Malo nam nedostaje discipline, a to se mora ispraviti na treninzima. Mislim da smo na ovom turniru dobili neke dobre stvari, primjerice Leona Šušnju – rekao je Slavko Goluža, trener PPD Zagreba. Nije li prevaga na stranu domaćina bio Ivan Pešić koji je završio utakmicu s 13 obrana. - Govorio sam igračima da Pešiću stalno moraju šutirati gore, a neki su uporno pucali dolje. Samo zbog naših glupih šuteva Pešić je imao sedam, osam obrana više - zaključio je Goluža. Ivan Stevanović branio je posljednji put u dresu PPD Zagreba, barem što se tiče međunarodnih službenih utakmica. Sljedeće sezone branit će za Kadetten. - Mislim da smo ostavili bolji dojam nego u susretu protiv Vardara. Završili smo turnir s dva poraza što nam se nikad do sada nije dogodilo. Šteta što ne prikazujemo ono što znamo i možemo u ovom dijelu sezone. Previše se nakupilo izgubljenih utakmica. Mislim da možemo biti zadovoljni sa sezonom u Ligi prvaka i SEHA Gazprom ligi. Veszprem, Vardar i Meškov su trenutno po svemu bolji od nas – rekao je Stevanović. Za MVP turnira proglašen je Joan Canellas, a u All star momčadi su Alilović, Dibirov, Čupić, Nilsson, Borozan, Canellas i Kristopans. Dakle, bez ijednog igrača PPD Zagreba.