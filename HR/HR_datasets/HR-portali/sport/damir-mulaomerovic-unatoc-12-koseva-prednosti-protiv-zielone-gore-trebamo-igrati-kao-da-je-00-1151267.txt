Košarkaši Cibone u srijedu na svom terenu protiv poljske Stelmet Zielone Gore traže prolazak u četvrtfinale Fibina Europa kupa, a trener Damir Mulaomerović naglasio je kako unatoč 12 koševa prednosti iz prve utakmice trebaju igrati kao da je 0-0.  "Čeka nas teška utakmica jer Zielona Gora nije pokazala svoj pravi kvalitet u prvom susretu. Prednost od 12 koševa može biti i velika i mala, ali mi trebamo igrati kao da je 0-0. Poljska momčad ima kvalitetne pojedince koji nam mogu napraviti dosta problema, a osim toga prije nekoliko dana osvojili su domaći kup pa dolaze u pozitivnom raspoloženju", kazao je Mulaomerović u utorak na konferenciji za novinare.   Uzvratna utakmica osmine finala Fibina Europa kupa bit će četvrti težak susret u šest dana za "cibose", odnosni drugi u 48 sati, nakon što su u ponedjeljak izgubili od Cedevite 85-89 u ABA ligi. "Zbog napornog ritma imamo i umornih i ozlijeđenih košarkaša, ali vjerujem da ćemo u srijedu naći sedam ili osam raspoloženih igraća i da ćemo ponoviti dobru igru iz Poljske i proći dalje. Mislim da bi za ovu momčad bilo dobro da što dalje doguramo u Europi", dodao je trener Cibone.  Prije 13 dana Cibona je dobila Zielonu Goru sa 81-69, a uzvratni susret u srijedu u KC Dražena Petrovića na rasporedu je u 18.30 sati.  Scottie Reynolds, koji zbog ozljede mišića nije igrao protiv Cedevite, vjeruje kako će se priključiti momčadi u srijedu:  “Bit će teška utakmica jer je želja za prolaskom u četvrtfinale velika s obje strane. Moramo se fokusirati i odigrati kao što smo to uradili u Poljskoj". 