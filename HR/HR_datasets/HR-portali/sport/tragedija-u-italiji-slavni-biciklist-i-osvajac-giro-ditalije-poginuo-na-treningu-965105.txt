TALIJANSKI biciklist Michele Scarponi preminuo je nakon tragične prometne nesreće tijekom treninga blizu svog doma u Filottranu.   Prema izvještajima svjetskih medija, Scarponi je stradao u sudaru s kombijem tijekom treninga na svojemu biciklu. Usprkos brzoj intervenciji liječnika nije mu bilo pomoći.  Scarponi, 37-godišnji profesionalac koji je vozio za Astana Pro Team, je prije samo par dana ostvario pobjedu u prvoj etapi Tour of the Alps što je bila i prva pobjeda njegove momčadi u 2017. godini. Prije dva dana je završio na četvrtom mjestu u drugoj etapi. U petak se vratio kući, a danas je krenuo na kraći trening. Scarponi je nedavno imenovan liderom momčadi za Giro d’Italia nakon što je Fabio Aru otpao za utrku zbog ozljede koljena. Najveći uspjeh ostvario je 2011. godine kada je osvojio drugo mjesto na Giro d'Italia iza Španjolca Alberta Contadora. Međutim, Contador je naknadno oduzeta pobjeda zbog dopinga, pa je Scarponi proglašen pobjednikom.  "Ovo je prevelika tragedija da bi se o njoj pisalo", objavila je njegova momčad u čijem priopćenju stoji da je biciklizam izgubio velikog šampiona i posebnog čovjeka. "Michele je bio poseban, uvijek vedar i nasmijan bez obzira na sve. Bio je jedan od naših omiljenih vozača".  Ukupno je na Giru ostvario tri etapne pobjede. Imao je suprugu i dvoje djece.