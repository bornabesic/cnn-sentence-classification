Kineski Tianjin opet se oglasio tvrdnjom da će dovesti trojicu zvučnih pojačanja na ljeto. Nisu imenovali, ali sigurno ni odustali od Nikole Kalinića. No, talijanski mediji sad povezuju Kalinića s jednim drugim Kinezima - onima u Milanu. Morata i Aubameyang ipak su preskupi, a Tuttosport javlja da će na mjesto Carlosa Bacce, koji odlazi, stići hrvatski napadač iz Fiorentine. Bacca je razočarao, Milan je ostao bez njegovih golova, pogotovo u važnim susretima. Iako u ugovoru s Fiorentinom ima klauzulu o 50 milijuna eura, Talijani nagađaju da Milan Kalinića može dobiti za 35 milijuna. A Gazzetta dello Sport tvrdi da je prva želja u veznom redu Mateo Kovačić. Milanovi su ljudi bili u Madridu na polufinalu Lige prvaka, kako bi obavili razgovor s Realom o prodaji hrvatskog veznjaka. Uspiju li u namjeri i doista na ljeto dovedu Kovačića i Kalinića te ostave u svojoj svlačionici Pašalića, 'rossoneri' bi imali izuzetno jak hrvatski štih od iduće sezone.  