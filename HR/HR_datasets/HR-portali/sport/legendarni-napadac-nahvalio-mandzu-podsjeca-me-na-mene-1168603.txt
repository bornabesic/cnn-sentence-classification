Napadač Juventusa Mario Mandžukić odigrao je sjajnu utakmicu u pobjedi nad Monacom (2:0) u prvom polufinalu Lige prvaka. Mandžo se, kao i uvijek, borio koliko je mogao čime je oduševio navijače, ali i bivšeg napadača Juventusa Fabrizija Ravanellija (48) koji ga je nahvalio. - Mandžukić mi se sviđa, on je sjajan napadač. On je igrač kojem je uspjeh kolektiva važniji od osobnih ambicija. Podsjeća me na mene, jedina razlika je to što on zabija puno manje golova, a ja sam bio prvi napadač. Ravanelli je dres Juventusa nosio četiri godine, a 1996. osvojio Ligu prvaka te zabio gol u finalu. Uvjeren je da ova generacija stare dame može ponoviti taj uspjeh. - I ovaj i moj Juventus su igrali defenzivno, ali i napadački zahvaljujući sjajnim napadačima koji su prvi braniči. Po tome imaju sličan mentalitet. Uvjeren sam da će Juventus osvojiti Ligu prvaka. Ravanelli je pohvalio i Monaco. - To je odlična momčad, bez obzira na poraz u prvoj utakmici. Imaju mladu momčad s odličnim trenerom i budućnost pripada ovoj momčadi. 