Ako je itko zaslužio status istinskog junaka Rijeke ove sezone, onda je to Franko Andrijašević. Čovjek kojega nisu htjeli u Dinamu zapaprio je bivšem klubu i odveo bijele s Kvarnera do premijernog naslova prvaka Hrvatske. Franko je ove sezone (dosad) zabio 15 golova i još se uvijek drži u konkurenciji za najboljeg strijelca lige iza Márka Futácsa, koji uoči zadnjeg kola ima gol više. U deliriju nakon kraja utakmice protiv Cibalije (4-0) navijači su potrčali u zagrljaj brojnim igračima, ali Andrijašević je imao poseban status. Podigli su ga u zrak, a on je pjevao s njima u glas... Pitanje je, međutim, hoće li Rijeka moći zadržati tako klasnog igrača kakav je Andrijašević i za napad na Ligu prvaka ili će se on već ovo ljeto skrasiti u nekom od europskih klubova. Prije toga, međutim, Franko će jurišati i na Kup u finalu u Varaždinu 31. svibnja.