Foto: Screenshot AKO podrobnije pratite UFC, nije vam mogao promaknuti val afričkih boraca koji polako osiguravaju svoje mjesto pod suncem MMA sporta. Oni su se, prije svega, dosad predstavili svojom ogromnom snagom. Četvorica istaknutih su Francis Ngannou, Marc Diakiese, Kamaru Usman i momak čiji se nedjeljni nastup s nestrpljenjem čeka, Abdul Razak Alhassan. Njihove dosadašnje predstave sve su impresionirale, a također dijele jednu zajedničku crtu. Oni su neporaženi u najjačoj promociji svijeta. Francis Ngannou (30 godina, 10-1, 5-0 UFC) O kamerunskom teškašu sve znamo. Od dolaska iz domovine u Francusku, želje za treniranjem boksa, pa sve do prepoznavanja kao potencijala za MMA. U kratkom vremenu ovaj momak postao je zvijezda i jedan je od glavnih kandidata za skorašnji napad na teškaški pojas. Već sada redovno proziva Stipu Miočića, ali s podosta referenci. U svih pet svojih dosadašnjih MMA borbi slavio je prekidom, posljednja tri puta u prvoj rundi. O Francisu zvanom Predator znamo skoro sve i jedva čekamo vidjeti s kime će ga UFC iduće upariti.     Kamaru Usman (29 godina, 10-1, 5-0 UFC) Nigerijac Usman već neko vrijeme živi u Americi, u kojoj se etablirao na hrvačkoj sceni, da bi onda putem Blackzilliansa krenuo u MMA. Do UFC-a došao je preko 21. sezone Ultimate Fightera, a otada je impresivan u ringu. Slavio je u svih pet svojih borbi u promociji, od toga četiri puta sudačkom odlukom. Dakle, nije ubojit kao neki drugi kolege, no podatak da u tim borbama ima čak pet 10-8 rundi govori o kakvoj je dominaciji riječ. Trenutačno je rangiran na desetom mjestu ljestvice velter kategorije i s nestrpljenjem se čeka informacija i o njegovu sljedećem protivniku.     Marc Diakiese (24 godine, 12-0, 3-0 UFC) Diakiese se kao 12-godišnjak doselio u London iz Konga, a rodio se u glavnom gradu Kinshasi. MMA je počeo trenirati 2010. godine, a prije nego što je postao profesionalac, ostvario je devet pobjeda u amaterskim borbama. U UFC-u je dosad slavio triput, jednom odlukom, a dvaput brutalnim nokautima. Posebno je impresivan bio onaj iz ožujka ove godine, kad je u svom gradu ekspresno pobijedio Finca Teemua Packalena. Njegova iduća borba na rasporedu je za mjesec i pol dana, kada se na finalu Ultimate Fightera bori protiv Drakkara Klosea.       Abdul Razak Alhassan (31 godina, 7-0, 1-0 UFC) Dosad najmanje etablirani afrički razbijač dolazi iz Gane i prije MMA karijere bio je vrlo uspješan judoka. To zasad nije uspio prezentirati u MMA kavezu jer je aktivno u njemu proveo tek šest minuta i 31 sekundu, odnosno toliko mu je u zbroju bilo potrebno za njegovih sedam nokaut pobjeda. Zasad su samo dvojica boraca protiv njega izdržali dulje od minute, ali i najbolji od njih se može pohvaliti sa samo 86 sekundi. Oni koji ga poznaju govore kako su sigurni da udara najjače u UFC-ovu velteru, čak jače od Tyrona Woodleya i Robbieja Lawlera. Priliku da to dokaže imat će ove nedjelje u Stockholmu. Ako isto kao dosad nastavi i protiv čvrstog Omarija Akhmedova (16-4, 4-3 UFC), on je vjerojatno idući Afrikanac oko kojeg će se stvoriti veliki hype. Po ovome što smo vidjeli dosad, materijala za to ima dovoljno.