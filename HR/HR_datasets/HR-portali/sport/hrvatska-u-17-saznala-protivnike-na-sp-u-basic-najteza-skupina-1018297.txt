Dobrim nastupom na ovogodišnjem Europskom prvenstvu u Bugarskoj, gdje je prošla u četvrtfinale i potom u doigravanju za Svjetsko prvenstvo pobijedila Italiju, Hrvatska U-17 osigurala je mjesto među 24 najbolje reprezentacije svijeta, piše HNS. Ždrijeb skupina svjetske smotre održan je u glavnom čileanskom gradu Santiagu, a mlade Vatrene smjestio je u Skupinu A, zajedno s domaćinom Čileom te Nigerijom i Sjedinjenim Američkim Državama. - Naša skupina sigurno je i najteža u ždrijebu. Morat ćemo biti na visokoj razini i kvalitetno se pripremiti ako želimo pozitivne stvari. Nastojat ćemo iz svake utakmice izvući maksimum, rekao je za HNS izbornik Dario Bašić. Izabranici Darija Bašića svoju će prvu utakmicu odigrati upravo protiv Čilea, prvog dana natjecanja, 17. listopada u Santiagu. Potom im slijedi ogled sa SAD-om, 20. listopada u Vina del Maru, a nastup u skupini zaključit će protiv Nigerije, 23. listopada u Coquimbu. - Prvo, igrati utakmicu otvaranja s domaćinom ostvarenje je svih snova. Igrat ćemo pred punim stadionom, s jakim protivnikom i to ćemo pamtiti cijeli život. Takve utakmice traže od igrača da budu na visokoj razini i čine ih još boljima. Drugo, Nigerija i SAD su vrhunske momčadi. Nigerija redovito dolazi do polufinala, često i do finala, a mlađe kategorije SAD-a dokazale su se i protiv nas u dvoboju selekcija U-15, kao i u natjecanjima reprezentacija U-19 i U-21. Prvenstvo traje do 8. studenoga, a u drugi će krug proći dvije najbolje reprezentacije iz svake skupine te četiri najbolje trećeplasirane momčadi. 