Francesco Totti u nedjelju je odigrao posljednju službenu utakmicu u dresu Romu. Nakon 786 utakmica, 307 golova i 197 asistencija u dresu vučice 'princ Rima' rekao je konačno zbogom. - Bojim se i trebam vašu pomoć. Nisam spreman reći da je gotovo. No, taj trenutak je stigao. Posljednjih dana toliko toga je rečeno o meni, toliko prelijepih stvari. Vi ste uz mene, gurali ste me u teškim trenucima, i zato vam se želim zahvaliti - rekao je Totti navijačima. Zdenek Zeman legendarnog kapetana vodio je u dva navrata, od srpnja 1997. do lipnja 1999., pa od lipnja 2012. do veljače 2013. - Ovo nije proslava, ovo je sahrana. Da je on odlučio reći zbogom to bi bila sasvim druga stvar, ali ako to on nije napravio, ovo je tragedija. Mislim da Totti želi i dalje igrati, ja ga ne mogu zamisliti u odijelu s kravatom - rekao je Zeman kojeg su novinari pitali hoće li ga zvati u Pescaru... - Ne, on zaslužuje bolje. Emotivno su se od kapetana oprostili Edin Džeko te bivši igrač Rome Miralem Pjanić. - Ovo je tužan dan za sve koji vole nogomet, a posebno za one koji vole Romu. Bilo je veoma emotivno gledati te kako hodaš Olimpicom posljednji put. Čast mi je i privilegija da sam mogao igrati s tobom posljednje dvije godine. Falit ćeš nam - napisao je Džeko. - Francesco. Jednostavno bih ti želio zahvaliti što si mi pomogao kada sam stigao u Italiju, u Rim, ja mogu reći da si najbolji igrač s kojim sam igrao. Danas je u Rimu prestao igrati bog nogometa, spektakularan nogometaš i osoba. Zahvaljujući tebi mnogi od nas vole nogomet. Ti si nogomet, istinska veličina. Veliki zagrljaj moj prijatelju - istaknuo je Pjanić. S talijanskom legendom igrao je i Tin Jedvaj. - Bilo je zadovoljstvo i čast učiti od tebe, Kralju Rima - napisao je Jedvaj na Instagramu.