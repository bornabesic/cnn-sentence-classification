Hrvatska 26-godišnja tenisačica Petra Martić (WTA - 285.) koja je u petak svladala Belgijku Marynu Zanevsku sa 7-6 (3), 6-7 (2), 7-6 (5) i probila se u glavni ždrijeb Roland Garrosa, u 1. kolu glavnog turnira za suparnicu je dobila 30-godišnju Ukrajinku Katerynu Bondarenko (WTA - 92.), dok će Ivo Karlović igrati protiv 18-godišnjeg Grka Stefanosa Tsitsipasa (ATP - 202.). Martić i Bondarenko se nikada nisu susretale na WTA turnirima. Našoj tenisačici je najbolji rezultat u Roland Garrosu osmina finala iz 2012. godine, dok je Bondarenko na Grand Slam turnirima najbolji rezultat ostvarila 2009. na US Openu, kad se domogla četvrtfinala. Ždrijeb je Ivi Karloviću namijenio igrača iz kvalifikacija, a to će biti 19 godina mlađi Grk Stefanos Tsitsipas, koji je još u četvrtak izborio svoje mjesto u glavnom turniru. Tsitsipasu će to premijerni nastup na Grand Slam turnirima, dok će hrvatskom veteranu to biti 12. pariški nastup, a ukupno 51. Grand Slam turnir.   Mečevi glavnog turnira u Roland Garrosu započinju u nedjelju, 28. svibnja, kad će na rasporedu biti po 16 pojedinačnih mečeva u muškoj i ženskoj konkurenciji.