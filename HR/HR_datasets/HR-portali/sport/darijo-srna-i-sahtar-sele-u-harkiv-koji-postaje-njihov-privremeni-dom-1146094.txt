Ukrajinski nogometni div Šahtar obijavio je da će sve svoje domaće utakmice ove godine igrati na stadionu Metalista u Harkivu, gradu udaljenom 240 kilometara od domicilnoga Donjecka,u kojem Šahtar ne može igrati zbog ratnih sukoba. Šahtar već tri godine djeluje u progonstvu, svoje domaće utakmice igrao je većinom u Lvovu, a povremeno i u Harkivu, koji sada postaje njihov privremeni dom. Stadion u Harkivu je kapaciteta 40.000 mjesta, a radi se o modernome zdanju izgrađenom za Euro 2012 i domu Metalista, kluba koji je prošle godine bankrotirao i prestao je postojati. Prvi protivnik Šahtara u Harkivu bit će španjolska Celta 23. veljače u utakmici šesnaestine finala Europa lige, dok se ukrajinsko prvenstvo nastavlja krajem veljače. Šahtar, čiji je kapetan Darijo Srna, ne igra u Donjecku još od 2014. godine, a njihova Donbas Arena je znatno oštećena u sukobima ukrajinske vojske i proruskih pobunjenika. 