Na žalost, kad je u pitanju utakmica s Meksikancima, izbornik Ante Čačić ispao je žrtva Šukerovoga avanturizma i proračunatosti. Za šaku dolara hrvatska će nogometna reprezentacija u Los Angelesu staviti svoj ugled na kocku i na sraz s Meksikancima doputovati samo sa 16 igrača, budući da je glavnina naših snaga još uvijek angažirana u klupskim natjecanjima.  Tako od redovitih reprezentativaca u Ameriku putuju tek kolosalni Lovre Kalinić, koji je proglašen za najboljega vratara Belgije, zatim Tin Jedvaj i Duje Čop, dok su se na popisu našli dečki koji nisu mogli ni sanjati ovakvu priliku, poput vratara Slavena Belupa, 24-godišnjega Antuna Markovića ili 23-godišnjega braniča Istre Mate Miloša. Zanimljivo, Čačić je pozvao i gotovo kompletan Hajdukov hrvatski korpus: Nižića, Tudora i Vlašića. S druge strane, Meksikanci su u svom glavnom gradu okupljeni još od 21. svibnja i izbornik, Kolumbijac Osorio, na raspolaganju ima najjači kadar. Možda vam još od prije dvije godine iz Brazila još zvone imena vratara Ochoe, Morena iz PSV Eindhovena, Layuna iz Porta, Fabiana iz Eintrachta, Peralte iz Cluba Americe, Chicharita iz Bayera..., a na popisu je čak Rafa Marquez (38), danas član meksičkoga Atlasa. Susret protiv Meksika na rasporedu je u subotu, 27. svibnja, od 17 sati po lokalnom, odnosno u nedjelju u 2 ujutro po srednjoeuropskom vremenu. Prijenos je na HTV 2. Ovo je Čačićev popis, vratari: L. Kalinić (Gent), Marković (Slaven Belupo); braniči: Jedvaj (Bayer Leverkusen), B. Barišić (Osijek), Filipović (Inter), Katić (Slaven Belupo), Kolinger (Lokomotiva), Miloš (Istra 1961), Nižić (Hajduk); vezni: Tudor (Hajduk), Majer (Lokomotiva), Škorić (Osijek), Šunjić (Lokomotiva), Vlašić (Hajduk); napadači: Čop (Sporting Gijon), Santini (Caen).  Okupljanje za kvalifikacijski sraz s Islandom je 5. lipnja. Pripreme će biti odrađene u Sv. Martinu na Muri.