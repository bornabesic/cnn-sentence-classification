Da biste kupovali, morate najprije prodavati - jasne su upute Uefe u takozvanom 'financijskom fair playu'. A u takvoj situaciji najviše bi mogli 'patiti' novi bogataši poput milanskog Intera. Novi kineski vlasnici u klub su uletjeli sa silnim milijunima i što prije žele pokupovati sve što vrijedi na tržištu. No da bi mogli dovoditi, moraju se nekoga i riješiti.  Prvi je na listi Ivan Perišić (29). Hrvatski je krilni napadač velika želja tri europska bogataša. Za njegove usluge zainteresirani su Jose Mourinho u Manchester Unitedu, Chelseajev Antonio Conte s jako dobrim vezama u Italiji te pariški milijarderi PSG. A ovi posljednji prvi su navodno poslali službenu ponudu. Talijanski mediji javljaju kako je u Inter stigla ponuda vrijedna 55 milijuna eura, a upravo je to donja granica za koju je Inter spreman pustiti Hrvata. No sam Perišić nekoliko je puta rekao kako bi volio karijeru nastaviti u Premiershipu te u talijanskom klubu sada nestrpljivo očekuju odgovor Uniteda i Chelseaja na bačenu rukavicu PSG-a. Cijena će u prijelaznom roku samo rasti, a i s ovih 55 milijuna debelo bi premašio trenutačno najskupljeg Hrvata Matea Kovačića kojeg je Real, također Interu, platio 31 milijun eura. Prema Transfermarktu Ivan vrijedi 25 milijuna eura, a Inter ga je Wolfsburgu 2015. platio 19 milijuna.