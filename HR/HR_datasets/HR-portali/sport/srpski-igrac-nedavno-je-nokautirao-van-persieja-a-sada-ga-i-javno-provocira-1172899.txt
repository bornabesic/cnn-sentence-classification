Igrač Bešiktaša Duško Tošić i napadač Fenerbahčea Robin Van Persie već mjesecima su na ratnoj nozi. Njihov sukob započeo je početkom veljače kad je tijekom četvrtfinala turskog kupa srpski nogometaš glavom udario Nizozemca i nokautirao ga. Doduše, Van Persie je teatralno pao, ali Tošić je svejedno isključen.  – Poštujem Van Persieja i sve što je napravio u karijeri, ali on me neugodno iznenadio svojim ponašanjem. Cijelo me vrijeme provocirao – kazao je tada Tošić i ispričao se navijačima Bešiktaša jer njihova momčad s igračem manje nije se mogla nostiti s velikim rivalom.   No, kako kaže poslovica 'tko se zadnji smije, najslađe se smije' tako ovih dana Tošić ima mnogo više razloga za zadovoljstvo nego Van Persie. Njegova momčad obranila je naslov prvaka Turske dok je Fenerbahče na trećem mjestu s tri boda i utakmicom više od četvrtog Galatasarayja. Za Bešiktaš je ovo ukupno 15. naslov prvaka Turske, a Tošić ga je proslavio objavivši dvije fotografije na Instagramu. Na jednoj se vidi kako drži zastavu Bešiktaša nakon pobjede na gostovanju kod Gaziantepspora u pretposljednjem kolu (4:0), a na drugoj je grafički prikaz s natpisom prvaci uz koji je stavio samo jedan komentar: - Van Persie.