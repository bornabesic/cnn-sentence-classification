Skupina hrvatskih mačevaoca u kojoj je bio i najbolji junior svijeta Petar Fileš doživjela je tešku prometnu nesreću u blizini grada Brescije. Nesreća se dogodila na talijanskoj autocesti A21 pri povratku hrvatskih mačevaoca s turnira u Francuskoj. Među ozlijeđenima su i najbolji junior svijeta Petar Fileš koji je natukao nogu i glavu, te hrvatski izbornik Darko Limov koji je u nesreći slomio četiri rebra. Najgore je prošao Leo Li koji je helikopterom prevezen u bolnicu u Bresciju i sutra ga očekuje operacija.  "Trenutačno sam na kirurgiji u Cremoni, a u nesreći sam slomio četiri rebra. U istoj bolnici su još Antonio Gojak i Dorja Blažić, no svi su stabilno," kazao je za Hinu izbornik Limov. Kući su već krenuli Janko Leskovac, Leo Smrekar, te trener Filip Škeljo.  Za sada nisu poznate okolnosti nesreće, tek kako je dio unesrećenih do bolnice preveo helikopter talijanske službe 118. Prije samo desetak dana Petar Fileš je zauzeo prvo mjesto na ljestvici najboljih juniora svijeta. Petar je aktualni prvak Hrvatske u juniorskoj i seniorskoj kategoriji.