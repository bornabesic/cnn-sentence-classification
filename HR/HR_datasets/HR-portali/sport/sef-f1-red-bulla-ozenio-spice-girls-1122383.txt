Ljubavne priče u svijetu formule 1, one koje će puniti novinske stupce, su – rijetkost. Plejboj broj jedan je, sjetit će se mnogi, bio Flavio Briatore (66). Vremešni je zavodnik u prosjeku imao djevojke 27 godina mlađe od sebe. Lako za godine, ali redom su to bile najljepše žene planeta. Od Heidi Klum, Naomi Campbell, pa djevojaka poput Emme Heming, Nadine Smith, Kat Mack... Supruga mu je danas, digao je ljestvicu godina, Elisabetta Gregoraci (36). Ne smijemo zaboraviti ni Bernieja Ecclestonea (85), čija je supruga pola stoljeća (!) mlađa od njega. Riječ je o Fabiani Flosi. I tu te ljubavne priče, ako želite i zavodnički poduhvati oktanskog sporta, eto, nakon šest, sedam rečenica – staju. Zašto? Razgovarajući u Zagrebu s vozačem prestižnog Ferrarija Giancarlom Fisichellom (43), prije nekoliko godina, otvorili smo upravo tu temu. Zašto nema zavodnika u svijetu oktana, osim dvojca vremešnih šefova? Ovako nam je odgovorio skromni Talijan: – Ne, mi vozači formule 1 ne ludujemo za manekenkama kao nogometaši. Gledajte, suprugu sam upoznao još kao mladić, prije mature. Nitko od nas vozača, sadašnjih ili bivših vozača, recimo velika većina, ne trebaju modele ili pjevačice za sreću. To mi ne tražimo. Nama treba mir. Evo mog primjera, ja obožavam voziti djecu u školu. Mi smo stalno na putu, na cesti ili u zraku, i onaj trenutak koji provodimo s obitelji predragocjen je da bismo ga kompromitirali – ispričao nam je tada Fisichella. Želio je reći – ne jure za suknjama, ne jure za stvarima koje bi ih mogle dovesti na naslovnice, a vezane su za njihov privatan život. Sjetite se Lewisa Hamiltona (31) i njegove trakavice s pjevačicom Pussycat Dollsa Nicole Scherzinger (38). Malo su zajedno, pa prekinu, pa on kupi privatni mlažnjak ne bi li mogao s njom otići u kino, stići na vikend iz Azije, pa ga ona ostavi... Bilo je tu materijala za žuti tisak. Ali, Hamilton je tu, uz spomenute Briatorea i Ecclestonea, bio primjer koji potvrđuje pravilo. Ostavio suprugu Ipak, posljednji koji je (ipak) uskočio u taj šoubiz vlak, je još jedan šef momčadi – Christian Horner (42). Šef Red Bulla na naslovnice je dospio zbog braka sa Spice Girl, a sada je Geri Halliwell (44) objavila: – Trudna sam! Nema veće sreće – objavila je gospođa Horner. Ipak, njihova priča nije bila idealna. Prošli su mnoge drame prije nego što su počeli zajedno sretno živjeti. Oboje imaju djecu iz bivših brakova. Bili su prijatelji godinama, ali u doba dok je on bio u braku, nije bilo naznaka da bi mogli biti u vezi. Da ne odlazimo u detalje, zanimljivo je da njegovi roditelji nisu čak ni željeli doći na vjenčanje jer su bili ljutiti na sina koji je prekinuo sa suprugom koja je tek rodila njihovu prvu kćer Oliviju. Nisu mu to mogli oprostiti, ali su se strasti ipak poslije smirile. Drukčije nije moglo biti. – Moj suprug je moj najbolji prijatelj. Zna sve o meni. Dugo se znamo i kod nas nema tajni. Samo sreća... – kazala je gospođa Horner. Slave i njezine bivše kolegice iz Spice Girlsa, sjetite se, Geri Halliwell bila je Ginger Spice, Victoria Beckham Posh Spice, Melanie Brown Scary Spice, Emma Bunton Baby Spice, a Melanie Chisholm Sporty Spice. Gospođe se čak 20 godina nakon osnivanja grupe spremaju na novu turneju. No, to je druga priča. Vratimo se Horneru. Čovjek je vrlo simpatičan. Pristupačan. Razgovarali smo s njime u doba kada je Sebastian Vettel počeo osvajati titule prvaka. Tada je tema bila VN Hrvatske, bila je aktualna priča o gradnji staze za formulu 1 u Bistri. Na pitanje hoće li ikad biti formule u Hrvata, ovako je odgovorio: Čekamo ženu u formuli 1 – Gužva je na kalendaru, teško da će uspjeti. Ionako je sve na Bernieju. Što se Hrvatske tiče, bio sam upravo s Ecclestoneom na vašoj obali, zaljubio sam se. Imate prekrasnu zemlju, pa zašto ne biste imali i utrke formule 1. Mali ste, samo 4 milijuna stanovnika, pa što? – kazao je Horner. Bio je vrlo susretljiv. Okrenuli smo na priču o djevojkama, vječno pitanje u tom sportu, kada će cure za volan. Bio bi to apsolutni hit. – Uh, i ja bih volio da neka djevojka postane vozačica u najelitnijoj klasi, ali trenutačno ni u jednoj nižoj seriji automoto natjecanja nema potencijalnih kandidatkinja. Ne vidim ih. Bila je Danica Patrick, ali... Raspričao se tada i o Sebastianu Vettelu? Bilo je to doba kada Nijemac, budući višestruki svjetski prvak, ni u rent-a-caru nije mogao unajmiti, recimo BMW serije 5, jer je premlad za tako jake automobile... A već tada je, s obzirom na godine, bio uspješniji nego što su u njegovo doba bili Senna, Prost, Schumacher... – Poseban je. Stoji čvrsto na zemlji. I ima jedna tajna... pije Red Bull – iskoristio je Horner razgovor za reklamu. On je šef. Nek’ mu je sa srećom... Cijeli tekst čitajte u Maxu! 