Okrenuti domaći poraz 2-0 jako je teško, a gotovo nemoguće kad s druge strane stoji najbolja obrana Europe. Međutim Monaco nema puno opcija, u Torino moraju doći i zabiti minimalno dva gola nesavladivom Gigiju Buffonu. A kolike su im šanse da nešto takvo uspiju, najbolje opisuje stanje na kladionicama. Uložite li 1000 kuna na prolazak Talijana, kladionica će vam isplatiti 960 kuna. Dakle, dobijete okladu, a izgubite 40 kuna. Tim se pretjerano ne zamara Kylian Mbappé (19). Mlada zvijezda Monaca svjesna je težine izazova, ali i spremna na njega: - Imali smo čudan put, od kvalifikacija do polufinala Lige prvaka. Možemo i preko Juvea. Kad s 18 godina igraš na tako visokoj razini, i kad se uz tvoje ime vežu cifre od stotinjak milijuna eura, onda te nikoga i ničega nije strah. Pa ni velikog Buffona, koji nije primio gol u Ligi prvaka od studenog 2016. - Znam da je on jedan od velikana, on je čovjek koji stvara povijest, ali ja svaki dan treniram kako bih igrao i zabijao protiv najboljih - tvrdi Mbappé. S druge strane Gigi, čak i u 39. godini, nakon tisuću odigranih utakmica ne može sakriti emocije. - To je jedini trofej koji mi nedostaje. Bila bi to kruna moje karijere. Pamtim dva poraza u finalima kao da su bili jučer. Protiv Milana sam izgubio s 25, ali nisam se deprimirao. Govorio sam si: ‘Ima vremena’. Onda i poraz od Barçe... E pa nadam se da je to vrijeme došlo - kaže Gigi.  Njegov kolega na drugoj strani, Danijel Subašić, zapravo i ne smije primiti gol. To bi bio kraj za Monaco. Lakše reći nego učiniti. Na Subu će jurišati Higuaín, Dybala, Mandžo... Hrvatski reprezentativni napadač bio je strijelac za Bayern u finalu 2013. na Wembleyju protiv Borussije Dortmund (2-1). - Imamo mi Mbappéa, on juriša ‘kao na motoru’. Taj nema respekta na terenu - kaže Suba.  Cilj su ostvarili, sad idu po čudo. 