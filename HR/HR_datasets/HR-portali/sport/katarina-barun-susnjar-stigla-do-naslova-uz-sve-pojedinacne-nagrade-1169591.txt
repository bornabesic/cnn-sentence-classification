Katarina Barun Šušnjar, hrvatska odbojkaška reprezentativka, u 33. godini osvojila je s Novarom naslov prvaka Italije. U finalu protiv Modene sve je bilo gotovo u četiri utakmice. Nakon što je Novara izgubila prvu utakmicu finala doigravanja u Modeni, nanizala je tri pobjede. U sve četiri utakmice Katarina Barun Šušnjar bila je najbolja pojedinka. Ne samo svog sastava već i finala. U četiri susreta osvojila je ukupno 71 bod, ili 17,75 po utakmici. Za ovakav učinak dobila je posebnu nagradu kao MVP finalne serije. – Dobila sam lijep pehar sa zlatnom loptom – rekla je Katarina. Baš od pravog zlata? – Ma ne. Ali nema veze. To je jedan od dražih trofeja – istaknula je. Ima li u stanu mjesta za sve te silne pehare? – Uh, već je postalo tijesno. Ali, suprug i ja kupili smo nedavno stan u Zagrebu i tu ću napraviti jedan poseban ormar za sve te pehare. Bit će to moj kutak s trofejima koje sam osvojila u karijeri. Novara je prvi put postala prvak Italije, a vi ste konačno osvojili talijansko prvenstvo? – Istina. Čak šest puta Novara je igrala u finalu doigravanja do ove godine i svih šest puta su izgubili. U klubu su mislili da će se taj urok nastaviti, ali mi smo rekle da je bilo dosta drugih mjesta. Možda će zvučati da smo uvjerljivo osvojile naslov, no prve tri utakmice bile su prilično neizvjesne. Tek ova zadnja bila je rezultatski bez uzbuđenja – kaže Katarina. Šteta što naslov niste uspjeli proslaviti u svojoj dvorani... – Nema veze. Veći je gušt osvojiti naslov u najpoznatijoj odbojkaškoj dvorani na svijetu, u Modeni. Kako je Novara udaljena tek dva i pol sata od Modene, bilo je puno naših navijača na toj četvrtoj utakmici. Došla je i kompletna uprava kluba i sponzori pa smo svi zajedno slavili do pet ujutro. Kakvi su daljnji planovi? – Prvo se moram dobro, dobro odmoriti. Završnicu lige i doigravanja igrala sam stalno pod tabletama i injekcijama protiv bolova. Imam problem s koljenom. Ne znam kakve još sve obaveze imam u klubu, ali voljela bih što prije otići doma. Hoću li se počastiti nekim putovanjem? Ne znam. Ovisi o puno toga. Moram razgovarati s čelnicima Saveza i izbornikom Aksentijevićem. Dobila sam poziv za reprezentaciju, ali nisam sigurna bih li mogla ići na baš sve pripreme – istaknula je Katarina. 