Hrvatski tenisač Borna Ćorić nadoknadio je set zaostatka te nakon dva i pol sata borbe svladao 27. tenisača svijeta, Španjolca Alberta Ramos-Vinolasa sa 4:6, 6:4, 6:4 u prvom četvrtfinalnom dvoboju ATP turnira u Marrakechu.  Ćorić je loše započeo meč, potpuno prepustivši inicijativu ljevorukom Španjolcu koji je to iskoristio za prvi 'break' već u trećem gemu. To je bilo dovoljno Ramos-Vinolasu za osvajanje prvog seta. No, početkom drugog seta situacija se počela popravljati za 20-godišnjeg Zagrepčanina. Prvim 'breakom' u meču za 2-0 došao je do prednosti koju je držao do petog gema, kad je Španjolac vratio izgubljeno. Ćorić je u desetom gemu stigao do novog 'breaka', što je značilo i odluku o pobjedniku u trećem setu. U njemu je hrvatski tenisač bio daleko bolji, konkretniji i agresivniji, što je pogotovo došlo do izražaja u posljednja dva gema u kojima je izgubio svega jedan poen i nakon dva i pol sata borbe iskoristio prvu meč-loptu za pobjedu 4:6, 6:4, 6:4 i proboj u polufinale na turniru na kojem je prije godinu dana stigao na korak do naslova. No, tada ga je u finalu zaustavio Argentinac Federico Delbonis. Ćorić će u polufinalu igrati protiv 23-godišnjeg Čeha Jirija Veselog (ATP - 53.) koji je bio bolji od 35-godišnjeg Talijana Paola Lorenzija (ATP - 37.). Borna je dosad Veselog svladao u oba meča, posljednji put prije godinu dana na istom ovom turniru, također u polufinalu. 