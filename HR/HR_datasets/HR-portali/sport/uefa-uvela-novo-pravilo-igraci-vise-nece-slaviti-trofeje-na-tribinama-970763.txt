EUROPSKA nogometna federacija (UEFA) pod vodstvom Slovenca Aleksandra Čeferina uvela je još jednu novost. Pobjednicima europskih natjecanja pehar će se dodijeliti na terenu, a ne kao do sada na tribini. Ova odluka vrijedit će za sva klupska i reprezentativna natjecanja u muškoj i ženskoj konkurenciji koja su pod Uefinom kapom. "Nogometni teren je mjesto na kojemu bi igrači trebali slaviti svoje uspjehe. Smisao je da čelnici silaze na teren s tribina kako bi odali čast igračima," kazao je Čeferin. Na taj način pružit će se prilika da svi gledatelji na stadionu imaju pravi pogled i jasnu sliku veselja osvajača titule. "Izgrađena su i posebna postolja čije sklapanje će trajati manje od pet minuta," poručili su iz Nyona. Prijašnjih godina pobjednici Lige prvaka i Europske lige, kao i pobjednici europskih prvenstava medalje i pehar dobivali su na tribinama. Kako to izgleda u stvarnosti, vidjet ćemo uskoro jer slijede tri finala europskih kupova. U finalu Europske lige 24. svibnja u Stockholmu igrat će Ajax i Manchester United, 1. lipnja u Cardiffu je finale Lige prvakinja između Lyona i PSG-a, a 3. lipnja također u Cardiffu bit će finale Lige prvaka između Juventusa i Real Madrida.