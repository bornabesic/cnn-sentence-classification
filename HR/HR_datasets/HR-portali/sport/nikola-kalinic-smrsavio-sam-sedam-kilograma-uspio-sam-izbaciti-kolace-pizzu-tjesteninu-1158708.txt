Bio je studeni 2005. godine, a Ćiru Blaževića, tadašnjeg trenera Hajduka, oduševio je jedan junior kluba s Poljuda. – Kako ovaj klinac dribla, svi se odbijaju od njega iako mu je tek 17 godina. Odsad će igrati za prvu momčad – oduševljeno je rekao Ćiro Blažević. A taj klinac bio je Nikola Kalinić, danas 29-godišnjak koji je prekjučer u Maksimiru sjajnim golom srušio Ukrajinu (1:0). Bio je to Kaliniću već 21. gol ove sezone, 19 je zabio za Fiorentinu, a dva za Hrvatsku (Kosovu i Ukrajini). Kalinićeva najefikasnija sezona u karijeri prisilila je izbornika Čačića da žrtvuje Mandžukića i stavi ga na lijevi bok te da šansu Nikoli. A Solinjanin je priliku iskoristio te odgovorio svima onima koji misle da on ne može biti prva špica kockastih. – Kalinić je pokazao golgetersku genijalnost, udario je volej iz okreta, nije dopustio lopti da padne. Čestitam Čačiću što je bio hrabar i stavio ga u špicu umjesto Mandže – rekao je Ćiro te dodao: – No, junaci utakmice protiv Ukrajine nisu samo Kalinić i Čačić, već i naša policija, vlast, koja je prekjučer doživjela afirmaciju. Orepića inače baš ne volim, ali kao ministar policije sjajno je obavio posao i osigurao odličnu atmosferu na tribinama u Maksimiru. U Hajduku bacio traku No, vratimo se na Kalinića, koji je u karijeri naučio do vrha doći težim putem. Nisu mu vjerovali ni u matičnom Hajduku. Iako mu je Ćiro već kao 17-godišnjaku predvidio veliku karijeru, na Poljudu su ga dvaput slali na posudbe. Prvo je polusezonu proveo u Puli, a potom u Šibeniku. – Sjećam se da sam ga zapazio na dvoranskom prvenstvu Hrvatske 2006. te poželio da dođe k meni u Istru. Imao je već na početku karijere tu pozitivnu drskost i sjajno je igrao okrenut leđima od vrata, a tako je i prekjučer zabio Ukrajincima – rekao je Krunoslav Jurčić, Kalinićev trener s početka karijere. Nakon kaljenja u Puli i Šibeniku, Kale se 2007. vratio u Hajduk, te odmah poečo zabijati kao od šale, što mu je donijelo poziv u reprezentaciju, ali i transfer u Blackburn. Dobio je Hajduk 7,5 milijuna eura od Engleza, što je i danas najveći transfer u povijesti splitskog kluba. A uz Hajduk ga veže i jedna neugodna situacija, koju su mu navijači splitskog kluba zamjerili. U uzvratnoj utakmici finala Kupa na Poljudu protiv Dinama, u 20. minuti isključen je vratar bijeliuh Balić, a trener Robert Jarni je zbog toga s terena odlučio povući Kalinića, kojem se to nije nimalo svidjelo pa je prolazeći kraj klupa glasno viknuo “Zašto ja?” te bacio kapetansku traku Jarniju pod noge. Dugo je trebalo da navijači Hajduka oproste Hajdukovoj devetki taj čin... U Blackburnu nije ostavio značajan trag, a u reprezentaciju se vratio zahvaljujući sjajnim igrama u svom sljedećem klubu Dnipru, gdje je postao i prvi Hrvat koji je zabio gol u finalu Europske lige. Igrama u Fiorentini, u koju je došao u ljeto 2015., pokazao je da je igrač za velike klubove i jednu od najjačih liga svijeta, Serie A. Oduševio je u dresu viola već u prvim utakmicama, a postigao je i hat-trick Interu na San Siru. I od tada ne staje, zabija kao od šale u serijama. Za sve one koji misle da Kalinić nije dostojan da bude prva špica kockastih, evo i jedan podatak. U 45 nastupa za kockaste zabio je 14 golova u 1425 minuta na travnjaku, što znači da je zabijao svaku 101 minutu. Usporedbe radi, Davor Šuker je za kockaste gol zabijao svakih 125 minuta. Prehrana poput Đokovićeve Kalinić kaže da ga je preporodio prelazak na bezglutensku prehranu prije dvije godine. – Želio sam skinuti nekoliko kilograma i pokušao sam s bezglutenskom hranom. Kilograme sam istopio bez problema. Malo je nezgodno živjeti u Italiji, a ne jesti tjesteninu, ali uspio sam izbaciti kruh, krumpir, kolače, pizzu, tjesteninu... i zaista se sjajno osjećam – izjavio je Kalinić, kojemu je sada prehrana slična prehrani drugog tenisača svijeta Novaka Đokovića. >>Hrvatska u Estoniji bez petorice maksimirskih startera, priključuju se Perišić i Ćorić >>Maksimirom je odjekivalo 'U boj' i 'Zovi, samo zovi', a navijači nisu napravili ni jedan incident >>Hrvatski junaci presretni: Svaka čast gledateljima, bili su sjajni! To nam treba i ubuduće 