Foto: Screenshot SVE je spremno za veliko finale hrvatskog Kupa između Dinama i Rijeke, koji će se u srijedu od 20:15 sati boriti za drugi trofej ove sezone. Momčad Matjaža Keka osvojila je povijesni naslov prvaka Hrvatske i želi pobjedom u Varaždinu stići do duple krune.  "Veliki je privilegij igrati finale Kupa. Naša želja je jasna, pamte se pobjednici. Znamo kakav nas protivnik sutra očekuje, vidjeli smo to u subotu. Iza nas je teška sezona, ali uz nas su veliki motiv i želja, uz svo poštovanje prema protivniku. Učinilo bi me presretnim da ambijent bude krasan i da to bude jedna dobra reklama za hrvatski nogomet", naglašava trener Matjaž Kek.   Jedan od najboljih igrača momčadi s Rujevice, Mario Gavranović, nije nastupio prije nekoliko dana u porazu 5:2 na Maksimiru, ali je sada spreman i vjeruje kako ćemo sutra gledati drukčiju Rijeku nego što je to bilo u Zagrebu.  "Svaki igrač se raduje ovakvoj utakmici, dvije najbolje momčadi u finalu Kupa Hrvatske. Dobro smo pripremljeni, želimo poboljšati svoju igru u odnosu na subotu i odnijeti i ovaj pehar u Rijeku", zaključio je Gavranović.