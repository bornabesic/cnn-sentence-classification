JUVENTUS je pobjedom nad Lazijom (2:0) treći put uzastopno osvojio talijanski kup, a Mario Mandžukić po tko zna koji put osvojio je srca navijača Juventusa i talijanskih novinara. Samo tri dana prije velikog kup finala na Olimpicu, Mandžukića je u prvenstvenom derbiju na istom mjestu ozlijedio Romin kostolomac Daniele De Rossi.  Navijači Juventusa strepili su da osim utakmice (1:3) nisu izgubili i najborbenijeg i najomiljenijeg igrača, osobito zbog toga što je dan prije finala trener Allegri najavio kako je Mandžin nastup dvojben zbog ozljede leđa, a na dan utakmice za trofej talijanski mediji najavili su da neće igrati. Finale ipak nije moglo proći bez Mandžukića. Neuništivost je dokazao trpljenjem dvostruke boli. Osim što je od početka igrao s bolnim leđima, krajem prvog poluvremena sudario se s Bastosom i pao na teren ošamućen, dok mu je iz arkade lila krv. Izašao je iz igre, a navijači i novinari očekivali su da se neće vratiti u drugom poluvremenu, odnosno da on i Allegri neće riskirati s do kraja načetim igračem prije ključnih utakmica sezone; protiv Crotonea za osiguranje talijanskog naslova i finala Lige prvaka s Realom. Ali Mandžukić se vratio na terenu u nastavku sa šavovima na ranjenoj glavi te igrom, borbenošću i požrtvovnošću po tko zna koji put oduševio talijansku javnost. Još više fascinira Mandžukićev učinak u takvom stanju. Najbolji branič među napadačima oduzeo je čak osam lopti, najviše od sviju igrača na terenu. Sjajno postignuće i da je bio u top formi, neozlijeđen i protiv slabijeg suparnika, a posebno kada znamo da je ovo uradio protiv vrhunskog protivnika u velikoj borbi za trofej te ozlijeđen i krvav "od struka naviše."