Bilo je mnogo djece, prekrivene krvlju, plakala su. Morao sam izvlačiti čavle iz njihovih ruku, i iz lica male djevojčice, kazao je beskućnik iz Manchestera Steve Jones, i objasnio kako je pomogao jer 'ne bi mogao živjeti sa sobom da se okrenuo i otišao. On je postao heroj nacije nakon što je bez imalo razmišljanja priskočio je u pomoć ozlijeđenima u terorističkom napadu na koncertu Ariane Grande. Njegov veliki čin prepoznao je West Ham Slavena Bilića i odmah krenuo u potragu za njim. Gazde 'čekićara' David Sullivan i njegov sin Dave rade na planu da mu sljedećih šest mjeseci plaćaju stanarinu, kao i na tome da mu omoguće novu odjeću i priliku za zaposlenje. - Dave i ja smo jako impresionirani hrabrošću koju je Steve pokazao, kao i hrabrošću svih onih koji su požurili u pomoć u tom groznom trenutku. To je bio užasan događaj, ali Manchester je pokazao kako ima hrabre ljude. Steve je jedan od stotine ljudi koji nisu mislili na sebe u toj situaciji, nego su krenuli pomoći ozlijeđenima - rekao je David Sullivan. Nakon što su pronašli junaka Stephena, krenuli su mu promijeniti život na bolje. - U kontaktu smo sa nekoliko udruga iz Manchestera i poslat ćemo im novca za Stevea koliko god mu bude trebalo za normalan život. On zaslužuje šansu za napredak u životu nakon nesebičnog i herojskog čina. Mnogima je pomogao - smatra Slavenov gazda.