U posljednjoj utakmici osmog kola 1. HMNL u fenomenalnoj atmosferi u Kutiji šibica igrao se veliki derbi između Futsal Dinama i Split Tommyja, a puni plijen odnijeli su gosti koji su slavili s 3:2 i tako postali prvi pratitelji Nacionala.  Gosti su poveli u sedmoj minuti, gol je zabio Jesus Rodriguez Cruz, ali samo minutu poslije Kristijan Grbeša je izjednačio. Početkom nastavka Jesus Rodriguez Cruz zabija svoj drugi gol, da bi u 28. Saša Babić zabio za 3:1. Četiri minute prije kraja Davor Kanjuh smanjuje na 2:3 i vraća neizvjesnost, ali do kraja susreta Dinamo nije uspio izjednačiti. Vrijedi spomenuti i situaciju iz posljednje sekunde utakmice kada je Jukić nesportskim potezom s klupe omeo Horvata u izvođenju auta, ali suci to nisu vidjeli. Uz to, domaćin tvrdi da mu nije priznat regularan pogodak, ali na kraju će se ipak morati pomiriti s prvim porazom u sezoni koji će mu teško pasti. Dinamo je, naime, želio pokazati da će ove sezone upravo on biti prava prijetnja Nacionalu, ali poraz kod kuće od Splita na njih će ostaviti trag. Dodajmo da je u subotu Uspinjača s 2:1 pobijedila Potpićan, a Vrgorac s 5:1 MNK Brod 035. U petak je Osijek pobijedio Alumnus 4:1, a Novo Vrijeme slavilo je u Solinu 7:5. Nacional je zbog Lige prvaka svoju utakmicu protiv Squarea odigrao još ranije, završilo je 2:2. Nacional je vodeći s 22 boda, Split ima bod manje, a Novo Vrijeme i Dinamo imaju po 19 bodova... 