Ivan Rakitić zabio je prvi gol ove sezone. Dogodilo se to drugom kolu španjolskog prvenstva na gostovanju Barcelone kod Athletic Bilbaa (1:0) Arda Turan je u 21. minuti nabacio, a hrvatski reprezentativac lijepo skočio i glavom proslijedio loptu u mrežu. Bio je to jedini gol na utakmici pa je Barcelona tako upisala drugu pobjedu u prvenstvu. U ranije odigranoj utakmici Las Palmas je s 5:1 svladao Granadu i zasjeo na vrh ljestvice. Bivši mladi hrvatski reprezentativac Marko Livaja bio je asistent kod drugog pogotka za Las Palmas, koji je glavom postigao Kevin-Prince Boateng. Livaja je igrao do 72. minute, kad ga je zamijenio strijelac posljednjeg pogotka za Sergio Araujo. Livaja je u 22. minuti zaradio žuti karton zbog simuliranja. >> Zidane: Luka Modrić je po pripremljenosti iza ostalih igrača Hrvatski napadač Andrej Kramarić igrao je 79 minuta za Hoffenheim koji je u susretu 1. kola njemačkog nogometnog prvenstva na svom terenu odigrao 2:2 (0:0) protiv RB Leipziga, te je sudjelovao u prvom pogotku svoje momčadi. Hoffenheim je poveo u 55. minuti iz gužve u kaznenom prostoru gostiju koja se stvorila nakon kornera. Lopta se odbila na nogu Lukasa Ruppa koji je pucao sa 10-ak metara, ona je na putu prema golu dodirnula Kramarića koji je stajao ispred vratara Leipziga, promijenila smjer i odsjela u mreži. Ipak, pogodak je za sada pripisan Ruppu. Gosti iz Leipziga vrlo brzo su poravnali golom Dominika Kaisera (58), da bi u samoj završnici postignuta još dva gola. Hoffenheim je ponovno poveo preko Marka Utha (83), da bi konačnih 2:2 postavio Marcel Sabitzer (89). U prvoj utakmici nedjeljnog programa Hertha je u Berlinu svladala Freiburg sa 2:1 (0:0). Domaći su poveli pogotkom Vladimira Daride (62), da bi se rezultat dva puta mijenjao u sudačkoj nadoknadi. Nicolas Hoefler (90+3) je donio radost gostima, ali ih je vrlo brzo rastužio Julian Schieber (90+5). (Hina) 