Ivica Olić najbliži je ostanku u Njemačkoj. Nakon što je na kraju prošle sezone napustio HSV, 36-godišnji hrvatski napadač slobodan je igrač, a njemački Bild piše da bi mogao završiti drugoligašu München 1860. Olić je nedavno odbio ponudu češke Mlade Boleslav, a pregovori sa zehcigerima su u tijeku. I Šuker igrao za zehcigere U Münchenu je Ola već igrao od 2009. do 2012., ali tada je nosio dres gradskog rivala Bayerna. “Iz Münchena 1860 proteklih su tjedana otišli napadači Rubin Okotie i Stephan Hain, a bivši hrvatski reprezentativac bio bi idealno rješenje”, ističe Bild. Dres zehcigera već su nosili Hrvati, tamo su bili Davor Šuker, Marin Tomasov, Filiš Tapalović, Željko Perušić... U Njemačku bi, ali u Bundesligu, mogao Alen Halilović. Iako je jučer bio na Enriquevoj prozivci u Barceloni, plavokosi veznjak napustit će uskoro katalonski klub, a jedan od zainteresiranih je i HSV, gdje bi se pridružio Hrvatu Ivi Iličeviću. Vjerojatni dolasci Pjace i Higuaina u Juventus sigurno bi utjecali na status Maria Mandžukića u Juventusu. I zbog toga nisu bez osnove tvrdnje Engleza da Hrvata žele neki engleski klubovi, među ostalim i West Ham našeg Slavena Bilića. Mandžo je Biliću bio jedan od ključnih igrača dok je bio hrvatski izbornik, pa je taj transfer moguć. No, pitanje je ima li West Ham 20-ak milijuna eura koliko bi tražila Stara dama. Velikani stoje u redu Real Madrid pak traži igrača koji bi za dvije-tri sezone zamijenio našeg Luku Modrića. Glavni kandidat je Andre Gomes, 23-godišnji portugalski reprezentativac. Iako Valencija za svog veznjaka traži 65 milijuna eura, Marca tvrdi da su ga Realu spremni prodati za 50 milijuna eura, uz dodatnih 5-10 milijuna bonusa tijekom sljedeće četiri godine. Interes za Gomesa pokazali su još Barcelona, Juventus, Manchester United, PSG i Chelsea. 