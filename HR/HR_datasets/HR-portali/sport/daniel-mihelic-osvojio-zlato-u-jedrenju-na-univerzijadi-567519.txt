Foto: Cropix  HRVATSKI jedriličar Daniel Mihelić osvojio je zlatnu medalju u Laseru na Univerzijadi 2011., koja se ovih dana održava u kineskom Shenzenu.   Mihelić je nastavio tako niz sjajnih rezultata hrvatskog jedrenja ove godine s medaljama na svim naznačajnijim natjecanjima, od Svjetskih kupova, preko Europskog prvenstva do ovog natjecanja. Danielovo zlato zasad je jedina hrvatska medalja u Shenzenu. Ivan Taritaš je zauzeo peto mjesto.  Regata je u Shenzenu počela 16. kolovoza, format natjecanja je bio uobičajeni za olimpijske discipline, deset plovova + plov za odličja. Daniel Mihelić i Ivan Taritaš ovoga su puta bili jedini jedriličari u sastavu hrvatske misije, zbog testne Predolimpijske regate u Weymouthu koja je završila samo tri dana prije početka nadmetanja u Shenzenu. Da su se datumi drugačije posložili mogli smo imati predstavnike u ženskom Laser Radialu i 470, gdje bi naše jedriličarke sigurno također jedrile za medalje.  Od prvog dana naši su kormilari u Laseru izvrsno startali, pogotovo Mihelić. Prva dva dana natjecanja bio je drugi, trećeg dana je preuzeo vodstvo koje je zadržao do kraja. Malo nervoze unio je drugi penal četvrtog dana regate zbog kojeg se morao povući iz jednog plova i time zaradio kaznene bodove, međutim Daniel je bio maksimalno koncentriran i nije dao da ga ništa pomakne s puta prema medalji. "Uoči Univerzijade nadao sam se medalji, ali znao sam da neće biti lako. Uvjeti za jedrenje su bili jako teški, slab i promijenjiv vjetar, s visokom temperaturom zraka i vrlo visokim postotkom vlage, tako je doista bilo teško. U današnji plov za odličja sam ušao s 11 bodova prednosti ispred Njemca Maltea Kamratha. Plan je bio biti blizu njega, i ući ili ispred ili neposredno iza. Plan sam uspio ostvariti, Kamrath je bio drugi, a ja četvrti, što mi je bilo više nego dovoljno za zlato. Inače, Univerzijada je predivno iskustvo, odličan je osjećaj biti ovdje sa svim ovim sportašima", rekao je prezadovoljni Daniel. Ivan Taritaš je zauzeo peto mjesto, bio je vrlo blizu osvajanja medalje, nažalost diskvalifikacija radi preuranjenog starta jučer u desetom plovu udaljila ga je od postolja. Ostao je na pet bodova do bronce, danas je u plovu za odličja bio treći. Daniel Mihelić je student ekonomije u Rijeci, a Ivan Taritaš strojarstva u Zagrebu. Naši kormilari putuju kući 24. kolovoza, u Hrvatskoj ih očekujemo 25. kolovoza.