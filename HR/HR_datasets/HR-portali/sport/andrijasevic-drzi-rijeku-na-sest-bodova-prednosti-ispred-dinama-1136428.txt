U 20. kolo Prve HNL Riječani su pobijedili Istru sa 1:0 i na odmor do proljetnog dijela prvenstva odlaze mirni, s lijepom bodovnom prednošću nad Dinamom. Jedna se želja Matjažu Keku, treneru Rijeke, ispunila, druga baš i nije. Naime, Rijeka je pobijedila Istru 1961 i tako zadržala prednost u odnosu na drugoplasirani Dinamo, tih šest bodova 'viška' lijepi su kredit za proljetni nastavak. Tako je Dinamo bio na smo tri boda zaostatka samo oko sat vremena nakon što je pobijedio Hajduka u Poljudu. No, Kek je, uz pobjedu, poželio i punu Rujevicu za oproštaj od polusezone, a to se nije dogodilo, oko 3500 gledatelja došlo je ispratiti jesenskog prvaka na zasluženi odmor pa tako poruka kluba na reklamnom panou – kako se tekma kod kuće igra 18 puta a ne samo kada je derbi, baš nije naišla na plodno tlo. Rijeka je u utakmicu ušla autoritativno, željela je što prije riješiti susret s Puljanima, pritiskala je, imala je i dosta poluprilika, ali nije uspijevala zabiti sve do 37. minute. Tada je Vešovića na lijevoj strani uzeo loptu, 'izvozao' Georgijeva i povratnom loptom na pet metara pronašao usamljenog Franka Andrijaševića koji je postavio nogu i dosta sretno pogodio mrežu. Istra nije uspjela ozbiljnije zaprijetiti u tom prvom dijelu, uostalom, imala je samo jedan udarac prema vratima Prskala, dok je Rijeka pokušavala deset puta, uz 76 posto posjeda lopte. U nastavku je Rijeka igrala u nižoj brzini, ali je mirno kontrolirala utakmicu, osim u 76. minuti kada je Solomon (igrač Rijeke na posudbi u Istri) bio sam pred Prskalom, a vratar Rijeke spasio dva boda, te kada je Prskalo obranio udarac Bertoše. Sada se Rijeka može zadovoljno odmarati, slagati karte za pripreme, kadrovsku križaljku i nastavak sezone u koju prvi put ulazi kao favorit za naslov prvaka. Barem tako kažu kladionice. 