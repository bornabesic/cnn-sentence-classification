Predsjednik Juga Lukša Jakobušić rekao je da je skupina dosta jaka, ali da je Jugu mjesto na 'Final Six-u", nakon što su europski vaterpolski prvaci doznali da će u sljedećoj sezoni Lige prvaka igrati protiv Pro Recca, Barcelonete, Partizana i još dvije momčadi iz kvalifikacija.  Jugaši su izbjegli domaćina Szolnoki u skupini A u kojoj se još natječu Spandau 04, Olympiakos, Olympic Nica kao i pobjednici kvalifikacijskih utakmica pod šifrom D i B. Na 'Final Six' će se plasirati tri najbolje momčadi iz skupine B, a iz skupine A, domaćin te još dvije najuspješnije momčadi. - Izbjegli smo Szolnoki koji je domaćin, a s ovom ekipom, na ovom nivou ne možemo reći da nam je svejedno, ali trebali bi proći. Grupa je jaka jer su s nama tri zadnja osvajača Lige prvaka. Trenutno ne znamo tko će biti na petom i šestom mjestu u skupini, odnosno tko će biti pobjednici kvalifikacijskih utakmica A i C. Kvalifikanti su jaki ove godine, ali nama je mjesto na Final Six-u - rekao je Jakobušić te dodao kako će se za preostala četiri mjesta u skupinama natjecati tridesetak klubova kroz tri kvalifikacijska ciklusa. Imena ekipa koja će zauzeti prazna mjesta u skupinama glavnog turnira doznat će se 9. studenog, kada se igraju uzvratne utakmice trećeg, posljednjeg kruga kvalifikacija. Prvo kolo Lige prvake na rasporedu je 30. studenog, a Final Six se igra od 25. do 27. svibnja 2017. godine. U Dubrovniku su izvučene i skupine LEN Eurokupa. Zagrebačka Mladost je u skupini A s francuskim Montpellierom i Pays D'Aix Natationom te ruskim Šturnom 2002. U skupini B su mađarski FTC, njemački Bayer Uerdingen i splitski POŠK. Skupinu C čine talijanski Napoli, crnogorski Primorac, mađarski BVSC Zuglo te SK Hornets iz Slovačke. U skupini D su ruski Kinef Kiriši, talijanski  Posillipo, njemački OSC Postdam te španjolska CN Terassa. Prva kvalifikacijska runda za Eurokup igra se od 14. do 16. listopada. 