Ako je netko pomislio da će Serena Williams biti darežljivija prema svojoj 15 mjeseci starijoj sestri Venus, onda se grdno prevario. U sestrinskom finalu Australian Opena milosti nije bilo ni za koga, pucalo se iz najjačih oružja, ali nakon 84 minute pobjednica nije bila neočekivana: Serena je dobila sa 6:4, 6:4 i (još jednom) ušla u povijest! Court 24, Serena 23, Steffi 22 Mlađoj od sestara Williams to je, naime, 23. Grand Slam naslov u karijeri (sedmi u Melbourneu), pa je tako prestigla legendarnu Njemicu Stefi Graff (22) i izdvojila se na prvom mjestu po broju osvojenih velikih turnira u tzv. open eri. Ispred nje je još samo Australka Margaret Court koja ima jedan GS naslov više, ali je ona trofeje osvajala i prije 1968. godine. Ne samo to, Serena će se u ponedjeljak vratiti na prvo mjesto WTA liste i s 35 godina i četiri mjeseca biti najstariji broj jedan ženskog tenisa u povijesti. Ženski finali, posebno na Grand Slam turnirima, uvijek su nabijeni emocijama, uvijek je tu više suza i smijeha nego kod tenisača, ali sestre Williams otišle su najdalje. Ono što su one govorile nakon meča kao da je napisao neki scenarist, ali sestre ipak nisu glumile, vidjelo se da govore iz srca. - Hvala Bogu za život, hvala mu na prilici da budem ovdje i sada, sretna sam što sam mogla igrati pred ovom divnom publikom. Serena Williams, to je moja mlađa sestra... - zastala je na trenutak Venus i zaplakala, nakon čega je dobila ovacije publike i veliku podršku. - Čestitam ti na 23. Grand Slam naslovu - nastavila je Venus - tijekom karijere imala sam i neke čudne poraze od tebe, ali bilo je sjajno imati te za rivalku. Kad ja nisam nešto mogla osvojiti, tu si bila ti. Nevjerojatno se ponosim tobom... Ali gdje je ona nestala? - zapitala se Venus, a potom, kad je ugledala Serenu, dodala: - Bilo je teško danas igrati protiv tebe, volim te! Potom se na postolje popela Serena i rekla: - I ja ću reći: hvala Bogu! Vodio me kroz ovaj turnir, a nije mi bilo lako. Igrala sam i molila se. Čestitam Venus, ona je fantastična osoba, ali nema šanse da me stigne po broju osvojenih trofeja (49 - nap. a.) - našalila se mlađa sestra. Serena sve bliže Federeru - Da nije bilo Venus, ne bih ništa osvojila, ona je moja inspiracija da budem najbolja tenisačica i postižem ovakve pobjede. Vratila se tenisu na pravi način i želim joj da još dugo igra vrhunski... Uh, mogla bih govoriti bez prestanka, želim što dulje ostati ovdje jer prošle godine nisam imala priliku govoriti s ovog mjesta - napomenula je Serena koja je u Melbourneu osvojila 72. turnir u karijeri u pojedinačnoj konkurenciji (95., ako se pridodaju i parovi) te u finalu postigla 783. pobjedu. S 3,7 milijuna australskih dolara osvojenih u Melbourneu (oko 19,5 milijuna kuna), Serena se još za korak približila iznosu od 100 milijuna USD zarade od turnirskih nastupa (trenutačno je na 84,5 milijuna), što je prije bilo nezamislivo za bilo koju tenisačicu. Za usporedbu, Serenin pandan u muškom tenisu Roger Federer danas lovi 1087. pobjedu u karijeri, 18. Grand Slam naslov, ukupno 89. turnir a preskočit će i iznos od 100 zarađenih milijuna USD bez obzira na ishod današnjeg finala.