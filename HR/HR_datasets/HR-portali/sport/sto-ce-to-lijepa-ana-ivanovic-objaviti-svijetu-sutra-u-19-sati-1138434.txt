Ana Ivanović, jedna od najljepših sportašica svijeta, stalno je u središtu medijske pozornosti. Nekoć je oduševljavala svojim teniskim majstorijama i vrhunskim rezultatima koji su je doveli do prvog mjesta na WTA ljestvici, a danas se u prvi plan više ističu njezin izgled i brak s poznatim nogometašem Bastianom Schweinsteigerom. Tenisačica iz Srbije iznimno je popularna na društvenim mrežama pa je zbog toga i prilično aktivna, a i na taj način privlači veliku pozornost. Jednom današnjom objavom pobudila je maštu brojnim obožavateljima. – Dragi prijatelji i fanovi, nešto bih željela podijeliti sa svima vama. Budite na mojem Facebook profilu sutra u 19 sati i pratite stream. Vidimo se sutra – napisala je Ivanović. Naravno, odmah su krenula nagađanja, a najviše je onih koji misle da će objaviti kraj karijere. Podsjetimo, nedavno je rekla da zbog ozljede neće nastupati do kraja ove sezone, a to je mnogima dalo povoda da misle kako će sada objaviti konačni kraj. No, ima i puno onih koji su uvjereni da će objaviti da je trudna. O čemu se točno radi, saznat ćemo sutra... 