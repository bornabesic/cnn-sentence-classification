Ruke u zraku, suze u očima, ponos, usklik oduševljenja. Tako je završila prošlogodišnja biciklistička Utrka kroz Hrvatsku u kojoj je iznenađujuće slavio naš vozač Matija Kvasina. A u utorak je Kvasina, zajedno s preostalih 159 biciklista iz 20 momčadi, krenuo u borbu za novi naslov. Kvasini neće biti lako obraniti naslov, jer protiv sebe ima, primjerice, i velikana svjetskog biciklizma Vincenza Nibalija (momčad Bahrain Media), ali i najboljeg hrvatskog vozača Kristijana Đuraseka (UAE Team Emirates). Poput Blanke i Sandre – Ponosan sam što uopće imam priliku braniti naslov. Spremio sam se jako dobro, mnogi od mene očekuju da obranim naslov, ali, iskreno, bio bih zadovoljan i s plasmanom u TOP 10 – rekao je 35-godišnji Kvasina i dodao: – Često se prisjetim te prošlogodišnje pobjedničke slike s Markova trga. Taj uspjeh će mi ostati zauvijek, kad god mi je teško, sjetim ga se i odmah sam bolje. Sretan je Kvasina što će se u svojoj zemlji boriti protiv čovjeka koji je osvajao sve tri najveće utrke – Tour de France, Giro i Vueltu. – Dolazak Nibalija neopisiva je stvar za Utrku kroz Hrvatsku. Pa Nibali je čovjek koji je obilježio svjetski biciklizam. Bilo bi lijepo pobijediti ga, no bit će jako teško – rekao je Kvasina i dodao: – Ova utrka je nemjerljiva za uspon našeg biciklizma, dat će poticaj mladima da se bave ovim teškim sportom. A status biciklizma u Hrvatskoj zasad i nije na nivou. Iako imamo dva vozača u najboljim svjetskim momčadima, Roberta Kišerlovskog i Kristijana Đuraseka, iako smo nekad imali Vladimira Miholjevića koji je čak 10 godina zaredom nastupao na Giru, sponzori, mediji i javnost nikada nisu do kraja “kliknuli” s biciklizmom. – Ova utrka samo je kotačić u tom procesu, još je puno posla pred nama da, primjerice, dostignemo nivo na kojem je slovenski biciklizam. Nije to proces koji se dogodi preko noći, no naši rezultati su sve bolji i to je pravi put. Atletiku su na naslovnice dovele Blanka i Sandra, nadam se da ćemo tako i mi biciklizam – kaže Matija, dečko iz Nove Gradiške s dugogodišnjim prebivalištem u Zagrebu. Trenira sa Sinkovićima – Znam da su se neki klinci počeli baviti biciklizmom i nakon moje prošlogodišnje pobjede. Potrebno je da imamo što više vozača u mlađim selekcijama, jer tako će lakše isplivati neki vrhunski. Narastao je interes i za mojom školom biciklizma koju vodim zajedno s prijateljem, a povećala se i prodaja bicikala zbog Utrke kroz Hrvatsku. To je ispravan put. No, vratimo se na ovogodišnju utrku kroz Hrvatsku, u kojoj će biciklisti u šest etapa proći 1043 kilometara. Vrhunac će biti uspon na vrh Biokova Sv. Jure, koji se nalazi na nadmorskoj visini od 1762 metra. – Odvezao sam ga već na treningu prije tri tjedna, ali ne punom snagom. Jako je težak, ubija ta duljina, to je skoro sat i 20 minuta kontinuiranog uspona. Sam uspon je baš neugodan, stalno su promjene ritma, stara je cesta, asfalt je grub, pa će to dodatno umarati sve vozače. Rekao bih da se radi o epskom usponu kakav imaju najveće utrke poput Gira i Tour de Francea. Bit će to vozačima poput Nibalija sjajna uvertira za ono što ih čeka uskoro na Giro d’Italiji – zaključio je Kvasina, koji inače treninge (biciklističke i treninge snage) često odrađuje i sa svojim velikim prijateljima, braćom Sinković. 