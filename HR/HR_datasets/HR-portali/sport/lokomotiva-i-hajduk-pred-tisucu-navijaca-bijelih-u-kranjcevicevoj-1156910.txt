Lokomotiva i Hajduk otvorili su 25. kolo MAXtv Prve HNL okršajem u Kranjčevićevoj, a unatoč tome što je domaćin bio bliže pobjedi završilo je s miroljubivih 0:0. Uvertiru utakmice obilježio je dolazak u Zagreb velikog broja navijača splitskog kluba iz cijele Hrvatske. Stiglo ih je oko tisuću (ukupno je bilo 2000 gledatelja). Torcidu je posebno motivirala kazna njihovom klubu nakon izgreda na jadranskom derbiju s Rijekom. Bijeli su kažnjeni s dvije utakmice bez publike te novčano sa 80 tisuća kuna. Zbog svega navedenog čelnici Lokomotive pobrinuli su se da u današnjem ogledu ne bude nikakvih smetnji za igrače, pa je u Kranjčevićevoj ulici bilo gotovo rekordno osiguranje. Prema dostupnim, ali neslužbenim informacijama, red na tribinama osiguravlo je 100-tinjak zaštitara, što je nekoliko puta veća brojka od uobičajene na prvenstvenim dvobojima Lokomotive! Obje momčadi dočekale su ovaj susret u promjenjivoj formi. Lokomotiva je u prva četiri proljetna kola upisala dva poraza, remi i pobjedu nad Osijekom, a Hajduk je remizirao sa Splitom i Rijekom, izgubio od Osijeka te pobijedio Istru. Nakon slabog prvog poluvremena, u kojem je vrijedno zabilježiti tek izlazak iz igre Hajdukovog kapetana Nižića nakon što ga je lopta pogodila u glavu, možda i ključan trenutak susreta dogodio se u prvoj minuti nastavka. Osječki sudac Ante Vučemilović Šimunović pokazao je drugi žuti karton Hajdukovom napadaču Futacsu zbog prekršaja na Rrahmaniju. Prvu opomenu Mađar je dobio u 25. minuti zbog udaranja laktom. Lokomotiva ipak nije uspjela iskoristiti brojčanu nadmoć već je dvaput pogodila gredu. Prvi puta u 52. minuti (Ivanušec), a potom i u 72. (Grezda). Još je u 81. minuti domaćin bio milimetar od pogotka, ali bijele je nakon udarca Grezde spasio vratar Stipica. Ovom neodlučenom ishodu najviše se mogu radovati trećeplasirani Osječani koji u slučaju pobjede nad Cibalijom mogu pobjeći Hajduku na četiri boda razlike. Tijek utakmice: LOKOMOTIVA - HAJDUK 0:0 90' Kraj utakmice! Završilo je bez pogodaka u Kranjčevićevoj, no Lokomotiva je bila bliže pobjedi. 88' Savvas je pucao iz slobodnjaka s 25 metara, no lopta odlazi za iznad grede 87' Erceg je bio u naletu, ali prekršajem ga je zaustavio Grezda i dobio žuti karton 81' Stipica spašava Hajduk! Grezda je opalio sa 17 metara, a lopta se od bloka u nezgodnoj putanji spustila pod gredu. Vratar bijelih ju je vrhovima prstiju uz mnogo muke izbio u korner 75' Igru napušta Ivanušec kojeg mijenja Ćorić 72' Druga greda Lokomotive! Lijepo su kombinirali Majer i Grezda, a potonji je sa sedam metara pogodio okvir gola 59' Carrillo je uveo Ohandzu umjesto Bašića! Hajdukov trener ovim potezom preuzeo je rizik jer želi sva tri boda 52' Greda Lokomotive! Grezda je prošao po desnoj strani i dao povratnu loptu za Ivanušeca koji ju šale u okvir gola 46' Hajduk je ostao s igračem manje! Isključen je Futacs! Mađarskom napadaču sudac Ante Vučemilović Šimunović pokazao je drugi žuti karton zbog prekršaja na Rrahmaniju 46' Počelo je drugo poluvrijeme! 45' Završilo je prvo poluvrijeme u Kranjčevićevoj! Bilo je to prilično nesadržajnih 45 minuta Lokomotive i Hajduka, nadamo se boljem nogometu u nastavku 34' Ivanušec je pucao s 20-ak metara, a lopta se od bloka odbila prema golu pa ju je Stipica u padu poslao u korner 29' Udarac Hamze s 20 metara odlazi metar pored gol 25' Prvi žuti karton na utakmici. Dobio ga je Futacs zbog udaranja laktom 23' Prva prilika Hajduka! Erceg je pucao iznad gola nakon povratne lopte Hamze 20' Hajdukov kapetan Nižić ipak ne može nastaviti ogled, umjesto njega ušao je Ismajli. Kapetansku vrpcu preuzeo je Vlašić 19' Blokiran je pokušaj Ivanušeca bit će korner za lokose 16' Nižić leži na tlu nakon što ga je lopta pogodila u glavu 10' Nema događanja na terenu, ali zato Torcida glasno bodri svoju momčad. U loži se pojavio i Dinamov trener Ivajlo Petev 1' Počeo je susret u Kranjčevićevoj LOKOMOTIVA: Šemper - Rrahmani, Majstorović, Kolinger - Grezda, Šunjić, Ivanušec, Rožman - Majer - Doležal, Cekici HAJDUK: Stipica - Tudor, Nižić, Ćosić, Kvesić - T. Bašić, Savvas, Hamza - Vlašić - Futacs, Erceg >>Za više sporta posjetite našu Facebook stranicu Večernji list - Sport >>Torcida dolazi u Zagreb: Lokomotiva pojačala osiguranje uoči utakmice s Hajdukom >>Hajduk: Znamo da žalba nema smisla, nama je najveća kazna nogomet bez publike 