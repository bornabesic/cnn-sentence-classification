Hrvatski gimnastičar Robert Seligman broncom na konju s hvataljkama u Cottbusu otvorio je novi ciklus turnira iz serije Svjetskih kupova. Osječanin je finale u Njemačkoj izborio kao najbolji u kvalifikacijama u četvrtak, a u subotu je sa 14,833 bodova stao na postolje pored jednog od najboljih konjaša svih vremena, zlatnog Mađara Krisztiana Berkija (15,766) i srebrnog Japanca Naoto Hayasake (15,000). "Mogu biti zadovoljan broncom budući da sam proteklih dana imao puno zdravstvenih problema, zbog viroze nisam ni trenirao, a umor je došao na naplatu. Želio sam biti bar na drugom mjestu ili eventualno jače ugroziti Berkija, ali nisam uspio. Bio sam dosta iscrpljen, ovo je bio moj maksimum danas", rekao je Seligman nakon finala u kojem je osvojio svoju treću medalju na Svjetskim kupovima ove sezone. Prije Cottbusa bio je srebrni u Dohi i Varni. U finalu partera naš drugi Osječanin, Andrej Korosteljev, zauzeo je sedmo mjesto sa 13,966 bodova, a slavio je Japanac Naoto Hayasaka (15,433) ispred Španjolca Miguela Zapate (15,166) i brončanog Slovenca Roka Klavore (14,900).