HRVATSKI judaši Bernard Azinović i Dominik Družeta su nakon dvije medalje u Čileu osvojili još dvije na Panameričkom kupu u Peruu. Prvog dana Azinović je osvojio broncu, a osim medalje, ostao je zapažen po izrazito atraktivnom bacanju (uchi-mata) svojeg protivnika Siccardija iz Monaca, koje se odmah proširilo društvenim mrežama. Dominik Družeta izdominirao je cijeli turnir, a o tome najbolje govori podatak da je na tatamiju proveo ukupno samo 111 sekundi. Najduže se borio u finalu, u kojem mu je za pobjedu nad Argentincem  trebalo "čak" 40 sekundi. Nakon superuspješne turneje po Južnoj Americi, hrvatski judaši vraćaju se u Hrvatsku. U Dubrovniku će 1. i 2. travnja nastupati na Europskom seniorskom kupu.