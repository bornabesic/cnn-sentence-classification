Danas u Poreču počinje 24. svjetsko prvenstvo srednjih škola u košarci. Igrat će se u Poreču (dvorane Intersporta, Veli Jože i Žatika) i Pazinu. Ukupno sudjeluje 60 sastava (32 u muškoj i 28 u ženskoj konkurenciji) iz 32 države i svi će pokušati prepoznati novog Darija Šarića ili Michaela Jordana. – Nakon što smo organizirali svjetska školska prvenstva u rukometu (Varaždin, 2012.) i futsalu (Poreč, 2016.), ovo svjetsko prvenstvo u Poreču je novi iskorak. Školski sport je iznimno bitan te činjenica da u našim aktivnostima u Hrvatskoj sudjeluje više od 100.000 učenika pokazuje važnost dodatnog poticanja i dovođenja tako jakih natjecanja u Hrvatsku – rekao je Hrvoje Čustonja, glavni tajnik Hrvatskoga školskog sportskog saveza (HŠSS), organizatora natjecanja. Hrvatsku će predstavljati prošlogodišnji prvaci, dubrovački gimnazijalci u muškoj te košarkašice 3. zagrebačke gimnazije u ženskoj konkurenciji. Nakon odustajanje od nastupa Gruzije, prema pravilima Svjetskoga školskog sportskog saveza (ISF), HŠSS kao domaćin natjecanja imao je pravo na izbor zamjene, pa su u Poreču i košarkaši 3. gimnazije iz Zagreba te košarkašice iz ekonomske škole u Šibeniku. Mušku sastav 3. gimnazije vodi trener Boris Gnjidić, bivši košarkaš s euroligaškim iskustvom, koji se bavi trenerstvom. – Zahvaljujem ravnatelju 3. gimnazije Martinu Oršoliću na pozivu, a velika mi je čast predstavljati školu, grad i državu. Kako sam i profesor u OŠ Žuti Brijeg, sada nakon profesionalne karijere, imam potpuno drugu perspektivu bavljenja sportom djece jer naglasak nije na profesionalizmu, nego na pozitivnom pristupu. Kada čovjek vidi koliko oni uživaju, vole treninge i natjecanja, bude zaista ispunjen – rekao je Gnjidić, u čijoj momčadi su perspektivni cibosi Tino Šebalj, Dino Bistrović, Lovre Maloča, Danko Branković i Borisov sin Lovro Gnjidić. Profesorica 3. gimnazije, Ana Čačić, i sama prvakinja Hrvatske u seniorskoj konkurenciji, bivša igračica Croatije, Medveščaka i Novog Zagreba, kaže kako imaju mladu žensku ekipu koja nema iskustva s tako velikih natjecanja kao što je svjetsko prvenstvo: – Imamo najbolju kadetkinju Hrvatske Niku Muehl, kao i brojne druge talente poput Patricije Perić i Lucije Marić. Iz dubrovačke gimnazije, od trenera Mare Puljića, uoči nastupa protiv Belgije, Francuske i Novog Zelanda, dolaze iznimno ambiciozne najave: – U momčadi imamo tri člana prošlogodišnje momčadi koja je osvojila naslov prvaka Hrvatske – rekao je profesor Puljić, inače rođak poznatog hrvatskog automoibilista Nike Puljića, kojega je, kako kaže profesor Puljić, upravo on naučio voziti. Ekipu košarkašica Ekonomske škole Šibenik vodi profesor Marijan Tepić. U šibenskoj ekipi, koja će se boriti protiv Češke, Engleske i Francuske, izdvajaju se Kristina Ivančević, Sara Borić, Anđela Strize i Lorena Mihić. 