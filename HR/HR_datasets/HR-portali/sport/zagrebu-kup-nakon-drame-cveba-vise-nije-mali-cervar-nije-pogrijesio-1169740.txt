Rukometaši PPD Zagreba osvojili su 24. kup Hrvatske pobijedivši u Umagu našički Nexe tek nakon izvođenja sedmeraca (28:27). Nikad bliže pobjede nisu bili Našičani nego danas. Imali su u nekoliko navrata vodstvo od dva razlike i priliku za tri. Imali su zadnji napad devet sekudni prije kraja kada je udarac Barišić-Jamana čudesno obranio Skok. Nije PPD Zagreb igrao dobro. S tim će se složiti i Slavko Goluža, trener "plinara". - Nemamo svježine. Imamo dosta ozlijeđenih igrača. Promašili smo previše zicera. Nexe je odigrao odlično i svaka im čast. Rekao sam i prije utakmice da su šanse podjednake. Upravo iz razloga što je to samo jedna utakmica. S druge strane oni nisu imali što izgubiti i išli su na glavu. U obrani su pak odigrali jako, jako dobro – istaknuo je Goluža. Zašto cijelu utakmicu nije igrao Stipe Mandalinić? - To je bila moja odluka. Uostalom, rekao sam Božidaru Joviću, glavnom menadžeru kluba, da će Stipe odlučiti utakmicu – istaknuo je Goluža. Istina, Mandlainić je doista i odlučio. Naime, on je bio posljedji izvođač za PPD Zagreb koji je imao prednost jer je Stevanović ranije obranio Špileru i Eteru. Eh, sad možemo samo žaliti što Mandalinić nije imao pravo šutirati obnaj zadnji sedmerac u polufinalu Svjetskog prvenstva protiv Norvežana. Ovako kako je šutirao danas, loptu ne bi obranila ni dva norveška vratara. - Iskreno, nisam htio s njim riskirati jer je sklon da uđe u seriju promašaja i pogrešaka. Uostalom, vanjska linija koja je igrala nije bila loša. Znao sam da je Mrakovčić svjež i on je možda bio iznenađenje za mog kolegu Horvata – priča Goluža. Nije zagrebašima mogao u nastavku pomoći ni Domagoj Pavlović koji se u prvom poluvremenu ozlijedio, dobivši nezgodan udarac. Hrvoje Horvat dokazao je da više nije mali "Cveba". Izrasta u velikog trenera i Lino Červar sigurno nije pogriješio što ga je uzeo za svog pomoćnika u reprezentaciju. - Sve smo imali u svojim rukama. Imali smo zadnja tri napada od kojih nijedan nismo realizirali. Da smo pogodili samo jedan bilo bi gotovo. Ne, nisam ni ljutit ni razočaran što smo izgubili kup. Ova utakmica pokazala je da smo na dobrom putu i da ćemo sljedeće godine biti još bolji – naglasio je Horvat. Imate li kakvih primjedbi na suđenje. Zagreb je imao sedam, a vi tri sedmerca. Nadalje, vi ste imali deset minuta, a Zagreb samo dvije minute isključenja? - Ne, nemam primjedbi. Mislim da su gledatelji u dvorani, ali i oni pred TV ekranima mogli uživati u vrhunskom i zanimljivom susretu – rekao je Horvat. Kakav je bio dogovor devet sekundi prije kraja? - Bio je dogovor da Jaman šutira, ali sa sredine. No, obrana Zagreba ga je malo izgurala na stranu. Opet, šut je bio jako dobar, ali je njihov vratar obranio – rekao je Horvat. U uvertiri ove utakmice kadeti PPD Zagreba osvojili su naslov prvaka Hrvatske. U finalu su pobijedili Zamet sa 26:22 nakon što su u nekim trenucima gubili po pet razlike. Za najkorisnijeg igrača kadetskog turnira izabran je Karpo Sirotić, srednji vanjski PPD Zagreba. 