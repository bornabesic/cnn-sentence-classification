Realov trener Zinedine Zidane rekao je nakon trijumfa od 3:0 nad Atléticom u prvoj utakmici polufinala Lige prvaka kako je najbitnije da njegovi igrači nisu primili pogodak na svom terenu, jer će na gostovanju na Vicente Calderónu patiti.   - Igrali smo odlično, nije lako zabiti tri gola Atleticu. Najbitnije je da nismo primili pogodak. U nogometu nema lagane utakmice, oni mogu zabiti na svom terenu 4 ili 5 golova. Tamo također moramo odigrati sjajnu utakmicu, jer ćemo sigurno patiti - izjavio je Zidane. - Ne znam da li mi je ovo najbolja utakmica od kada sam na klupi Real Madrida, no bila je fantastična - istaknuo je i dodao kako je rezultat od 3:0 dokaz superiornosti. - Danas možemo biti zadovoljni, uživati, ali još puno posla nas čeka do kraja Lige prvaka i prvenstva. Još nismo ništa osvojili. Ne želim euforiju, već smo mislima na prvenstvenoj utakmici - istaknuo je Zidane i pohvalio sve igrače. - Igra i strpljivost su naša najveća snaga, imam igrače koji znaju igrati. Ritam, intenzitet te tehnički besprijekorna utakmica u prvih pola sata bili su bitni. Imam ovdje 23-24 jako dobra igrača, od početka im govorim da su svi bitni. Kada netko uđe a netko izađe, ništa se ne mijenja. Govorim im da uživaju u utakmicama - rekao je Realov trener. O trostrukom strijelcu Cristianu Ronaldu samo riječi pohvale... - Jedinstven je. Zna da se nekada mora odmoriti, akumuliraju mu se utakmice od svih sezona pa ga nastojim odmoriti kako bi bio potpuno spreman kao večeras. No, svi su bili fenomenalni - završio je Zinedine Zidane. Trener Atlética Diego Simeone istaknuo je kako će u uzvratu njegova momčad nastojati ostvariti nemoguće. - Miran sam, mirniji nego ikada. Na terenu je sve bilo jasno. No, nogomet je lijepa stvar, u njemu se događaju stvari koje se ne očekuju. Do posljednje kapi ćemo se boriti. Bit će teško, komplicirano, nemoguće, ali dat ćemo sve od sebe, imamo šanse jer u nogometu se događaju lijepe stvari - rekao je Atléticov trener. 