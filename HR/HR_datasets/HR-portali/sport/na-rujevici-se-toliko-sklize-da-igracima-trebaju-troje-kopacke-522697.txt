Hrvatska reprezentacija do 17 godina spremna je za otvaranje Europskog prvenstva. Izabranici Darija Bašića u srijedu će (od 17.45 na Rujevici) ugostiti Italiju, tražiti prve bodove u pohodu na drugi krug natjecanja. Hrvatska se proteklih tjedana pripremala u Medulinu, a onda tijekom jučerašnjeg dana preselila u Opatiju gdje će dočekati prvi nastup. - Svi smo spremni, nestrpljivo čekamo da krene Europsko prvenstvo. Atmosfera u reprezentaciji je sjajna, među igračima vlada odlično raspoloženje. Dečki su željni utakmica, vidim da se svi vesele otvaranju prvenstva i dvoboju s velikim suparnikom - rekao nam je izbornik U-17 vrste Dario Bašić, pa nastavio: - Jako sam zadovoljan pripremama, sve smo odradili na visokoj razini. Proveli doista svaku sitnicu onoga što smo planirali, a dečki su u dvije utakmice pokazali sve što smo od njih tražili. I što je najvažnije nitko nam se nije ozlijedio." Kako vam se čine igrači? Djeluju li vam možda malo preplašeni? - Djeluju mi jako fokusirano i disciplinirano. Svjesni su što ih očekuje, kakva je prilika pred njima. Osjećam da su pomalo nestrpljivi, žele što prije na teren. Vlada ta pozitivna trema, ali doista nema nikakvog straha. I siguran sam kako neće pasti pod neki pritisak. Jeste li osjetili Rujevicu? - Nismo, još nismo. Niti mi niti Talijani. Znamo da je to specifičan travnjak, neka mješavina umjetne i prave trave, da će nam trebati vremena za prilagodbu. Ali, kako nama, tako i njima. Ranije ćemo na zagrijavanje, što prije želimo osjetiti taj travnjak. Rekao sam igračima da pripreme po tri para kopački, što prije vide u kojima se najbolje osjećaju. Na Rujevici uvijek ima proklizavanja i sklizanja, mi za to moramo biti spremni. Kod Talijana odskače prva zvijezda Europsko prvenstva - Moise Kean... - Sigurno da on najviše bode u oči s obzirom na njegove nastupe za seniore Juventusa. Moise Kean nam sigurno predstavlja opasnost, ali upoznati smo i s kvalitetama drugih igrača Italije. Pripremali smo se za Italiju, znamo kako igraju, kakav im je raspored na terenu. No, u prvi plan stavljamo svoje kvalitete, želimo razmišljati o svojoj igri, stvarima koje mi moramo odraditi na terenu. Možete li ovu generaciju usporediti s onom 1998. godišta (Brekalo, Šemper, Moro, Sosa, Lovren...) koju ste vodili na Europskom prvenstvu u Bugarskoj 2015. godine? - Ajmo reći da je ovo profilno drugačija ekipa. Ova generacija ima prednost u disciplini u fazi obrane koju doista igramo na visokoj razini, dok je generacija 1998. godišta po pitanju individualnih rješenja bila korak ispred. Nezahvalno je davati ovakve komparacije, u ove dvije generacije imamo potpuno drugačije profile veznih igrača i napadača. Ovu momčad krasi momčadska disciplina u fazi obrane, dok je ona generacija imala višu razinu individualne kreativnosti, više igrača moglo je jednim potezom odlučiti utakmicu. Kako igrači dišu između sebe? Druže li se zajedno igrači Dinama i Hajduka? - E, to je nešto što me baš jako razveselilo, ovdje nema nikakvog dijeljenja po klupskoj pripadnosti. Dao sam igračima da sami izaberu s kim će biti u sobi, pa se baš začudio kada sam vidio kako su se sami podijelili. Kao da su se svi namjerno pomiješali. To me veseli, svi dišu kao jedan. U reprezentaciji vlada veliko zajedništvo. Dario Bašić završio je na kraju... - Očekuje se pun stadion, vjerujem da ćemo imati veliku podršku Rujevice. Pogotovo ako nam krene lošije ili ako nam u završnici utakmice treba dodatni impuls. Tu bi nam puno značila podrška navijača. Svi ljudi koji dolaze na stadion vidjet će budućnost hrvatskog nogometa, igrače u koje se isplati ulagati. I budite sigurni, ova će generacija dati dosta A reprezentativaca - završio je Bašić. 