Borna Ćorić odlično je krenuo na ovogodišnjem Roland Garrosu, Francuza s pozivnicom Mathiasa Bourguea (156. tenisač svijeta) svladao je sa 7:6 (5), 6:3, 6:2, a nešto više problema bilo je samo u prvom setu. - U prvom sam se setu malo tražio, no kasnije je proradio povrat servisa, bio sam agresivniji i sve je došlo na svoj mjesto. Znao sam da je lani igrao dobro, u pet setova izgubio od Murraya i da je kao domaći tenisač potencijalno opasan. No, dobro sam se osjećao na terenu i to se vidi na konačnom rezultatu. Zadnje dvije godine ovdje igram jako dobro, uvjeti mi odgovaraju i osjećam dosta samopouzdanja. No, naravno da svake godine imate veće ambicije na turniru - rekao je Ćorić koji se osvrnuo na veliku vrućinu u Parizu. - Stvarno prži, u takvim sam uvjetima igrao možda dva puta u Australiji i više nigdje. Jako iscrpljujuće - priznao je Ćorić kojemu će sljedeći suparnik biti 25. nositelj, Amerikanac Steve Johnson.  - Bit će teško, zahtjevan suparnik, u dobroj je formi. Ove je godine osvojio na zemlji turnir u Houstonu, prošlog tjedna igrao četvrtfinale u Ženevi. Odgovaraju mu ovakvi uvjeti na terenu, nadam se da će u srijedu biti malo hladnije i nešto sporija podloga što bi znatno povećalo moje izglede - zaključio je Ćorić koji najavljuje da će u drugoj polovici godine smanjiti broj nastupa na turnirima. - Svjestan sam da sam u prvoj polovici godine odigrao previše turnira. No, kada si rangiran oko 80. pozicije na ATP listi prioritet ti je osvajanje bodova i pomak prema gore. S obzirom da sam posljednjih mjesec, dva imao odlične rezultate i bitno skočio na ATP listi, u nastavku sezone moj tim i ja pažljivije ćemo birati nastupe na turnirima. Marin Čilić u 2. kolu Roland Garrosa igrat će protiv Rusa Konstantina Kravčuka, dok će suparnica Ane Konjuh biti Poljakinja Magda Linette. Čilić koji je postavljen za sedmog nositelja u 1. je kolu s uvjerljivih 6:3, 6:3, 6:3 nadigrao Letonca Ernestsa Gulbisa, dok je Kravčuk nadigrao Argentinca Federica Delbonisa sa 6:3, 6:4, 7:6 (6). Konjuh je u 1. kolu svladala Danku Kovinić sa 7:5, 7:6 (4), a Linette je nadigrala Francuskinju Alize Lin sa 6:0, 7:5. U 2. kolu u konkurenciji tenisača igrat će i Borna Ćorić i to protiv Amerikanca Stevea Johnsona, te Ivo Karlović protiv Argentinca Horacija Zeballosa.