Foto: Index, Futsal Dinamo Facebook FUTSAL Dinamo odlučio se dodatno približiti navijačima, i to onim najmlađima. Najpopularniji hrvatski futsal klub otvorio je za vrijeme utakmice "Dinamov dječji kutak" unutar kojeg djeca mogu zaigrati nogomet i zabavljati se, ali i bitnije od toga – dobiti pečat na kupon kojim potvrđuju dolazak na utakmice. Oni koji to budu činili u kontinuitetu ulaze u bubanj za nagradnu igru gdje će najsretniji dobiti originalnu opremu Futsal Dinama.   Prenosimo priopćenje klupske stranice zašto su se odlučili na takav korak: "Ljubav prema klubu nešto je što se teško može racionalno objasniti. Ona se razvija od najmlađe dobi, kada smo se prvi puta upoznali sa svojim klubom, otišli na njegovu prvu utakmicu i kada su nam njegovi rezultati počeli utjecati na raspoloženje. Imamo dojam kako se posljednjih godina među mladom generacijom Zagrepčana sve manje navija za Dinamo, a sve više za Barcelonu, Real, Manchester United ili neki od ostalih europskih megaklubova. Nećemo ovdje ulaziti zašto je tome tako, ali želimo to ispraviti. Želimo da nove generacije odrastaju s Dinamom kao nekada i od malih nogu razvijaju i gaje ljubav prema svetom imenu, plavoj boji i Zagrebu. Upravo zato, djeca do 7 godina imaju besplatan ulaz na naše utakmice, a osmislili smo način kako da dodatno razveselimo naše najmlađe navijače: Najvjernije i najsretnije nagradit ćemo s originalnim dresom i hlačicama Futsal Dinama!“   Već na prvoj utakmici akcija je polučila uspjeh i bilo je lijepo vidjeti mnogo mladih članova u obilježjima kluba na tribini s roditeljima, rame uz rame s najžešćim Dinamovim navijačima. Perspektiva plavog navijačkog puka uslijed dešavanja u Maksimirskoj i sveopće globalizacije koja je usmjerila interese prema stranim klubovima nikad nije bila neizvjesnija, ali fotografije od jučer ulijevaju nadu kako pred Dinamom i njegovim navijačima slijede bolji dani.