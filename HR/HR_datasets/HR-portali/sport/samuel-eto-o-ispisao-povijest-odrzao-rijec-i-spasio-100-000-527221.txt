Antalyaspor je u posljednjem kolu turskog prvenstva s 4:1 dobio Gaziantepspor te tako sezonu završio na petom mjestu. Najbolji je to učinak ove momčadi u povijesti. Posljednji gol u današnji pobjedi zabio je Samuel Eto'o koji je tako stigao do 38. gola u dresu Antalyaspora, 18. ove sezone. Apsolutni je rekorder kluba. No, Eto'o je danas napokon dobio i okladu protiv navijača iz listopada 2016. Naime, Antalyaspor je nakon sedam kola imao samo tri boda, navijači su bili nezadovoljni, a onda im je Kamerunac poslao sljedeću poruku. - Ako ne možemo završiti u top 10, platit ću vam 100.000 eura iz vlastitog džepa. Eto'o je sačuvao novac, a navijači mogu slaviti peto mjesto.