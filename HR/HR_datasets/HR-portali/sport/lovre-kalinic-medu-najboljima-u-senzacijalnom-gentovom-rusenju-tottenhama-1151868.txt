Nogometaši Tottenhama oprostili su se od Europe nakon što su neočekivano ispali u 16-ini finala Europske lige. Tottenham je u prvom susretu izgubio na gostovanju kod Genta 0-1, a u uzvratu u Londonu je odigrao nedovoljnih 2-2. Ponovo jedan od najboljih igrača u belgijskom sastavu bio je Lovre Kalinić koji je obranio nekoliko teških udaraca. Spursi su poveli u 10. minuti golom Christiana Eriksena, a 10 minuta kasnije pogodak je postigao i Harry Kane, ali u vlastitu mrežu. Problemi za Tottenham nastavili su se u 40. minuti kada je glupost dana načinio Dele Alli zaradivši izravni crveni karton. Alli je s dvije noge ušao u Brechta Dejaegerea i skoro mu slomio nogu. Domaćin je u novo vodstvo stigao u 61. minuti kada je Victor Wanyama lijepim udarcem sa 16 metara svladao Kalinića. Tottenham je potom jurnuo po još jedan pogodak koji bi Engleze odveo dalje, no Belgijanci su u 80. minuti izjednačili golom Jeremyja Perbeta i priči je bio kraj. Lovre Kalinić je ponovo bio odličan, a koncem prvog dijela dobio žuti karton zbog zadržavanja.   Lyon je i u uzvratu 'razbio' nizozemski AZ Alkmaar. Francuzi su u prvom susretu u Alkmaaru pobijedili 4-1, a na svom travnjaku 7-1. Golove su zabili Nabil Fekir (5, 27, 78), Maxwell Cornet (17), Sergi Darder (34), Aouar (87), Diakhaby (89), dok je pogodak za goste zabio Levi Garcia (26). Ždrijeb osmine finala Europske lige održat će se u petak u Nyonu. U ovoj fazi natjecanja nema restrikcija, pa tako nema nositelja, a međusobno mogu igrati klubovi iz istih zemalja. Prve utakmice osmine finala su 9. ožujka, a uzvrati sedam dana kasnije. Najviše predstavnika u ždrijebu imat će Belgija, čak tri kluba. Među 16 najboljih probili su se Anderlecht, Genk i Gent. Rusi će imati dva kluba (Krasnodar, Rostov), baš kao i Nijemci (Schalke, Borussia Moenchengladbach). Rezultati: Osmanlispor (Tur) - OLYMPIAKOS (Grč) 0-3 (1. utakmica 0-0) APOEL NIKOZIJA (Cip) - Athletic Bilbao (Špa) 2-0 (2-3) BEŠIKTAŠ (Tur) - Hapoel Beer Scheva (Izr) 2-1 (3-1) AJAX (Niz) - Legia Varšava (Polj) 1-0 (0-0) Zenit St. Peterburg (Rus) - ANDERLECHT (Bel) 3-1 (0-2) ROMA (Ita) - Villarreal (Špa) 0-1 (4-0) Tottenham (Eng) - GENT (Bel) 2-2 (0-1) Fiorentina (Ita) - BORUSSIA MONC. (Njem) 2-4 (1-0) LYON (Fra) - AZ Alkmaar (Niz) 7-1 (4-1) GENK (Bel) - Astra Giurgiu (Rum) 1-0 (2-2) Sparta Prag (Češ) - ROSTOV (Rus) 1-1 (0-4) KOPENHAGEN (Dan) - Ludogorec (Bug) 0-0 (2-1) 