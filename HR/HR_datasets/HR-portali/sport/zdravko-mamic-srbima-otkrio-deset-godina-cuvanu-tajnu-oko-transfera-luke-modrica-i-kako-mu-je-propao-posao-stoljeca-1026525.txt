Mamić je inače izuzetno cijenjena osoba u Srbiji i u posljednje vrijeme puno češće govori za tamošnje medije nego za hrvatske. Dinamov savjetnik, Zdravko Mamić, odradio je veliki intervju za srpski Arenasport i u njemu je govorio o velikoj dominaciji Dinama kroz posljednjih 11 godina, kao i o do sada nepoznatim detaljima transfera te suđenju koje se protiv njega vodi na Županijskom sudu u Osijeku. Mamić je inače izuzetno cijenjena osoba u Srbiji i u posljednje vrijeme puno češće govori za tamošnje medije nego za hrvatske. Najmoćniji čovjek hrvatskog nogometa odgovorio je koliko je Dinamo zaradio na transferima u zadnjih deset godina. “U posljednjih 10 godina zaradili smo 210 ili 219 milijuna, samo od transfera. To postižemo tako što stalno popravljamo infrastrukturu na kojoj naša djeca rade, radimo non-stop dodatne selekcije, a djeca i van Hrvatske žele doći u Dinamo. Imamo dobar i stručan rad u omladinskoj školi, a zatim dolazi dobar imidž Dinama, hrvatske reprezentacije i pregovaračke vještine mene i mojih suradnika. To je naš ‘know-how”, objasnio je Mamić. Otkrio je kako su mu propali poslovi dovođenja tri velika srpska talenta. “Zbog Ljajića sam se čak našao i s njegovim ocem u Zagrebu, kao i sa njegovim agentom (Mladenom) Furtulom, čuvenim golmanom Partizana, a sada agentom. Tada je još bio maloljetan kad smo počeli razgovore i sa svojim suradnicima sam ga išao gledati u Beograd, ali on se ozlijedio i nije igrao na toj utakmici. Nadalje, za Andriju Živkovića sam ponudio pet milijuna eura prije nego što je igrao u Partizanu i nije prihvatio ponudu. Njegovi agenti su rekli da nisu zainteresiranii i nije tu samo Partizan odlučivao”, veli Mamić. Mamić objašnjava kako bi sprskim nogometašima bilo bolje da prvo dođu u Dinamo, a onda da odlaze van. “Nemam kompleks i mislim da je ozbiljan problem za razvoj Dinama to što srpski igrači ovdje ne dolaze igrati, jer bi bilo puno bolje da najbolji igrači Srbije dođu prvo u Dinamo, pa onda idu van. Nadam se da će se to promijeniti, jer zašto bi odlazili u inozemne klubove, a ne u Dinamo, ako se želje i ambicije poklapaju”, kaže Mamić. Mamić je otkrio koji su mu bili najveći promašaji u transferima, odnosno, kako mu je propao potencijalno najveći posao. “Recimo, jedan od mojih osobno, kao i klupskih najvećih promašaja bio je ‘promašeni’ transfer naša dva tinejdžera, Halilovića i Jedvaja u Tottenhem, kada su imali 16 godina. Ako se sjećate, Tottenhem je prodao Balea u Real za 100 milijuna eura i onda je išao u investiciju svih 100 milijuna u gotove igrače, pa su odlučili uložiti ozbiljan novac u dva klinca iz Dinama. Pregovarao sam u Tottenhemu sa predsjednikom Levijem, krenuli smo na 10 i završili na 25 milijuna. To smo i potpisali”, kazuje Mamić pa nastavlja… “Došao sam u Zagreb, predstavio sam to roditeljima oba igrača i oni su se složili. Imali smo nekih obaveza tih dana oko kvalifikacija za Ligu prvaka i nismo žurili, smatrajući da ima vremena, da ćemo ići tamo za par dana… Međutim, u međuvremenu je jedan od roditelja promijenio ploču i izmijenio uvjete, a Dinamo je već potpisao transfer. Mogu i otvoreno reći da je to napravio Halilovićev roditelj, koji je rekao da njegovo dijete to ne zadovoljava. Poslije toga sam se naljutio i ti transferi su propali. Naravno, uzrokovao sam ozbiljnu štetu Dinamu, jer smo ih potom prodali za skoro duplo manju cijenu”, dodatno je pojasnio Mamić i još napomenuo… “U tom slučaju nisam upotrijebio tehniku koja je ljekovita, da u situaciji kada roditelj odbija odlazak svog djeteta mi damo milijun od svog dijela, da bismo taj transfer realizirali i prihodovali spektakularan novac. Nije mi ovime cilj da se hvalim, već eto, da kažem i jednu pogrešnu procjenu”, kaže Mamić. Mamić je po prvi put otkrio i zanimljive detalje iz pregovora oko prelaska Eduarda u Arsenal i Luke Modrića u Tottenhem. “S Arseneom Wengerom sam pregovarao oko Dudua (Eduarda) i prije nego smo počeli razgovarati rečeno mi je da će, uprkos postojećim agentima, novi agenti biti dva brata iz Pakistana. U suprotnom pregovori ne bi ni mogli započeti. Kad smo ušli i nakon što sam pristao na ta dva agenta, razgovarali smo, bio je tu predsjednik Arsenala i tretiraju vas kao Balkanca, kao nekoga koga će impresionirati i tko će ‘brejknuti’ na prvu loptu. Govorio sam ‘NE i NE’, a oni su me pitali postoji li način da se dogovorimo. Rekao sam da postoji – samo ako me izuju iz cipela. Onda smo se smijali i našli smo se na 15 milijuna eura, a to je 2008. bio spektakularan transfer. On je posijle nekog vremena htio i Modrića, ali mi smo ga odbili”, veli Mamić. Modrić je isto otišao u London, ali u Tottenham i za njegove je pregovore vezana posebna, do sada nepoznata, priča, koja se dogodila prije deset godina. “Recimo, u tom slučaju, kad sam pregovarao sa predsjednikom Tottenhema Levijem i direktorom Baldinijem, isto je tako krenulo. Levi je rekao da mi nudi 10 milijuna eura keša. Rekao sam sinu da prevede predsjedniku pitanje ‘Mogu li u miru popiti ovaj čaj ili da se odmah dignem i odem kući? Mom sinu je to bilo neugodno prevoditi , a ja sam mu rekao da to prevede od riječi do riječi, pa sam povikao da idu u p**ku materinu i on i Levi i da od posla nema ništa. Ipak, razumjeli su i završili smo na 25 milijuna eura. Morate pokazati da niste sitni mali igrač, ‘kokošar’ koga je jeftino kupiti”, otkrio je Mamić. Što misli o regionalnoj ligi… “Prije 15 godina sam bio najžešći zagovornik regionalne lige, jer je to nalagao razum i to su nalagali argumenti. Da se to desilo prije 15 godina ili prije 10, onda bi sigurno danas bila bolja situacija u našim ligama i uopće na nogometnom prostoru bivše Jugoslavije. Sada nisam popustio u tom uvjerenju, ali to više ne dolazi u obzir, jer to ne žele UEFA, ni nacionalni savezi određenih država nastalih raspadom Jugoslavije. Zašto bih ja nešto gurao protiv vjetra? Svi smo taoci radikalnih pojedinaca koji reketare svoje klubove i koji ne razmišljaju. Danas kad nudite normalne argumente i vizije onda kažu da niste normalni, a onaj tko žešće udari – taj diktira tempo. Regionalna liga je natjecanje u Europskoj ligi, Ligi prvaka i tome moramo težiti, kao i podizanju regularnosti natjecanja na svim nivoima, podizanju fair-playa, infrastrukture i tu tražiti prostor za napredak”, pojasnio je Mamić. Bi li volio gledati Dinamo na Marakani? “To bi mi bio izazov i svaki normalan navijač i sportski radnik želi vidjeti podizanje adrenalina, jedan takav sudar. Šta ti je veći kompliment nego da pobijediš Zvezdu, Partizan ili Hajduk, koji su bili najveći rivali Dinama u povijesti? Nemam kompleks, dapače, volio bih takve susrete”, kazao je Mamić. Govorio je i o optužnici i suđenju, kao i o Rijeci kao vjerojatnom prvaku Hrvatske. “Ne mogu reći da sam sretan, ali nisam nesretan zbog toga. Čak sam ponosan jer smo i mi imali velike zasluge u tome. Kad su prije pet godina formalno ispali iz lige, ja sam im pomogao igrački, logistički i savjetodavno. Došlo je vrijeme da je učenik nadmašio učitelja i ja kao učitelj sam ponosan. Oduševljen sam ljudima iz Rijeke. Kek i ostali rade fantastičan posao i zaslužuju ovo. Gledajući interes hrvatskog nogometa, napokon je došlo do konkurencije i to je dobro”, komentirao je Mamić. Optužnica USKOK-a? “Gluposti. Podijelili smo novac s Lovrenom i Modrićem od njihovih transfera prema ranijem dogovoru, a oni nas optužuju da smo antidatirali ugovore. Ili slučaj kada dovedemo slobodnog igrača, optužuju me da sam potrošio novac na njih, a ne znaju da menadžeri traže svoj dio”, kratko je to komentirao Dinamov savjetnik. 