Udruga Naš Hajduk je povodom odluke Nadzornog odbora (NO) kluba da se smjeni dosadašnjeg predsjednika Uprave Marina Brbića priopćila je danas kako "ne želi i ne smije" ulaziti u odluke NO-a, ali da pozdravlja odluke donesene na demokratski način. "Udruga Naš Hajduk podsjeća da ne može, ne želi i ne smije ulaziti u odluke Nadzornog odbora. To bi se kosilo s načelima za koja se zalažemo i koja su temelj čitavog modela navijačkog Hajduka," navodi se  u priopćenju te udruge. Objašnjava se da svaki član udruge Naš Hajduk ima svoj osobni stav o svakoj temi koja se tiče Hajduka, pa tako i o smjeni Brbića, mađutim, kako stoji u priopćenju, "treba pustiti Nadzorni odbor da radi svoj posao". "Na koncu, oni su izabrani na funkcije gdje trebaju biti svjesni da je klub iznad svega te preuzeti odgovornost za svoje odluke, kakve god one bile. Odluke donesene demokratskim načinom i mehanizmima rada NO-a možemo samo pozdraviti, jer su to procesi za koje se od 2011. godine i borima,"  isiče udruga Naš Hajduk. Udruga vjeruje da će, kao što je prošla uprava digla Hajduk na višu razinu, i novi čelnici napraviti isto, te da će Nadzorni odbor postaviti vodstvo koje će nastaviti podizati i unapređivati klub na svim razinama. Nadzorni odbor Hajduka je u petak većinom glasova 5-4 smijenio dosadašnjeg predsjednika Uprave kluba Marina Brbića, nakon čega je i dosadašnji predsjednik Nadzornog odbora Ljubo Pavasović Visković, koji je podržavao Brbića, podnio neopozivu ostavku na tu dužnost pa je umjesto njega za novog predsjednika NO-a izabran Slaven Marasović. Nakon smjene Brbića i sporstki direktor Hajduka Goran Vučević je podnio ostavku unatoč tomu što je NO Hajduka u petak podržao njegov rad. Novoizbrani predsjednik NO Hajduka Slaven Marasović je najavio kako će 9. travnja ove godine biti imenovan vršitelj dužnosti predsjednika Uprave koji će tu dužnost obnašati do imenovanja novog predsjednika Uprave putem javnog natječaja koji će biti raspisan u najkraćem mogućem roku. Marasovič je istaknuo kako je Hajduku potreban poticaj za brži razvoj kluba. >> Burić u suzama: Nedostajat će mi Brbić, Vučević, Pavasović i Andrić 