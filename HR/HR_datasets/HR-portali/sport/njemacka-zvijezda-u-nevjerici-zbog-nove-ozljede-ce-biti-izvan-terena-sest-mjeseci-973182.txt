Foto: Getty Images / Guliver Image MARCO REUS jedan je od nogometaša koji ima najmanje sreće u povijesti. Fantastični kapetan Borussije Dortmund ponovno se ozlijedio, ovog puta u finalu njemačkog Kupa protiv Eintrachta Nike Kovača, koji je osvojila momčad Thomasa Tuchela pobjedom 2:1.  Njemački reprezentativac je ozlijedio ligament koljena te ga čeka pauza od čak šest mjeseci. Reus je u finalu igrao svega prvo poluvrijeme, a onda ostao u svlačionici. Zbog silnih ozljeda je ove sezone upisao tek 24 nastupa (ukupno 1.703 minute), ali je unatoč tome uspio zabiti 13 golova, uz osam asistencija. "Vidjet ćemo koliko je ozljeda ozbiljna. Ne želim sada govoriti o tome. Vrijeme je da proslavimo osvajanje Kupa, a ostalo ću više znati nakon pregleda", rekao je Reus poslije utakmice u Berlinu. Sjajni 27-godišnji majstor jedini je od zvijezda ostao u Borussiji unatoč odlascima Roberta Lewandowskog, Matsa Hummelsa i Marija Gotzea, koji se na kraju vratio na Westfalen. Međutim, zbog svega je Reus za navijače najveći idol, kojeg neće biti na Kupu konfederacija.