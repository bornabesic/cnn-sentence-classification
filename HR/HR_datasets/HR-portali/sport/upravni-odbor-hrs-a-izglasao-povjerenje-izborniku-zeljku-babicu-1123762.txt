Upravni odbor Hrvatskog rukometnog saveza (HRS) izglasao je daljnje povjerenje izborniku hrvatske muške seniorske reprezentacije Željku Babiću za rad u reprezentaciji.  - Jedna od točaka dnevnog reda Sjednice Upravnog odbora je bila raspravljanje i odlučivanje o statusu Željka Babića. Željko Babić je još jednom povukao svoju pisanu ostavku i na Upravnom odboru je izglasano da se i dalje da povjerenje Željku Babiću. Time Željko Babić ostaje izbornik hrvatske muške seniorske rukometne reprezentacije i smatra se da njegova ostavka nije ni bila podnesena - kazao je predsjednik HRS-a Tomislav Grahovac. Izbornik Babić podnio je ostavku na svoju dužnost nakon ispadanja u četvrtfinalu Olimpijskih igara, ali je tu ostavku povukao nakon što je koordinator za muški rukomet Ivano Balić izjavio kako Babić i dalje ima njegovo povjerenje. Glavni tajnik HRS-a Damir Poljak još jednom je dobio povjerenje Upravnog odbora za novi mandat u trajanju od četiri godine. - Želim zahvaliti Upravnom odboru na uspješnoj suradnji protekle četiri godine u sklopu kojih smo odradili veliki dio posla u smislu organizacije natjecanja koje smo dobili, kao i ustroja Uredovnice HRS-a te se zahvaljujem na ukazanom povjerenju za naredne četiri godine. Za naredno mandatno razdoblje kao najveći zadatak nameće se priprema i organizacija Europskog prvenstva 2018. u Hrvatskoj, a radit će se i na konsolidaciji stabilnog financiranja HRS-a - rekao je glavni tajnik Damir Poljak. Uoči same sjednice Upravnog odbora, održana je i sjednica Inicijativnog odbora HRS-a za Europsko prvenstvo 2018. u Hrvatskoj na kojoj je predstavljen troškovnik Prvenstva, prezentirane su održane i planirane promocijske aktivnosti te izvješće o inspekciji gradova domaćina i dvorana od strane EHF-a. 