Čini se da priča oko drugoligaškoj kluba koji će u kvalifikacije u Prvu HNL neće proći bez drame. Naime, predsjednik Gorice Nenad Črnko jutros je Središnjem državnom uredu za sport podnio zahtjev za brisanje Solina iz registra profesionalnih klubova. Razlog? Smatra da klub s Jadra dobio licencu za Prvu ligu iako nema 51 posto profesionalnih igrača. - Žao mi je što je do ovoga došlo jer sam ja moje prijatelje iz Solina još početkom svibnja upozorio i pitao: 'Ali vi ne planirate u Prvu ligu'. Naime, jedino što se jasno kroz Comet može vidjeti je broj profesionalnih igrača, a Solin je u tom trenutku imao tek jednog stranca i Šarliju, kojega neću ni računati jer je pod profi-ugovorom sa Slaven Belupom, a tamo je na posudbi. Ne razumijem kako je Središnji državni ured za sport izdao Solinu potvrdu, kad je jasno da su u tom trenutku imali tek jednog igrača s profesionalnim ugovorom. ja sam prije naše utakmice s Rudešom još jednom išao u Cometu provjeriti ima li kakvih promjena, a kada sam vidio da nema, naši su se igrači krenuli čistiti od kartona uoči kvalifikacija za Prvu ligu - rekao je Črnko za Dalmatinski portal. O ovom će slučaju morati presuditi državni ured za sport na čijem je čelu Janica Kostelić. - Ured Janice Kostelić će, kako im je do sada bila praksa, cijeli slučaj riješiti u roku od dva dana i očekujem da će se sve znati do petka. I dalje ne razumijem kako su Solinu mogli dati dozvolu bez provjere profesionalnih ugovora u HNS-u, ali sada očekujem da izbrišu Solina iz registra profesionalnih klubova, čime će oni izgubiti licencu za 1. HNL. Želim još reći da mi je iskreno žao što je do ovoga došlo, ali propisi se moraju poštivati i osobno sam moje prijatelje iz Solina odavno upozorio da nemaju igrače pod ugovorima - zaključio je Crnko. Podsjetimo, Rudeš je kao prvak Druge lige izborio izravan plasman u prvi razred. Za dodatne kvalifikacije bore se Gorica i Solin koji će, kako sada stvari stoje, igrati s Cibalijom za ulazak u Prvu HNL.