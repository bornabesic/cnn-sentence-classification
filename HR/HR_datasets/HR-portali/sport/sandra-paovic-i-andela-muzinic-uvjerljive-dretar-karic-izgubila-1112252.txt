Hrvatske stolnotenisačice Sandra Paović i Anđela Mužinić otvorile su paraolimpijske igre u Rio de Janeiru pobjedama, dok je Helena Dretar Karić upisala poraz u susretu 1. kola. Paović je u susretu 1. kola A skupine pobijedila Koreanku Kunwoo Lee 3-0 (11-7, 11-1, 11-4). Aktualna svjetska i europska prvakinja nije dozvolila nikakvo iznenađenje i za svega 17 minuta je obavila sav posao. U 2. kolu, 9. rujna očekuje je Ukrajinka Antonina Khodzinskaja. Uspješna je bila i Anđela Mužinić koja je u dvoboju 1. kola D skupine bila bolja od Koreanke Ok Kim 3-0 (11-6, 11-5, 11-4). Mužinić večeras još očekuje meč protiv Talijanke Michele Brunelli. Helena Dretar Karić je u susretu 1. kola skupine C izgubila od Kineskinje Juan Xue 1-3 (8-11, 2-11, 11-8, 8-11). Večeras kasno po hrvatskom vremenu nastupa i četvrta hrvatska stolnotenisačica Mirjana Lučić koju u susretu 1. kola očekuje dvoboj protiv Kineskinje Qian Yang.