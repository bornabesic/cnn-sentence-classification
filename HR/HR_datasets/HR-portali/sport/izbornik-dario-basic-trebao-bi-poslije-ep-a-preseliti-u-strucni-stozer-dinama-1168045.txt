Naši kadeti potpuno su rezultatski podbacili i u drugoj utakmici skupine A Europskog nogometnog prvenstva do 17 godina, izgubivši uvjerljivo od Turaka u Rijeci (1:4). Tim su porazom, u nastupu začinjenom preslabom dozom mladenačke živahnosti i energije, naši dečki izgubili sve izglede za plasman u drugi krug natjecanja. Turci su jednostavno u svim elementima igre nadvisili Bašićeve izabranike, generaciju koja očito nema potencijal za plasman u europski vrh. Tu se nema što zamjeriti ni izborniku ni igračima jer oni su u ovom trenutku igrali do maksimuma svojih mogućnosti. Tako će protiv Španjolaca, 9. svibnja od 12 sati u Kostreni, mali vatreni igrati samo za popravljanje dojma, lišeni bilo kakvih imperativa. Ta će utakmica vjerojatno biti oproštajna za izbornika Darija Bašića, mladoga 32-godišnjega stručnjaka koji bi se poslije Europskog prvenstva trebao preseliti u stručni stožer Dinama i po želji sportskoga direktora i možda budućega trenera Romea Jozaka u sljedećoj sezoni voditi drugu momčad plavih. Tako bi prve dvije Dinamove seniorske garniture bile u rukama dvojice doktora znanosti. – Ponovilo se ono što već dulje vrijeme govorim: naši suparnici imaju igrače koji igraju na višoj razini, a mi nismo prilagođeni na ovako velike podražaje. I Talijani i Turci spremni su držati isti ritam svih 80 minuta, a to melje protivnika – kazao je izbornik Bašić dodao: – Svojim igračima ne mogu ništa zamjeriti, oni su dali svoj maksimum, ali jednostavno neke stvari ne idu. Rezultatski to izgleda gore nego što smo zaslužili, a uvijek možemo razgovarati što bi bilo da smo iskoristili svoje šanse s početka utakmice. Potencijal imamo, bit će dobrih igrača iz ove generacije, ali treba nam još boljih utakmica i još više igre sa starijim suparnicima. Pogled prema sljedećem suparniku? – Protiv Španjolske možemo igrati bez pritiska. Morala bi se posložiti luda kombinacija da prođemo te moramo pokazati nadu za budućnost. Razvoj ovih igrača ostaje na prvom mjestu, treba izvući pouke i dati im podražaj koji će ih odvesti na višu razinu. Ostaje žal, uložili smo mnogo truda, ali napravili smo i dobre stvari, odradili dobre pripreme, a svi naši suparnici su snažne momčadi koje su sigurno među osam najboljih u Europi – naglasio je izbornik Bašić. 