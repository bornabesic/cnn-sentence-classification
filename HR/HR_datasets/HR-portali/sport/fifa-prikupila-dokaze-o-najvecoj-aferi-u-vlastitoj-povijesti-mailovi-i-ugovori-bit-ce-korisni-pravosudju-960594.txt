Foto: Getty Images / Guliver Image FIFA je objavila da je švicarskom pravosuđu predala rezultat svoje interne istrage pokrenute u lipnju 2015., odmah nakon izbijanja najteže korupcijske afere u njenoj povijesti. "Nakon 22 mjeseca istrage u kojoj je pregledano preko 2,5 milijuna dokumenata i ispitani su brojni ključni svjedoci, Fifa je predala švicarskom ministarstvu pravosuđa izvješće koje broji više od 1300 stranica", stoji u priopćenju svjetske nogometne federacije. "Izvješće sadržava brojne mailove i kopije ugovora koji će biti korisni švicarskim vlastima", izjavio je za agenciju AFP izvor blizak istrazi.  Ta će izvješća biti predana američkim vlastima. "FIfa će se sada okrenuti nogometu, navijačima i igračima diljem svijeta", izjavio je u predsjednik Fife Gianni Infantino koji je izabran prošle godine kako bi zamijenio Seppa Blattera, jednog od optuženih u aferi.  Istraga je počela nakon što je nekoliko desetaka nogometnih dužnosnika, uglavnom iz Južne Amerike, optuženo u SAD-u 2015. za korupciju, što je pokrenulo najveću krizu u Fifinoj 113 godina dugoj povijesti.  Neki od osumnjičenih proglašeni su krivima i čekaju presude, druge očekuju suđenja, a neki su u svojim domovinama i sudski se bore protiv uhićenja ili su uspjeli izbjeći izručenje.