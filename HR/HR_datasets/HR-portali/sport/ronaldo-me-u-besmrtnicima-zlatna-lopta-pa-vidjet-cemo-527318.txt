Real Madrid je u velikom finalu Lige prvaka svladao (4-1) Juventus. Bila je to sjajna partija "kraljevskog" kluba koji je, posebice u drugom dijelu, doista "razbio" staru damu... - Nevjerojatne scene. Zahvaljujem svima u Cardiffu što je ovaj grad tako uspješno ugostio tako veliki događaj kao što je finale Lige prvaka. Osvojiti ovaj trofej kod kuće za mene je neopisiv osjećaj. Bila je ovo teška sezona, strašno sam puno radio kako bi se vratio za finale, zaigrao u Cardiffu - rekao je odmah po završetku finalne utakmice Gareth Bale, pa nastavio: - Ispisali smo povijest, sada ćemo uživati u ovom trenutku. U drugom smo poluvremenu zaigrali s puno više samopouzdanja, baš kao što smo se i dogovorili u svlačionici. Presretan sam. Brzo se za Mediaset Premium javio i Cristiano Ronaldo... - Ovo je bila spektakularna utakmica, presretan sam što smo sezonu zaključili osvajanjem prvenstva i Lige prvaka. Evo, opet smo srušili neke rekorde. Prvi smo obranili naslov osvajača Lige prvaka, a ja sam prvi u povijesti dva puta zaredom bio najbolji strijelac ovog natjecanja. Što sam mogao više poželjeti - rekao je Cristiano Ronaldo, pa dodao: - Želim izvući što više nezaboravnih uspomena iz ove noće, a onda se pripremiti za reprezentativnu utakmicu Portugala. Još jedna Zlatna lopta? Vidjet ćemo. Riječ je dobio i Karim Benzema... - Ovo je nevjerojatno. Osvojiti Ligu prvaka je veliki uspjeh. Ali, osvojiti to natjecanje tri puta u četiri godine ili sada dvaput zaredom - e, to je pisanje povijesti. Mi smo sjajna momčad, ma Real je najbolji klub na svijetu. Presretni smo. Svi ovdje živimo za nogomet, pa i za ovakve rezultate - poručio je Karim Benzema, pa nastavio: - Francuska reprezentacija? Zašto ne? To morate pitati izbornika. Sada sam ovdje, dajem sve od sebe za Real Madrid. A kasnije ćemo vidjeti što će se događati s reprezentacijom...