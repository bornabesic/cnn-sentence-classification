Trener Seville Jorge Sampaoli rekao je kako u srijedu očekuje otvoreniju utakmicu u Ligi prvaka protiv Dinama nego je bila ona u Zagrebu te je najavio da će mijenjati sastav zbog ozljeda, a ne zbog prvenstvene utakmice protiv Barcelone u nedjelju. "Mijenjat ću ekipu iz potrebe, kako bih nadomjestio igrače koji neće moći nastupiti. Imamo obvezu braniti ovaj dres kao da igramo sutra u finalu protiv najboljih", izjavio je Sampaoli u utorak na konferenciji za medije u Sevilli. "U svakoj utakmici nastojim staviti najbolje koje imam na raspolaganju. Razmišljam samo o sutrašnjoj utakmici, ne i o Barceloni koja nam stiže u nedjelju", dodao je argentinski stručnjak. U utorak ujutro nije trenirao francuski ofenzivni vezni Samir Nasri, strijelac pobjedničkog gola u Maksimiru. On će propustiti utakmicu protiv Dinama. "To komplicira situaciju, jer odlično igra u zadnje vrijeme. No, drugo poluvrijeme u Gijonu, kada je izašao zbog ozljede, ponudilo je zanimljivu igru što nas čini optimističnima", rekao je argentinski trener. Na teren se vratio napadač Ben Yedder, strijelac u pobjedi od 1-0 nad Lyonom. U subotu je protiv Sportinga ozlijedio gležanj. Ozlijeđen je, pak, branič Nicolas Pareja. "Od utakmice protiv Dinama imam velika očekivanja, jer nas pobjeda vodi u osminu finala. Imamo veliku odgovornost te se nadam da ćemo razveseliti naše navijače", rekao je Sampaoli. "Ovo će biti drugačija utakmica, puno otvorenija, jer je njihov trener napravio velike promjene, a sada će igrati kako inače igraju", napomenuo je. "Dinamu je ovdje ulog nastavak igranja u Europskoj ligi. Očekujem sudar dviju ambicija, njihove i naše, što će dovesti do utakmice visokog intenziteta. Za nas je bitno da budemo precizni", zaključio je Sampaoli. 