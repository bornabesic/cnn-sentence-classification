Mladi francuski reprezentativac Lucas Hernández produžio je u ponedjeljak ugovor s europskim doprvakom Atletico Madridom do ljeta 2022. godine čime će nastaviti igrati u zadnjoj liniji s hrvatskim reprezentativcem Šimom Vrsaljkom. Hernández, 21-godišnji stoper koji za Francusku do 21 godine igra na poziciji lijevog beka, potpisao je novi ugovor dan prije prve utakmice polufinala Lige prvaka u kojem se sastaju Real Madrid i njegov Atlético. - Sretan sam što sam obnovio ugovor s klubom svog života - istaknuo je Hernández koji je u prvu momčad stigao iz podmlatka kluba. S obzirom na ozljede trojice braniča – Vrsaljka, Juan Frana Torresa i José Marije Giméneza – Hernádez bi mogao zaigrati na Santiago Bernabéu protiv europskog prvaka Real Madrida. Ove sezone je sudjelovao u 20 utakmica od čega je u njih 16 startao od prve minute. 