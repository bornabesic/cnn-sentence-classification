Vatreni su u subotu u Maksimiru svladali Island 2:0 i ostali na vodećoj poziciji kvalifikacijske skupine za Svjetsko prvenstvo, a kalendarsku 2016. godinu zaključit će prijateljskom utakmicom na gostovanju kod Sjeverne Irske u utorak.  - Island je uspješno apsolviran i u dobrom raspoloženju putujemo u Belfast. Vodimo 16 igrača s namjerom da odigramo dobru utakmicu. Svaka je utakmica važna, a ova pritom može dati mnogo odgovora o igračima koji su do sada manje sudjelovali u igri reprezentacije - naglasio je hrvatski izbornik Ante Čačić, piše HNS. - Neki su kod mene prvi puta, a oni koji manje igraju u svojim klubovima imat će priliku dobiti pravi, natjecateljski podražaj. Stoga očekujem pravu utakmicu i ne dvojim da je Hrvatska izazov svima, pa tako i Sjevernoj Irskoj koja je u nizu nepobjedivosti na svom terenu. Učinit ćemo sve da im taj niz prekinemo - dodao je hrvatski izbornik. Što očekivati od domaćina u tom ogledu? - Bili su sudionici Europskog prvenstva, a igra im je preslika igre 'sjevernjaka', uključujući i našeg posljednjeg suparnika. Mislim da nas ničime ne mogu iznenaditi - zaključio je Ante Čačić. >>Tjednik Max! i sport Večernjeg lista pratite i na Facebooku! 