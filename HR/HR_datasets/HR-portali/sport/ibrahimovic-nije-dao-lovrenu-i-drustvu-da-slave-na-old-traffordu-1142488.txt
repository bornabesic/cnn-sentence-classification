U najvećem derbiju engleskog nogometa Manchester United i Liverpool su na Old Traffordu igrali 1:1. Gosti su poveli u 27. minuti golom Jamesa Milnera iz jedanaesterca, a izjednačio je Zlatan Ibrahimović u 84. minuti. Kazneni udarac je skrivio Paul Pogba igrajući rukom u duelu s hrvatskim reprezentativcem Dejanom Lovrenom. United je u prvom poluvremenu imao dvije sjajne prilike, no prvu je promašio Pogba kod rezultata 0-0, a drugu Henrik Mhitarjan kod vodstva gostiju. Opasno je zaprijetio i Zlatan Ibrahimović iz slobodnog udarca, no Simon Mignolet je bio spreman. Crveni vragovi su mogli izjednačiti i u 55. minuti, no Martial je promašio loptu iz izgledne situacije. Uzvratili su gosti u 60. minuti, a sjajnu priliku je zapucao Firminho. Daleko bolju igru u nastavku domaćin je okrunio izjednačenjem u 84. minuti. Prvo je Felaini udarcem glavom uzdrmao vratnicu, a u nastavku akcije Ibrahimović je glavom pospremio loptu u mrežu. Crveni vragovi i Redsi najtrofejniji su engleski klubovi - United je osvojio rekordnih 20 naslova, dol Liverpool ima 18 naslova engleskog prvaka. Treći je Arsenal sa 13 titula, a niti jedna drugi klub nema više od deset naslova. Bio je to njihov 50-ti međusobni ogled u Premiershipu, United je dobio 27, Liverpool 13 uz deset remija. ManU je ovim rezultatom prekinuo niz od šest pobjeda u nizu, ali i produžio niz bez poraza na 12 utakmica, dok je Liverpool bez poraza zadnjih šest kola. U prvom današnjem ogledu Everton je pobijedio Manchester City 4:0 nanijevši Pepu Guardioli najteži ligaški poraz u karijeri. Momčad Ronalda Koemana je do vodstva stigla u 34. minuti pogotkom Romelua Lukakua, da bi u nastavku dvoboja Everton priredio pravo slavlje za svoje navijače te s još tri pogotka napunio mrežu Cityja. Na 2-0 povisio je drugi belgijski reprezentativac Kevin Mirallas u 47. minuti. Tom Davies je u 79. minuti po treći put svladao Brava, a konačnih 4:0 u četvrtoj minuti sudačke nadoknade postavio je 19-godišnji Ademola Lookman. 