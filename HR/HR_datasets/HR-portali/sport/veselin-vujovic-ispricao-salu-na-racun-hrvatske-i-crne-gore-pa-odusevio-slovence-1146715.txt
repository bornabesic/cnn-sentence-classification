Rukometni trener Veselin Vujović ovih je dana heroj u Sloveniji nakon što je njihovu rukometnu reprezentaciju doveo do svjetske bronce. Crnogorski stručnjak, koji je u kombinacijama za klupu Hrvatske, na dočeku se na originalan način obratio navijačima. – Vi ste zlatan narod i zaslužujete ovakve momke. Kažu ljudi, trenira ih Crnogorac pa igraju samo posljednjih 10 minuta – rekao je Vujović. Ova Vujovićeva šala išla je na račun toliko puta opjevane crnogorske lijenosti, ali i na račun Hrvatske koja je protiv Slovenije na SP-u u borbi za broncu u završnici utakmice na nevjerojatan način prokockala osam golova prednosti. Inače, nekadašnji trener PPD Zagreba nakon povratka iz Francuske davao je oprečne izjave. U Zagrebu je tvrdio da želi voditi hrvatsku reprezentaciju, a Slovencima pričao da su "Hrvati prepotentni". 