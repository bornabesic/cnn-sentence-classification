Dan prije otvaranja Europskog prvenstva U-17 utakmicom protiv Italije, izbornik mlade hrvatske reprezentacije Dario Bašić ističe kako njegovi igrači imaju što pokazati. "Među igračima, kao i u stručnom stožeru, vlada dobra atmosfera. Svi smo sretni što se bliži početak natjecanja i što imamo priliku otvoriti Europsko prvenstvo na domaćem terenu, protiv kvalitetnog suparnika", izjavio je u utorak izbornik Dario Bašić dodavši da su pripreme odrađene, a sada se treba dokazivati protiv ambicioznih suparnika. "Treba pohvaliti igrače, radili su na visokoj razini i pokazali volju i želju. Ova je generacija sposobna pokazati se u najboljem svjetlu, protiv najjačih europskih momčadi, u stanju je odgovoriti na zahtjeve u sve tri utakmice u skupini, a kakav će na kraju biti ishod - vidjet ćemo. Cilj bi nam bio prolazak skupine, to bi nas obradovalo, a možda onda i bitka za odlazak na Svjetsko prvenstvo", rekao je Bašić. "Radili smo na psihološkoj pripremi, no ovi su igrači talentirani ne samo nogometno, nego i karakterno. Već se uče nositi s ovakvom vrstom stresa i podražaja, a bez obzira na rasplet prvenstva, oni će ostati budućnost hrvatskog nogometa", dodao je izbornik. Prema njegovoj ocjeni, favoriti Europskog prvenstva, koje se održava u Hrvatskoj, su svakako Engleska i Njemačka, no ističe i Tursku. "Engleska, Njemačka i Nizozemska predvode momčadi koje su se iskazale kvalitetom, a ugodno me iznenadila i Turska. Na turnirskom sustavu natjecanja moguća su i iznenađenja, mogu odlučiti neki detalji, oscilacije normalne za ovu dob. Mi bismo možda voljeli imati lakšu skupinu, ali istovremeno nam je to motiv jer nam pruža priliku pokazati gdje smo, da se usporedimo kako funkcioniramo u odnosu na najbolje u Europi", zaključio je Bašić. Hrvatska prvenstvo otvara u srijedu, 3. svibnja, protiv Italije na Rujevici (17,45 sati), u drugom kolu na istom mjestu igra 6. svibnja protiv Turske (13,15 sati), a potom 9. svibnja u Kostreni čeka Španjolsku (12,00 sati).  