Hrvatski gimnastičari osvojili su dva odličja na prvom ovosezonskom natjecanju za Svjetski kup koje je održano u Bakuu, gdje se Anton Kovačević okitio srebrom na preči, a Filip Ude je nagrađen broncom za svoju izvedbu na konju s hvataljkama.  Anton Kovačević je za svoju izvedbu u nedjeljnom finalu dobio ocjenu 14.000 i zaostao samo za pobjednikom, Japancem Naotom Hayasakom koji je slavio s ocjenom 14.333. Drugi hrvatski predstavnik u finalu bio je Tin Srbić koji je osvojio šesto mjesto, iako je imao najvišu starnu ocjenu (6.200), ali je za izvedbu dobio 6.766 za ukupnih 12.966. Konkurencija na konju s hvataljkama bila je iznimno jaka, jer je u glavni grad Azerbajdžana stigla svjetska elita uključujući Mađara Berkija, Francuza Tommasonea i Slovenca Bertocelja uz hrvatski dvojac, Roberta Seligmana i Filipa Ude. Ude ove sezone starta s vježbom težine 6.200 koju priprema za Europsko prvenstvo, a za svoju finalnu izvedbu u Bakuu dobio je visokih 9.000 te s konačnih 15.200 osvojio treće mjesto. Jedini je u finalu bolje bio ocijenjen Mađar Krisztian Berki (9.066) te se s ukupnih 15.266 smjestio ispred 31-godišnjeg Čakovčanina. Prvo mjesto pripalo je Kinezu Hao Wengu s ukupnom ocjenom 15.400. Robert Seligman je finale završio na šestom mjestu s ocjenom 14.466. "Nakon neuspjeha na Olimpijskim igrama u Riju trebalo je raščistiti glavu, stisnuti zube, okrenuti novu stranicu, doći na prvi turnir i pokazati prvenstveno sebi da mogu. Sad sam siguran ne samo da mogu, nego i da hoću i da ću korak po korak graditi priču. Natjecanje po natjecanje - kao nekad. Svjetski kup, prvenstvo Hrvatske, EP ili SP, svakome ću pristupiti s istim motivom – odraditi najbolje što mogu, bez pada", izjavio je Ude nakon nastupa u Bakuu. "Odlučili smo se za vježbu kao i u kvalifikacijama, jer nam je cilj da do EP-a Filip stekne samopouzdanje, a to ćemo dobiti samo sa dovoljnim brojem odrađenih vježbi na natjecanjima. U eventualnom finalu Dohe, na sljedećem turniru Svjetskog kupa, isprobat ćemo najjaču vježbu s kojom ćemo napadati europsku i svjetsku medalju", izjavio je nakon natjecanja Udeov trener Igor Kriajimski. 