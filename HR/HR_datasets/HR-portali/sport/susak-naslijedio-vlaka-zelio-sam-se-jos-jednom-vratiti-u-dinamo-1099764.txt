U zadnji su čas vrijedni radnici u Maksimiru lijepili imena sponzora Dinama na novi pano, završili su točno dvije minute prije nego što su za stol ispred panoa sjeli Zlatko Kranjčar, Marijan Vlak i Ivo Šušak. Doduše, nisu ga postavili baš najbolje pa je gotovo pao na stručne ljude kluba. U Dinamu su predstavili Ivu Šuška, novog voditelja plave nogometne škole koji je tako naslijedio Marijana Vlaka koji je postao sportski direktor kluba i pomoćnik Zlatku Kranjčaru. Šušak: Želio sam se vratiti – Nismo željeli na brzinu donijeti odluku, sve smo dobro analizirali i odlučili da to bude Ivo Šušak. Cico i ja bili smo njegovi igrači, iskusan je, privržen klubu – kazao je Marijan Vlak. Šušak je kazao da nije puno razmišljao kad ga je zvao Dinamo. – Želio sam još ozbiljno raditi u nogometu, kad sam zadnji put otišao s klupe Osijeka, rekao sam da više ne želim biti trener na klupi. Želio sam se još jednom vratiti u Dinamo – kazao je Šušak. A nama je još kako dobro došao s obzirom na to da su kuglice u Nyonu odredile da će Dinamo, prođe li Vardar, u trećem pretkolu Lige prvaka igrati protiv boljeg iz para Dinamo Tbilisi – Alashkert. Kako su u prvoj utakmici Gruzijci bili s 2:0 bolji od armenskog kluba, očekivati je da će Dinamo igrati protiv Dinama (prva u Maksimiru). Kako je Ivo Šušak dugo radio u Gruziji, pa i dvije godine u Dinamu iz Tbilisija, zna mnogo o njima. – Iako naš Dinamo ima jako dobre temelje za prolazak Vardara nakon pobjede 2:1, ipak treba pričekati o priči o Tbilisiju. Mogu reći da Gruzija ima izuzetno talentirane nogometaše. Uvijek je u reprezentaciji SSSR-a bilo tri do pet igrača iz Gruzije, Dinamo je bio prvak SSSR-a, pobjednik Kupa kupova. Imaju nogometnu tradiciju, nogometna su nacija. Uvjeren sam da će naš Dinamo proći Vardar, ali za gruzijski to baš ne mogu tvrditi – ostao je zakopčan Ivo Šušak o mogućem suparniku plavih u trećem pretkolu Lige prvaka. Slično kao i Cico Kranjčar, koji nije želio ni riječ reći o ždrijebu. Špičić: Plavi su favoriti – O toj temi možemo govoriti tek kad prođemo Vardar. Sad imamo drugog posla, Lokomotivu u nedjelju, pa uzvratni susret s Vardarom, ne želim remetiti koncentraciju na nešto drugo – kazao je Kranjčar. Matija Špičić nekoć je igrao u Zagrebu, prošle sezone u Osijeku, a prije mjesec dana je došao baš u Dinamo Tbilisi. I, da, bratić je glasnogovornice Dinama Sandre Špičić. – Sad svi zovu, postao sam jako popularan, ha-ha. Nekako sam si mislio da bismo mogli izvući plave koji su po meni favoriti iako je moj Dinamo veliki klub u Gruziji, sjajne tradicije, u što sam se uvjerio kad sam došao. Imamo momčad u kojoj je dosta iskusnih i mladih igrača, šest-sedam reprezentativaca. Protiv Armenaca smo pobijedili s 2:0, a mogli smo i uvjerljivije, tako da očekujem naš prolaz. Dobro poznajem zagrebački Dinamo, svi su na okupu, nadam se da će prije utakmica s nama Marko Pjaca otići, on je najbolji – javio se Špičić iz Gruzije. Parovi trećeg pretkola: Dinamo/Vardar – Dinamo T/Alashkert Rosenborg/Norrköping – New Saint/Apoel Žalgiris/Astana – Celtic/Lincoln Olimpija/Trenčin – Zrinjski/Legia Varšava Bate/Seinäjoki – Dundalk/Hafnarfjörðar Ludogorec/Mladost P/Valletta/C. zvezda Partizani/Ferencvaros/Salzburg/Liepaja Viktoria Plzen – Qarabag/Dudelange Olympiakos/Hapoel Beer Sheva/Sheriff Astra – Crusaders/Kopenhagen Ajax – PAOK Sparta Prag – Steaua Šahtar – Young Boys Rostov – Anderlecht Fenerbahçe – Monaco Utakmice su na rasporedu 26. i 27. srpnja i 2. i 3. kolovoza. U završnom kvalifikacijskom kolu svoje suparnike čekaju: Roma, Porto, Villareal, Manchester City i Borussia M. 