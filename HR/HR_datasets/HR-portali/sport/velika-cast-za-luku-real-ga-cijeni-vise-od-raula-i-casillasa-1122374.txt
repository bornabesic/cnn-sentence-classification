Poslagali su mu četiri primjerka ugovora na stol, a Luka Modrić sa smiješkom ih je potpisao. Kako i ne bi kada je jučer u prostorijama Reala stavio potpis na ugovor do 2020., s godišnjom neto zaradom od osam milijuna eura! Prestigao Sammira Time Modrić postaje najbolje plaćen hrvatski nogometaš, ispred Sammira koji u kineskom Hangzhou Greentownu zarađuje 7,8 milijuna eura godišnje. Lukin novi ugovor potvrda je koliko ga cijene u Realu, jer kraljevski klub rijetko igračima daje ugovor do 35. godine, koliko će Modrić imati u ljeto 2020. godine. Usporedbe radi, svoje legende Raula i Casillasa Real je otjerao kad su imali 33 godine jer su procijenili da su u padu zbog godina.  Ni Zinedine Zidane nije dočekao 34 godine. Odradi li ugovor do kraja, Luka će prestići svog trenera Zidanea, koji je raskinuo s Realom s 33 godine i 11 mjeseci. Posljednji veliki igrač koji je dočekao 35. godinu u sastavu Reala bio je Fernando Hierrro. Modrić je svjestan kakvu mu je čast ukazao Real Madrid. – Ovo je za mene jako poseban dan. Jako sam sretan što sam produljio ugovor s najboljim klubom na svijetu. Hvala predsjedniku i klubu što vjeruju u mene. Moja je velika želja da se ovdje umirovim, a ovo produljenje ugovora korak je u tom smjeru – rekao je Luka Modrić i dodao: – Ne bojim se ni godina ni ozljeda. Imam 31 godinu i ne osjećam se starim za ovu igru. Još mogu igrati najbolji nogomet. Govorio je Luka i o svom dolasku u Real 2012. godine te o kritikama na njegov račun u toj prvoj sezoni. Prirodan sam, ne glumim – Nisam bio zabrinut zbog tih kritika. Znao sam da sam stigao u najveći klub u kojem su i najveća očekivanja. Međutim, nikada nisam sumnjao u sebe i znao sam da ovdje mogu pobjeđivati. Znao sam da će moja kvaliteta isplivati. Otkrio je Luka i zašto je omiljen kod navijača. – Jednostavno sam prirodan. Ništa ne radim unaprijed i takve stvari ili imate ili nemate. Mislim da su ljudi to prepoznali. A na kraju je i otkrio da se dobro oporavlja nakon ozljede, ali datum povratka još ne zna. 