Kapetansku traku dobio je najiskusniji član momčadi Igor Vori, a objašnjenje kluba pomalo je neobično. PPD Zagreb je imao zaista turbulentnu sezonu, promijenila su se tri trenera, momčad je prvo vodio Vujović, potom je Ivandija preuzeo na svega par mjeseci, a njega je naslijedio Goluža, ali samo privremeno. Na koncu je objavljeno kako će PPD Zagreb sljedeće sezone ipak voditi Kasim Kamenica. No, nisu to jedine promjene koje su se dogodile kod ‘zagrebaša’, naime na koncu sezone došlo je do promjene kapetana. Dosadašnji kapetan Zlatko Horvat izgubio je kapetansku traku između polufinalne i finalne utakmice Kupa u Umagu. U klubu se nije digla prevelika buka, ali jasno je svima da nešto nije u redu ako se na koncu sezone naprasno mijenja kapetan, to jest, vođa momčadi. Kapetansku traku dobio je najiskusniji član momčadi Igor Vori, a objašnjenje kluba pomalo je neobično. Naime, tvrde kako je riječ o disciplini. “Razlog je loše stanje opće discipline koje traje već neko vrijeme. Kako bismo prodrmali svlačionicu, procijenili smo da je najbolje da kapetansku traku dobije najiskusniji među igračima i čovjek koji će svojim primjerom biti uzor mlađim igračima – Igor Vori”, službeno je obrazloženje kluba. Premda se čini da je stanje u svlačionici Zagreba loše, to se nije dalo iščitati na finalnoj utakmici protiv Nexea u kojoj je Horvat zabio deset golova, a bio je i najglasniji na proslavi osvajanja trofeja. Ono što je gotovo neizbježno, jest veliko ljetno pospremanje. Dolazi novi trener, novca za pojačanja nema previše, pojedini igrači morat će otići, a morat će se naći i njihove zamjene. Bit će to pakleno ljeto za Kamenicu, a ciljevi za sljedeću sezonu ostaju isti. 