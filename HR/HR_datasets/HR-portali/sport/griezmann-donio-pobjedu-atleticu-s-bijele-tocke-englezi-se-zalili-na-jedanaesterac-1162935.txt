U prvom susretu četvrtfinala nogometne Lige prvaka Atletico Madrid je pobijedio Leicester City 1-0. Pogodak odluke zabio je Antoine Griezmann u 28. minuti iz jedanaesterca.  Hrvatski reprezentativac Šime Vrsaljko nije nastupio za domaći sastav zbog ozljede. Atletico je dominirao od prve minute i do gola je mogao doći već u ranoj fazi utakmice. Koke je u četvrtoj minuti sjajno opalio sa 20-tak metara, no pogodio je vratnicu. U 10. minuti je opasno zaprijetio i Yannick Carrasco, no pucao je pored gola. Svoju dominaciju europski doprvak je okrunio vodstvom u 28. minuti golom Griezmanna iz kaznenog udarca. Englezi su imali prigovora na dosuđeni jedanaesterac jer se čini kako je Marc Albrighton načinio prekršaj izvan kaznenog prostora. No, švedski sudac Eriksson je pokazao na bijelu točku. Jednu od rijetkih prilika u prvom dijelu gosti su imali u završnici poluvremena kada je Vardy pucao pored gola. U drugom dijelu gledali smo sličnu igru. Atletico je dominirao, no engleski prvak se odlično branio, a potom brzim kontrama tražio svoju priliku. Međutim, više nije bilo golova. Atletico je četvrtu sezonu uzastopce u četvrtfinalu, a lovi treće polufinale u zadnje četiri godine. Kada bi stigao do polufinala, izborio bi i finale, ali je oba finalna ogleda izgubio. I to oba puta od Reala - prošle godine i 2014. godine. Zanimljivo, Leicester je postao postao 50. klub koji je stigao do četvrtfinala LP, pri čemu osmi iz Engleske. Uzvrat je za sedam dana u Leicesteru. ATLETICO MADRID - LEICESTER CITY 1-0 MADRID. Stadion Vicente Calderon - 54,900 gledatelja; Sudac: Jonas Eriksson (Švedska) Strijelac: 1-0 Griezmann (28-11m) Žuti kartoni: Albrighton, Huth, Benalouane ATLETICO MADRID: Oblak - Juanfran, Savić, Godin, Filipe Luis - Gabi, Koke, Saul Niguez, Carrasco (od 65. Correa) - Griezmann, Torres (od 75. Thomas) LEICESTER CITY: Schmeichel - Simpson, Benalouane, Huth, Fuchs - Drinkwater, Ndidi - Mahrez, Okazaki (od 46. King), Albrighton - Vardy (od 77. Slimani) 