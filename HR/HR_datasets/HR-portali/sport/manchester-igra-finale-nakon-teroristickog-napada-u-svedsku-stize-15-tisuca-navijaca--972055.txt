Foto: Getty Images / Guliver image  FINALE Europske lige između Manchester Uniteda i Ajaxa igrat će se kao što je i planirano u srijedu, 24. svibnja, u Stockholmu. Nakon terorističkog napada koji se dogodio u Manchesteru, UEFA je objavila da nema podataka tajnih službi da bi utakmica u Švedskoj također mogla biti meta terorista. Iz krovne europske nogometne organizacije, zbog terorističkog napada u kojem su poginule najmanje 22 osobe, najavili su da će mjere osiguranja za finalnu utakmicu biti podignute na najvišu razinu. "Šokirani smo vijestima koje stižu iz Manchestera. Naše misli su uz obitelji stradalih", poručili su iz Nyona. "UEFA mjesecima surađuje sa švedskim vlastima i do sada je poduzeto niz mjera. Nakon napada u Manchesteru poduzet ćemo dodatne sigurnosne mjere," dodali su iz krovne nogometne organizacije Starog kontinenta. Oglasio se i UEFA-in predsjednik Aleksander Čeferin. "Užasno su me pogodile vijesti o napadu u Manchesteru. Šokiralo me što je toliko mladih života izgubljeno. Želim izraziti sućut obiteljima poginulih", kazao je Čeferin. Manchester United je stigao u Stockholm u utorak prijepodne, a u gradu se očekuje oko 15,000 navijača 'Crvenih vragova'. Najmanje 22 ljudi poginulo je u napadu bombaša samoubojice u ponedjeljak navečer u Manchester Areni. Napadač, koji je djelovao sam i koji je također poginuo u napadu, aktivirao je bombu kućne radinosti u foajeu dvorane oko 22.30 sati, neposredno nakon završetka koncerta američke pjevačice Ariane Grande. Među žrtvama ima i djece, a ozlijeđenih je 59. Prošlog mjeseca teroristički napad se dogodio i u Stockholmu. Četiri osobe su poginule, a 15 je ozlijeđeno u napadu kamionom koji se zaletio u robnu kuću u središtu Stockholma.