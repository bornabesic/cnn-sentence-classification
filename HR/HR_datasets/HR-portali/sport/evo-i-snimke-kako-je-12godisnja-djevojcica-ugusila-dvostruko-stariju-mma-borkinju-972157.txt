Foto: Screenshot/Twitter U JAPANU je prošlog vikenda održana kontroverzna priredba Deep Jewels promocije, na kojoj se 12-godišnja djevojčica borila protiv dvostruko starije MMA borkinje. Fanovi borilačkih sportova i brojni mediji širom svijeta burno su reagirali i na pomisao o takvoj borbi, svi su bili zabrinuti za djevojčicu jer je mogla teško stradati, ali mala Momo Shimizu iznenadila je sve i pobijedila 24-godišnju Momoko Yamazaki stražnjim gušenjem već u prvoj rundi. Sada se na YouTubeu pojavila i snimka borbe koju su osudili brojni fanovi sporta širom svijeta.    "Momo je trenirala MMA šest puta tjedno najmanje tri sata dnevno još otkako je išla u vrtić. Već ima stotinjak amaterskih BJJ, kickboxing i karate mečeva. Ima više iskustva nego njena protivnica Momoko. Bit će to poniženje za Yamazaki”, najavio je prije borbe menadžer 12-godišnje Momo Shu Hirata. I bio je u pravu. Nakon razmjene kickova, Momo je skočila na leđa svoje protivnice i pronašla način da dođe do gušenja, iako se Yamazaki držala do samog kraja runde kada se činilo da gubi svijest. Momo je tako impresionirala svijet u svom prvom profesionalnom meču i pokazala da je u pravoj borbi doista sve moguće.