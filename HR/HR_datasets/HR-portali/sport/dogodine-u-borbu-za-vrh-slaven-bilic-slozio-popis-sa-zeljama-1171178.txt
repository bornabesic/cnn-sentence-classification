Slaven Bilić prošao je s West Hamom kroz turbulentno razdoblje. Čekićari su tijekom sezone skoro dotakli dno, grčevito su se borili za svaki bod kako bi pobjegli iz zone ispadanja. Engleski su mediji hrvatskog menadžera nekoliko puta već vidjeli na izlaznim vratima West Hama. No, Bilić je pronašao dobitnu kombinaciju, neke su mu se stvari posložile i momčad je izašla iz krize. Vodstvo londonskog kluba ima povjerenje u našeg trenera, te mu je osiguralo budžet za pojačanja kako bi se momčad dogodine ponovno borila za Europu. Uoči posljednjeg kola West Ham je na 12. mjestu s 42 boda. Slaven na svom popisu ima nekoliko zanimljivih igrača, a spominju se Daniel Sturridge iz Liverpoola, Michy Batshuayi iz Chelseaja, Pablo Zabaleta iz Manchester City i Jermain Defoe iz Sunderlanda. Na popisu je još nekoliko imena manje poznatih igrača. -  Gladan sam uspjeha. Želimo pronaći pojačanja, a ne prinove koje će popuniti kadar. Naš cilj nisu 'Griezmanni'. Prošlog ljeta smo potrošili mnogo vremena pregovarajući s Lacazetteom iz Lyona, a onda je sve propalo. Zanemarili smo rezervne opcije i to nam se na kraju odbilo o glavu. Bilo bi sjajno kada bismo našli nekog kao što je Dimitri Payet. On je bio pravi dobitak - podvukao je Slaven Bilić, koji je lani doveo Masuakua, Lanzinija, Torea i Zazu, ali nitko se od njih nije pokazao kao veliko pojačanje.