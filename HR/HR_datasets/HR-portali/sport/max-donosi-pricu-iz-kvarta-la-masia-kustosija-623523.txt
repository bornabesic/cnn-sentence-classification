– Ovo je spektakl koji se doživi jednom u životu. Tko zna kada ćemo opet igrati šesnaestinu finala hrvatskog nogometnog kupa protiv ovako atraktivnog protivnika. Još da smo ih dobili...., priča nam Žac nakon utakmice s Hajdukom u utorak, navijač Kustošije koji godinama prati svaku utakmicu svog lokalnog kluba. Iako većina navijača Kustošije navija za zagrebački Dinamo, aktivno praćenje lokalnih niželigaša i “neiskvarene” lige u kojoj se ne vrti puno novca postalo je posljednjih godina popularno u velikom broju zagrebačkih kvartova. Kustošija je pak pozitivan primjer kako jedan lokalni niželigaš može uz entuzijazam vodećih ljudi kluba i malo podrške sa strane biti uspješan, pogotovo u radu s mladima, što je osnova svakog uspješnog nogometnog kluba. Ima vremena za Dinamo – Za Kustošiju sam čuo još u igračkim danima, a uvijek je slovila kao klub s odličnim radom u mlađim kategorijama, priča za Max! proslavljeni reprezentativac Dario Šimić, čija tri sina igraju za Kustošiju. Kaže kako je znao otprilike gdje se nalazi igralište “male Barcelone” kako Kustošiji tepaju upravo zbog nogometne škole, jer je uvučeno i ne vidi se s ceste, ali je zapravo idealno smješteno za sve koji gravitiraju i žive na zapadnom dijelu Zagreba. – Pozicija je idealna za sve koji stanujemo u blizini jer nam nije daleko dovesti djecu na trening, a osim toga, uvjerili smo se kako je infrastruktura dobra, a rad s malim nogometašima kvalitetan. Osim toga, mislim da je za djecu do 12 godina, kada je neka granica da se odluče o ozbiljnijem bavljenju nogometom, puno bolje da stasaju u malim klubovima, a ne odmah u velikima  Dinamu, Lokomotivi ili Zagrebu. Za to uvijek ima vremena ako se pokaže da imaju potencijala i kvalitetu – kaže Šimić. Zanimljivo je kako osim Šimićevih sinova u Kustošiji igraju i sin bivšeg Darijeva suigrača Tome Šokote, ali i sin vatrenog hajdukovca, tenisača Gorana Ivaniševića. Upravo je Ivanišević izjavio kako mu se u kupu ostvarila želja da Hajduk pobijedi, a Kustošija zabije gol. Njegov je sin pak odabrao izaći na teren kao pratnja igračima u dresu Kustošije, držeći za ruku igrača Hajduka. Pomaže koliko tko može Svi koji prate klub kažu kako je unatoč odličnoj nogometnoj školi koja se smatra jednom od najboljih u gradu, nedostajala seniorska momčad koje do 2002. godine nije bilo. – Pravi uzlet počeo je prije nekoliko godina kada je nova uprava na čelu s Vladimirom Babićem preuzela klub. I Tomo i ja prepoznali smo dobar rad i uključili se s obzirom na to da nam klinci ovdje igraju. Iako nemam dovoljno vremena za neki stalni angažman, kroz sponzorski angažman pomažem Kustošiji. Tako to rade i ostali roditelji, svatko pomaže koliko može – kaže nam Dario Šimić. I zaista, kup utakmica protiv Hajduka pokazala je kako se u jednoj maloj sredini može napraviti uspješna priča, kako se igračima iz vlastite, kvalitetne škole nogometa, i predanim radom uz ograničena sredstva može napraviti puno. Kustošija i okolni kvartovi žive sa svojim klubom, i zato ne čudi naziv “mala Barcelona” jer klinci ovdje stasaju kao da su u pravoj La Masiji. Nogometna igra i pravi smisao sporta ovdje su zaživjeli na najbolji mogući način. Možemo im samo poželjeti da tako nastave i dalje. >>Priča je objavljena u novom broju sportskog tjednika Max!, koji od subote 5. listopada možete pronaći na kioscima...