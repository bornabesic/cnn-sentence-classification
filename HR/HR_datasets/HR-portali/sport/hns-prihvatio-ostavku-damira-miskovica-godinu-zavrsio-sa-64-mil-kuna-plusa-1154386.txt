U zagrebačkom hotelu Westin održana je još jedna redovna Skupština HNS-a na kojoj nije bilo nikakve drame. Ovom su događaju svjedočila 44 (od ukupno 49) zastupnika, pa je tako ispunjen kvorum za donošenje raznih odluka... Iz Splitsko-dalmatinske županije prije nekoliko je dana u prostorije HNS-a stiglo pismo u kojoj je zatraženo da se kao točka dnevnog reda uvede i razrješenje Alojzija Šuprahe kao člana Izvršnog odbora, ali taj prijedlog nije niti prošao na razmatranje. A zanimljivo kako se podnositelji ovog prijedloga, članovi Splitsko-dalmatinske županije, nisu niti pojavili na ovoj Skupštini, piše Goal. HNS je 2016. godinu završio u plusu. Prihodi u protekloj godini iznose 202 milijuna kuna, rashodi su iznosili 195,6 milijuna kuna, pa je nogometni savez godinu završio u plusu od 6,4 milijuna kuna. Prihvaćena je i pismena ostavka Damira Miškovića na mjesto dopredsjednika HNS-a, dok predsjednik Rijeke i dalje ostaje član Izvršnog odbora HNS-a. Damir Mišković na ovaj se potez odlučio zbog stalnih izbivanja iz Hrvatske, a novi dopredsjednik također stiže iz Nogometnog središta Rijeka.  Damir Vrbanović za kraj je šturo obavijestio skupštinare o pismu koje je Janica Kostelić poslala svim županijskim savezima i poručila kako se trebaju pridržavati Zakona o sportu. Izvršni direktor HNS-a poručio je predstavnicima županijskih saveza kako će svi u roku od 48 sati dobiti naputke prema kojima moraju poslovati. >> Janica pisala Šukeru: 'HNS se mora držati Zakona o sportu!' 