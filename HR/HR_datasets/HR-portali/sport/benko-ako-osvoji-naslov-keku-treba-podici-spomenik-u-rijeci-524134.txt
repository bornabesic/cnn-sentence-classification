Sve je počelo s Kekom, kad je on preuzeo klupu, Rijeka se počela dizati i pobjeđivati Hajduk pa sve ostale, prisjeća se Leon Benko uoči subotnjeg Jadranskog derbija (17 sati). On je igrao za “bijele” baš u vrijeme kad je krenuo nevjerojatan riječki niz od pet godina bez poraza od Hajduka, odnosno 18 utakmica. Hajduk je u istom razdoblju imao deset smjena trenera, koji Keka nisu uspijevali srušiti na čak četiri stadiona. - Kek do u najsitnije detalje proučava sve protivnike, pa tako i Hajduk, ali njih je valjda poznavao bolje od ostalih jer je navijao za njih - nasmijao se Leon Benko, koji se također može pohvaliti zanimljivom statistikom. Zabio je na četiri od pet Jadranskih derbija, koliko je igrao za Rijeku. - Derbiji su posebne utakmice, u koje ulaziš posebno napaljen - pojašnjava centarfor, koji jako respektira rad svog bivšeg trenera. - Dio kredita za uspjehe pripada upravi, koja je velikim ulaganjima stvorila preduvjete za rast, ali Kekova uloga i profesionalnost su ključni. Njemu svake godine odlaze najbolji, no on ih uvijek uspije nadomjestiti, pažljivo odabere igrače koji mu donesu rezultat - rekao je Benko i dodao: - Svaki put me iznova fascinira s koliko uspjeha Kek bira igrače. Svaka čast, zaslužio je spomenik u Rijeci ako osvoji naslov, a vjerujem da hoće... 