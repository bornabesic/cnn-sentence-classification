Za razliku od prvog dana, hrvatski navijači su u subotu bili puno glasniji. Štoviše, nadvikali su puno kompaktnije argentinske navijače kojih je u zagrebačkoj Areni bilo oko 3500 i koji su bili uobičajeno raspjevani. No, s time kao da su isprovocirali domaće kibice. No, što se zapravo dogodilo preko noći, objasnio nam je predsjednik Hrvatskog teniskog saveza Franjo Luković: Danas će biti još bolje - Imali smo sličnu pojavu i u Zadru. Prvi dan je s navijačima bilo jedva, drugi vrlo dobro, a treći dan sjajno. Zato smo za subotu organizirali nekoliko bubnjeva i truba u samom gledalištu, a i angažirali smo nekoliko naših kolega da povedu navijanje među samim navijačima. Čini se kao da je sam predsjednik Saveza, nakon skromnijeg petka, rekao da to tako ne može dalje i da s tribina moraju dolaziti jači poticaji za igrače. - Apsolutno. U subotu smo se popravili, a u nedjelju će biti još bolje. Argentinski navijači su bili dobar izazov. Sličan, kao francuski navijači u Zadru. I oni su potaknuli našu publiku da dostigne njihovu razinu, pa čak ih i nadglasa. Kad se ugriju, i naši su navijači sjajni. Jeste li vi to angažirali navijače profesionalce? - Nismo, no imamo nekoliko vođa. I Argentinci imaju vođe koji drže ton navijanja. Naša je odgovornost bila da Zagreb pokaže da nije kazališna publika nego da i u tenisu može navijati fantastično. Predsjednik HTS-a meč parova pratio je u društvu predsjednice RH Kolinde Grabar-Kitarović koja je slavila svaki važan poen. - Premda sam se u pojedinim trenucima živcirala, zbog nekih propuštenih prilika, bila sam prilično uvjerena u pobjedu našeg dvojca. Tijekom cijelog meča osjećala sam se jako dobro. Osim zbog odlične igre Čilića i Dodiga, do tog osjećaja zacijelo je došlo i zbog fantastične slike s tribina. - Nikad nisam bila u ljepšoj navijačkoj atmosferi, pogotovu ne na tenisu. Bilo je kao da smo na rukometu. Navijanje bez iti jednog izgreda i ogromno srce naših igrača. Voljela bih kada bi se ovako navijalo i kada nam ne ide tako dobro, kada našim sportašima najviše treba potpora. Ovo je nešto što daje pozitivnu energiju svima nama, nekakav ideal zajedništva za kakvim težimo. Ovakve pobjede djeluju kohezivno, povezuju ljude, dižu optimizam naših ljudi, njihovu samosvijest i samopouzdanje. A sve što je jučer vidjela, predsjednicu ispunjava ponosom. Mali smo, ali veliki u srcu - Bez obzira na to što mi zemljovidno i po broju stanovnika nismo velika zemlja, veliki smo u srcu, i po sportašima. Predsjednica se ovaj put nije pojavila u tradicionalnoj navijačkoj majici, no bez kockastih detalja na sebi ipak nije bila. - Nisam stigla otići kući po dres, no srećom sam u uredu imala kockaste startasice. S obzirom na to da je danas nedjelja, eto prilike da predsjednica danas dođe u kockicama. - Premda imam nekog posla, potrudit ću se da dođem. Ako mi se to oduži, svakako ću tenis gledati kod kuće. Optimist sam. Znam da nam neće biti lako, ali mislim da će dečki uspjeti.