Hrvatska petu sezonu u nizu ima igrače u pobjedničkoj momčadi Lige prvaka. U finalu najelitnijeg europskog klupskog natjecanja madridski Real je u Cardiffu pobijedio Juventus sa 4:1. U pobjedničkom sastavu Luka Modrić je igrao cijelu utakmicu te je asistirao Cristianu Ronaldu za Realov treći pogodak. Mateo Kovačić bio je na klupi za pričuvne igrače. Luka Modrić je prvi hrvatski igrač koji je tri puta osvajao naslov europskog prvaka. Kapetan hrvatske reprezentacije tri naslova s Realom je osvojio u zadnje četiri godine, prvi 2014. te ova dva u nizu. Real je prvi klub koji obranio naslov najelitnijeg klupskog natjecanja. Modrić je igrao 50. utakmicu u Ligi prvaka i ovim je trijumfom nadmašio Darija Šimića koji je s Milanom bio europski prvak 2003. i 2007. godine. Dva naslova prvaka sada ima i Mateo Kovačić. Otkad je Liga prvaka (1992.) zamijenila Kup prvaka devet hrvatskih igrača osvajala su trofej najbolje europske momčadi, a to su: Igor Bišćan, Zvonimir Boban, Alen Bokšić, Mateo Kovačić, Mario Mandžukić, Luka Modrić, Ivan Rakitić, Dario Šimić i Davor Šuker. Petu godinu u nizu Hrvatska ima pobjednika Lige prvaka. Sjajnu priču počeo je 2013. Madžukić s Bayernom koji je pobijedio Borussiju s 2:1, a sljedeće je sezone Real s Modrićem nadigrao Atlético s 4:1. Pretprošle sezone Rakitić je bio strijelac u pobjedi protiv Juventusa (3:1), a lani su Modrić i Kovačić osvojili naslov s Realom koji je bio bolji od Atlética nakon jedanaesterac sa 6:4, 1:1). Juventus je izgubio, ali večer u Cardiffu dobro će pamtiti naš Mario Mandžukić. Hrvatski napadač je zabio predivan pogodak u prvom poluvremenu. Hrvatski napadač je u 27. minuti škaricama zatresao mrežu Keylora Navasa za 1:1.  To je hrvatskom reprezentativcu drugi pogodak u Ligi prvaka. Prvi put je u dresu Bayerna zabio dortmundskoj Borussiji u finalu 2013. godine.