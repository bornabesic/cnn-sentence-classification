Urugvajac Guillermo Varela (24) završio je svoju karijeru u Eintrachtu iz Frankfurta zbog nepromišljenog poteza. On se, naime, odlučio tetovirati, iako su mu iz kluba to zabranili u ovom trenutku, a nakon toga sve mu se upalilo i dobio je infekciju. Sve to napravio je samo nekoliko dana uoči finala njemačkog kupa u kojem Eintracht igra protiv Borussije Dortmund pa je Kovačeva ljutnja još i veća. Hrvatski stručnjak odlučio ga je suspendirati, a kako se radi o igraču na posudbi iz Manchester Uniteda, bivši hrvatski izbornik klupskim čelnicima poručio je da ga sljedeće sezone ne želi u momčadi.  - Klub ne može tolerirati igrača koji ide protiv uputa koje dobije iz kluba, rekao je sportski direktor kluba Fredi Bobić pa dodao: - Suspendiran je i nećemo ga zadržati. Njegov put u Eintrachtu je završio ovim postupkom. Razmišljali smo nastaviti suradnju s njim, ali to se sada neće dogoditi. Niko Kovač u posljednje vrijeme ga je često koristio i trebao mu je igrati u početnoj postavi u finalu, ali kršenje pravila skupo ga je stajalo. "Trener Niko Kovač mu je dao izravna uputstva, ali Varela je ipak otišao napraviti tetovažu, koja mu se sada upalila", stoji u priopćenju kluba uz dodatak da je njihova suradnja došla kraju.