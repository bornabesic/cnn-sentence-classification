Premda je nakon prva dva dana natjecanja vodila 2-1, hrvatska teniska reprezentacija je izgubila od Argentine 2-3 u finalu Davis Cupa igranog u zagrebačkoj Areni. Argentina je do prvog naslova u povijesti stigla velikim preokretom nakon što je u nedjelju dobila oba singla. Argentina je do sada bila jedina reprezentacija u 116 godina dugoj povijesti ovog natjecanja koja je nastupila u četiri finala i sva četiri izgubila. Dva puta su ih dobili Španjolci (2008, 2011), a po jednom je gubila od SAD (1981) i Rusije (2006). Nažalost, svoj trenutak za povijest dočekali su protiv Hrvatske u Zagrebu. U odlučujućem, petom susretu Federico Delbonis je neočekivano lako pobijedio Ivu Karlovića 6-3, 6-4, 6-2. Nažalost, sve je bilo gotovo za nešto više od dva sata. Karlović je dobro ušao u meč. Imao je 30-0 na Delbonisov servis, ali je Argentinac ipak prvi poveo. U petoj igri hrvatski tenisač je bio još bliži 'breaku', no Delbonis se ponovo obranio, te nažalost, u idućoj igri oduzeo Karloviću servis za 4-2. Do kraja seta oba tenisača su držala svoj početni udarac i Delbonis je dobio set 6-3 za argentinsko vodstvo. U drugom setu Karlović je prvi put ozbiljnije zaprijetio u šestoj igri propustivši 'break loptu' za 4-2. U idućem gemu i Karlović se morao vaditi. Spasio je dvije 'break' lopte i poveo 4-3, no nažalost kod rezultata 4-4 izgubio je servis. Delbonis to nije propustio i mirno je odservirao za 6-4 i vodstvo 2-0. Niti treći set nije donio promjenu na terenu. Karlović nikako nije pronalazio pravi ritam i Argentinac je lako kažnjavao njegove pogreške. Delbonis je već u trećoj igri stigao do 'breaka' i vodstva 2-1. U idućem gemu Karlović je zaprijetio, imao je 30-15 i čisti forhend za dvije break lopte, no promašio je. Argentinac je poveo 3-1, a u idućem gemu imao dvije break lopte za 4-1. Karlović se izvukao, ali je kod rezultata 2-4 još jednom izgubio servis i priči je bio kraj. Delbonis je dobio idući gem za 6-2, 3-0 u setovima i veliko argentinsko slavlje. Bio je to njihov peti međusobni susret i druga pobjeda 26-godišnjeg Argentinca, trenutačno 41. tenisača svijeta. Prvu je ostvario ove godine na US Openu kada je Karlović predao zbog ozljede