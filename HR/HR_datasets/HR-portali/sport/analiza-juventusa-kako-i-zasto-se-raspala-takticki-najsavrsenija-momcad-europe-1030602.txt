Možda je Allegri ipak malo podcijenio Zidanea jer Francuz je sjajno iskoristio sve nedostatke, a oni su jako sitni i nevidljivi kod Allegrijeve momčadi, odnosno dobro su zamaskirani, a on im je skinuo masku. Liga prvaka završila je na povijesni, gotovo epski način. Real Madrid obranio je naslov prvaka Europe i to spektakularnim izdanjem protiv talijanskog prvaka i jedne od najjačih i taktički najsavršenijih momčadi današnjice, Juventusa. Madridska momčad slavila je s 4:1, ali sve je zapravo krenulo nizbrdo u drugom poluvremenu, no do toga ćemo doći. Sve je bilo kako smo i predvidjeli, premda to nije bilo tako teško. Juventus je prepustio dominaciju i inicijativu Realu, koncentiranom zonskom obranom i trkačkom moći kanalizirali su ih tamo gdje im je najviše odgovaralo i onda pritiskali kako bi isforsirali kontru. Juve je dobro vodio igru u prvom poluvremenu, iako nije imao loptu u posjedu, ali ipak, igrali su protiv Reala, a ne protiv, recimo, Intera. No, od samog početka događale su se neke nepredviđene stvari. Juventus je često kretao vertikalno s pozicije stopera prema veznoj liniji, a tu ih je lomio Casemiro, koji je ujedno bio jedan od ključnih igrača Zidaneove momčadi baš zato što je razarao međuprostor između obrane i vezne linije. Nadalje, kao što se i očekivalo, osim tih par puta kada su kretali kroz sredinu i završavali neslavno, Juventus je gradio napad preko bokova koji su se silno potrošili, ali u prvom dijelu su Alves i Sandro radili lavovski posao, a dodamo li tu i Mandžukića izlgedali su jako opasno. No, problem je što ostatak ekipe iz veznog reda nije… Real se baš nije iskazao u prvom dijelu, nisu duplirali bokove i na koncu su upravo iz jedne akcije primili izjednačujući gol. Svakako valja napomenuti kako je Juve u par navrata u prvom dijelu izašao pred vrata Reala dosta rizično, odnosno dosta ih se nagomilavalo pred vratima Navasa i u trenucima kada im je Real presjecao lopte ostavljali su im 50-ak metara praznog prostora za kontru i bilo je to zaista šokantno vidjeti kod Allegrijeve momčadi. Sve u svemu, može se reći kako je Juventus odradio prvo poluvrijeme otprilike onako kako je Allegri to i zamislio i učinili su Real u gotovo nemoćnim što govori i statistika od tek jednog upućenog udarca u vrata i to je bio onaj gol Ronalda. No, onda je došlo drugo poluvrijeme. Što se dogodilo u svlačionici Juventusa na predahu to je pitanje svih pitanja. U nastavku je istrčao jedan sasvim drugačiji Juve, skormniji, neorganizirani, grogirani, nedeterminirani i na momente bezvoljni i bezidejni. Momčad ‘bianconera’ nekako se držala prvih 15-ak minuta nastavka, ali sve se raspalo od 60′ do 64. minute. Prvo je Casemiro bombom (uz malu pomoć Khedire) probušio Buffona iz daljine, a onda je Modrić s Ronaldom odigrao sjajnu akciju za 3:1 i sve je bilo gotovo. No, zanimljivo je istaknuti kako se najjače oružje Juventusa pretvorilo u najslabiju kariku. Zaista se činilo kako Alves i Sandro više nisu imali snage nositi cijelu liniju. Mandžo se borio, ali kod njega se osjetio umor, a ‘realovci’ su se također trudili dobro ga izmlatiti po nogama. Kod akcije Modrića i Ronalda, Luka je neometano prošao po boku i ubacio na Ronalda koji je bez pratnje ušetao u peterac i samo pospremio loptu, a svi su samo gledali ishod akcije i to bez reakcije. Možda je Allegri ipak malo podcijenio Zidanea jer Francuz je sjajno iskoristio sve nedostatke, a oni su jako sitni i nevidljivi kod Allegrijeve momčadi, odnosno dobro su zamaskirani, a on im je skinuo masku. Problem je nastao uglavnom kod izrazito neaktivne vezne linije koja je često dozvoljavala ‘realovcima’ da drže međuprostor između veze i obrane i u principu se obruć stiskao oko šesnaesterca umjesto oko centra, kako je prvotno zamišljeno. A to je ipak prevelik poklon za Real koji ga je s lakoćom iskoristio. Ma koliko dobri bili Barzagli, Bonucci i Chiellini, jednostavno nisu mogli previše protiv petorice, šestorice Realovih ‘megazvijezda’ koje su oko njih zujale kao osice. Nekako se činilo da su se Juventusovi igrači baš istrošili. Pala im je koncentracija i linije su počele pucati zaista prelako, ali ne može ih se kriviti jer igrali su jednu od najboljih sezona u proteklih par godina i doista se ne može, ma ne smije, reći da su ‘skinuli gaće’ ili da su otišli bez ispaljenog metka. Ne bi bilo pošteno!