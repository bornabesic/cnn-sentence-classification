Bio je najplaćeniji sportaš svijeta, ljubimac nacije, najbolji golfer na planeti, a onda je sve stalo za Tigera Woodsa (41). Ljubavnice su se javljale jedna za drugom, brak mu se raspao, sponzori ga napustili, otišao je na liječenje od ovisnosti o seksu, odao se alkoholu, a kao posljedica svega uz privatni život počelo mu je patiti zdravlje, ali i karijera... Posljednji skandal u nizu otkriven je u ponedjeljak kada ga je policija privela jer je vozio pod utjecajem - lijekova. Barem on tako kaže. - Moja opijenost nema nikakve veze s alkoholom već s kombinacijom propisanih lijekova za koje nisam znao da će tako utjecati na mene. Ispričavam se svojoj obitelji, prijateljima i navijačima. Svjestan sam ozbiljnosti situacije i što sam učinio - rekao je Tiger Woods nakon što je tri sata proveo u policijskoj postaji, a njegova fotografija iz postaje postala hit na društvenim mrežama i prije no što je izašao. U nastavku teksta podsjećamo vas kako je izgledao pad Tigera Woodsa u posljednjih osam godina... 27. studeni 2009. Woods je razbio Cadillac Escalade zabivši se u hidrant u blizini svoje kuće. Nije teže ozlijeđen, no ova prometna nesreća usko je povezana sa skandalom za koji se kasnije ispostavilo da je puno opširniji no što se mislilo. Mediji su nekoliko dana prije otkrili da je godinama varao svoju suprugu Elin Nordegren, a u trenutku kada je razbio automobil upravo ga je ona navodno napadala palicom. U tom bijegu od bijesne supruge zaletio se u stablo, živicu i na kraju stao na hidrantu. I tu tek počinju njegovi problemi. Tri dana kasnije nekad najbolji golfaš svijeta objavio je da neće nastupati do kraja godine. 1-8. prosinca 2009. Sedam žena u medijima je otkrilo kako su bile u ljubavnoj vezi s Woodsom. Na pozamašnoj listi bile su tri konobarice, pornoglumica, model za donje rublje... Lijepa kolekcija. 11. prosinca 2009. Pritisnut medijskom hajkom na njega Tiger Woods objavio je uzima pauzu od nastupa na turnirima do daljnjega. Nekoliko dana kasnije sponzori polako počinju raskidati ugovore s nekad najunosnijim sportašem svijeta. Pad je nezaustavljiv... Siječanj 2010. Tiger je proveo oko mjesec dana na rehabilitaciji u Mississippiju, a navodno se pokušao 'izliječiti' od ovisnosti o seksu... Veljača 2010. Odlučio se ispričati - cijelom svijetu! Majka u prvom redu, a ispred njega televizijske kamere i znatiželjni obožavatelji. Woods je 14 minuta čitao pismo isprike supruzi, prijateljima i cijeloj Americi, ali bez dozvoljenih pitanja novinara. Uz to, poslao je i pismo roditeljima djece u školi svoje djece ispričavši se što su se bez svoje krivnje našli u središtu pažnje medija. Koji dan kasnije napuštaju ga i ostali sponzori. Travanj 2010. Napokon se vraća i sportu koji ga je proslavio. Na Mastersu je završio četvrti iza Phila Mickelsona. Kolovoz 2010. Tigerov razvod od Elin na'pokon je završio, a povrijeđena supruga iz njega je izašla 100 milijuna dolara bogatija. Kasnije je u medijima rekla da svom bivšem mužu oprašta nevjeru i skandale koji su doveli do kraha braka. 2010-2013. Uslijedilo je nešto mirnije razdoblje za Woodsa u kojem se puno više pisalo o njegovim sportskim uspjesima, ali i mukom s ozljedama. Proljeće 2013.  Tiger ne može bez plavuša. Samo nekoliko mjeseci nakon njena razvoda, Woods počinje izlaziti s popularnom skijašicom Lindsey Vonn. Svibanj 2015. Nakon novih nastupa na turnirima, naizgled mirnog suživota s Vonn te operacije leđa, Tiger i skijašica objavili su prekid veze. Vonn je kasnije rekla kako su do prekida doveli pretrpan i neusklađen raspored, ali i Woodsova djeca. No prema nekim navodima prekidu je 'kumovala' Woodsova veza s novom ljubavnicom. Svibanj 2017. Taman kad se mislilo da se Tiger smirio, utonuo u sivilo izbjegavajući skandale i pojavljivanje u medijima, evo novog problema. Policija ga je privela zbog vožnje pod utjecajem, kaže Woods, lijekova iako većina nagađa da je jednostavno bio - pijan.