U Muzejsko-memorijalnom centru Dražen Petrović predstavljena je spomen-kapa posvećena legendarnom hrvatskom košarkašu. Rezultat je to zajedničkog projekta obitelji Petrović, Muzeja Dražen Petrović, tvrtke New Era Cap i Go 4 d.o.o. - New Era postoji već 97 godina i svjetski je najrenomiraniji proizvođač kapa te ekskluzivni dobavljač za većinu američkih profesionalnih sportova. New Era je u svojoj povijesti imao jako malo kapa s motivima pojedinaca, a iz europske košarke niti jednom. Spomen-kapa Draženu Petroviću ograničenog je izdanja jer je proizvedeno samo 2500 europskih modela i 204 američkih, po jednu za svaku utakmicu koju je Dražen odigrao u dresu New Jersey Netsa - objasnio nam je Miran Crnošija, direktor Muzejsko-memorijalnog centra Dražen Petrović u kojem će se dotične kape moći i kupiti, baš kao i u prodavaonicama Shooster. Predstavljanju je nazočio i Paul Gils, predsjednik kompanije New Era za Europu, a maloj svečanosti nazočili su i hrvatski košarkaški izbornik Aleksandar Petrović (Draženov brat), predsjednica Zaklade Dražena Petrovića Biserka Petrović (Draženova majka), gradonačelnik Milan Bandić i niz poznatih hrvatskih sportaša i dužnosnika. Svi oni upoznali su se i s novouvedenom tehnologijom virtualne stvarnosti putem koje će posjetitelji Draženova muzeja moći vidjeti Draženovu spomen-sobu u Šibeniku. Svečano predstavljanje uveličali su glazbenici Zagrebačke filharmonije (gudački kvartet) izvedbom prvog stavka Mozartove "Male noćne muzike". 