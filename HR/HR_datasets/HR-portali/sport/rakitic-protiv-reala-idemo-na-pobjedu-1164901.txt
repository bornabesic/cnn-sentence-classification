Hrvatski nogometni reprezentativac Ivan Rakitić rekao je kako s Barcelonom u nedjelju ide po pobjedu nad Real Madridom u najvećem španjolskom derbiju koji bi mogao odlučiti prvaka. - Idemo u Madrid pobijediti. Potrebna nam je pobjeda i dolazimo puni samopouzdanja. Ondje smo u zadnje vrijeme bili uspješni i to sada želimo ponoviti - izjavio je 29-godišnji vezni igrač u razgovoru za televiziju španjolske lige. Prošle sezone je Barcelona pobijedila s 4:0 na Santiago Bernabéu a mjesec dana kasnije smijenjen je trener Real Madrida Rafael Benitez. Njega je siječnju 2016. zamijenio aktualni trener Zinedine Zidane. - Sjećam se te utakmice po onome što smo napravili. Stisli smo ih i nadigrali u svim linijama i svim fazama utakmice. Tu snagu i kvalitetu želimo pokazati u nedjelju. To su posebne utakmice, drugačije od ostalih, u kojima svatko želi igrati - rekao je Rakitić kojem će ovo biti šesti susret protiv Real Madrida od kada je 2014. navukao dres Barcelone.  - U Madridu ćemo nastojati dati sve od sebe, a ponovimo li trijumf od 4:0 tim bolje, no važna su nam tri boda pa samo o tome razmišljamo. Šest kola prije kraja prvenstva vodeći Real Madrid ima 75 bodova i utakmicu manje (gostovanje kod Celte Vigo) a drugoplasirana Barcelona 72 boda dok je Atlético treći sa 65. Real Madrid je posljednji put bio prvak u svibnju 2012., tri mjeseca prije nego je Luka Modrić došao ondje. - Jako poštujem Real Madrid, to je velika momčad, no usredotočen sam samo na nas. Oni se nalaze u pozitivnom nizu, dobro im ide u posljednje vrijeme. Ako i ne igraju dobro u zadnjim minutama preokranu rezultat u svoju korist - napomenuo je Rakitić. Upravo to se dogodilo u posljednjem dvoboju igranom u Barceloni 3. prosinca. Barcelona je vodila pogotkom Luisa Suáreza od 53.minute no onda je u 90. glavom izjednačio branič Sergio Ramos nakon slobodnog udarca kojeg je izveo Modrić. - No budemo li mi igrali na svojoj razini i uspijemo li se nametnuti imamo dobru priliku pobijediti - naglasio je Rakitić. Barcelona dolazi na noge vječnom rivalu nakon ispadanja u četvrtfinalu Lige prvaka od Juventusa u srijedu dok je Real Madrid u utorak na produžetke izbacio njemačkog prvaka Bayern. Barca je nakon poraza u Torinu od 0:3 odigrala pred svojom publikom 0:0, čime nije uspjela ponoviti čudo kao u osmini finala gdje je eliminirala francuskog prvaka PSG. - Nije se dogodilo...hvala navijačima na nevjerojatnoj podršci i što su vjerovali u nas. Sada se idemo boriti kako bi ostvarili druge ciljeve - poručio je Rakitić preko društvene mreže Instagram. Osvrnuo se na aktualnu sezonu u kojoj Barcelona pokušava obraniti naslov prvaka i opet osvojiti kup. U finalu kupa će igrati u svibnju protiv Alavésa u Madridu. - Moguće da smo ove sezone ostavili bodove gdje nismo trebali i izgubili utakmice koje nismo smjeli, no to je također dio nogometa. Često se zbog sitnih detalja dogode važne stvari ali sada je najbitnije dići se i gledati prema naprijed - rekao je i dodao: - Ono što se dogodilo je prošlost pa je najvažnije da se svi zajedno dignemo, da napredujemo u istom pravcu. Barcelona se žalila na kaznu napadaču Neymaru koji je ove sezone u 40 utakmica zabio 15 golova a još 24 puta dodao za pogodak, no u petak je potvrđeno da mora propustiti derbi u nedjelju. - To nam je veliki gubitak, međutim što je tu je. Potrebno je prihvatiti situaciju kakva jest i gledati prema naprijed. Već smo bili pokazali da možemo i bez Neymara. S njim bi bilo puno bolje jer je među trojicom najboljih na svijetu...ali kažem, vjerujemo u sebe, imamo dobru i snažnu ekipu. Nadam se da ćemo Neymaru donijeti pobjedu - rekao je. Rakitić je ove sezone nastupio u 44 utakmice postigavši šest golova i upisavši tri asistencije. - Real Madridu sam zabio kada sam igrao za Sevillu, tome se nadam sada u Barceloni, iako bih potpisao i da ne dotaknem loptu ako bi nam to donijelo pobjedu. Smatra kako je Real Madrid opasan iz prekida, posebno preko kapetana Ramosa koji je zabio 10 golova u 35 utakmica ove sezone ili napadača Cristiana Ronalda iz slobodnih udaraca. - Prekidi su jedan od najbitnijih aspekata igre Real Madrida. Ima igrače specijalizirane za obavljanje tih zadataka. To moramo neutralizirati intenzitetom i koncentracijom - naglasio je Rakitić. Dokapetan hrvatske reprezentacije već ima 150 utakmica iza sebe u Barceloninom dresu a prošli mjesec je produžio ugovor do ljeta 2021. godine. - Jako samo zadovoljan i ponosan što sam došao do tog broja. Svaki dan uživan u Barceloni, na treninzima, utakmicama, u boravku na našem stadionu i s našim navijačima. Nadam se da ću još puno godina biti ovdje - zaključio je. 