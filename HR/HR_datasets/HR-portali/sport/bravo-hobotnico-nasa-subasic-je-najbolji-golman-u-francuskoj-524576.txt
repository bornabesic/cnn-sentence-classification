Hrvatska reprezentativna 'jedinica' i prvi golman Monaca, Danijel Subašić, proglašen je za najboljeg golmana Ligue 1. Ovu nagradu dodjeljuje udruga profesionalnih nogometaša u Francuskoj, a naš Danijel tek je drugi stranac kojem je to pošlo za rukom. - Ovo su dani za koje sam trenirao, radio i živio, nagradu posvećujem pokojnom Jakovu Pinčiću koji me svemu naučio kao malog golmana i Niki Matkoviću koji me trenirao kad me nitko nije htio trenirati dok sam bio suspendiran u Zadru - poručuje službeno najbolji golman francuske lige, Danijel Subašić direktno s proglašenja. - Ovdje vlada velika euforija, no trener nas nije pustio na dodjelu u Pariz, naš šestorica nagrađenih sjedili smo u Monacu i javili se videovezom, velika je ovo počast, veliki su ovo dani za naš klub i sve nas, to samo potvrđuje našu dominaciju ove godine - kazao je Subašić, koji još uvijek nije počeo slaviti naslov prvaka iako su ga praktično osvojili. Monaco ima još dvije utakmice, te tri boda više od PSG-a kojem je ostala još samo jedna utakmica do kraja. Jedino u slučaju oba poraza i pobjede PSG-a s više od 16 golova razlike, prvak neće postati Monaco. - Bez obzira što se radi o promilima i teoriji, još uvijek nismo počeli slaviti, nadam se da ćemo uzeti barem bod u srijedu protiv St. Etiennea te proslaviti s našima navijačima - kazao je Subašić koji je prošao dug put od dolaska u Monaco kao 19. momčad druge lige do naslova prvaka i naslova najboljeg golmana lige.  - Mnogi su se pitali je li moja odluka da dođem u 19. klub druge lige ispravna, no na koncu se pokazalo da sam u pravu. Pet i pol godinama sam tu, prešao sam dugi put, sada je lako pričati da je to bilo ispravno, no samo ja i moji najbliži znamo kroz što sam sve prošao. Poseban Subašićev gost na svečanosti bio je njegov bivši kapetan iz Zadra, Jerko Mikulić, koji danas radi kao fizioterapeut u omladinskim kategorijama Monaca. - Bio mi je kapetan i kad su mu na utakmici pukli križni ligamenti, obećao sam mu da ću ga povesti sa sobom  u prvi veliki klub koji odem. Evo, stigao je sa mnom u Monacu, već je tu nekoliko godina i sada se šalim s njim da je on najzaslužniji za ovo što se događa jer je u omladinskom pogonu očito dobro masirao Mbappéa i napravio od njega velikog igrača. Da je Danijel Subašić veliki golman možda smo saznali kasno u njegovim tridesetim godinama, no da je veliki čovjek zna se odavno. U trenutku svoje najveće sreće, zahvalio je svojim najbližima, ali nije zaboravio ni bivše trenere Pinčića i Matkovića te fizioterapeuta Mikulića koji su mu pomogli u karijeri.  👏🏆 Danijel Subasic élu Meilleur Gardien de @Ligue1 !!!! #TrophéesUNFP Naslijedio je reprezentativca Francuske Stevea Mandandu koji je osvajao nagradu posljednje dvije godine, a jedini golman stranac koji je nagrađen ovom nagradom bio je PSG-ov Talijan, Salvatore Sirigu. Naš golman je ujedno i prvi vratar u povijesti Monaca koji je izabran kao najbolji. Monaco će ove sezone osvojiti svoj prvi naslov nakon 2000. godine, a Subi će to biti prva titula prvaka u karijeri. Sjajna sezona moćnog Monaca iznjedrila je pored Danijela još dva laureata. Najbolji je mladi igrač lige, pogađate... Kylian Mbappe! Tu se nema što reći, nema niti 20 godina, već vrijedi 90 milijuna eura. Najbolji trener je glavni projektant čuda, portugalski trener Leonardo Jardim. Bravo @KMbappe @leonardojjardim @SubasicDanijel #TropheesUNFP pic.twitter.com/7BJFQdWDhy 