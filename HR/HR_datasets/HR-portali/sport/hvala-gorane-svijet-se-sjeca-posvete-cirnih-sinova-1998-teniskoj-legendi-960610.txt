ZA MNOGE hrvatske reprezentativce bila je to najveća utakmica u karijeri. U prvom nastupu na Svjetskom prvenstvu 1998. godine, Hrvatska je stigla do polufinala, u kojem je igrala protiv domaćina Francuske. Te velike utakmice i jedne dirljive anegdote prisjetila se FIFA na svojim službenim stranicama. "U tom povijesnom trenutku, hrvatski igrači odlučili su da neće misliti na sebe i golemi zadatak koji je bio pred njima, nego na nekoga drugoga. Svojeg sunarodnjaka koji je, baš kao i oni, ljeto 1998. godine iskoristio kako bi svoju zemlju učinio ponosnom", stoji u tekstu. Samo tri dana prije utakmice s Francuskom, Goran Ivanišević igrao je svoj treći wimbledonski finale. "Ako ja osvojim Wimbledon, a reprezentacija Svjetsko prvenstvo, cijela zemlja bit će pijana do kraja godine. Uključujući i mene i nogometaše", rekao je Goran uoči finala. Nažalost, Goran je izgubio i taj finale i to opet od Petea Samprasa, a njegovi najveći navijači bili su upravo hrvatski reprezentativci. Tako su Zvonimir Boban i društvo uoči utakmice s Francuzima izašli na teren s majicama na kojima su napisali "Hvala, Gorane". "On je tih godina bio strahovito popularan u Hrvatskoj. Kad je izgubio taj finale, cijela zemlja je tugovala s njime. To što smo mi tada napravili bilo je najmanje što smo mogli učiniti", prisjetio se tog trenutka Zvonimir Boban za Fifa.com. On i Goran bili su i ostali veliki prijatelji. Ivanišević je došao na veliki doček brončanim reprezentativcima u Zagrebu, a Boban ga je pozvao da zaigra na njegovoj oproštajnoj utakmici, na Maksimiru 2001. godine. "Nakon završetka sportskih karijera igrali smo puno tenis. Ja sam na početku svakog gema vodio 30:0, Goran je imao samo jedan servis, smio je igrati normalan forhend, ali samo bekend slice. Trenutačno vodim 7:6 tako da sumnjam da ćemo ponovno igrati da ne bi izjednačio", rekao je Boban.