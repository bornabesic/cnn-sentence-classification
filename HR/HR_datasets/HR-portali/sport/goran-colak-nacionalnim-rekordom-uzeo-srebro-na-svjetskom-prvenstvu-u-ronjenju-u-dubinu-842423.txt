Foto: Hina VIŠESTRUKI svjetski prvak i rekorder u ronjenju na dah Goran Čolak osvojio je srebrnu medalju u disciplini CWT, ronjenju u dubinu s perajama, i postavio novi nacionalni rekord zaronom od 108 m na AIDA Svjetskom dubinskom prvenstvu koje se održava na Cipru. Zaronom od 108 m u disciplini CWT Čolak je za jedan metar popravio rekord kojeg je do sada sa 107 m držao Veljano Zanki.  U ponedjeljak je Čolak već srušio nacionalni rekord u u disciplini CNF (Constant No Fins - ronjenje u dubinu bez peraja) zaronom od 71 m što mu je na AIDA SP-u donijelo i treće mjesto. Čolakov prvo individualno SP u ronjenju u dubinu Prvo je mjesto u CWT osvojio Rus Aleksej Molčanov, a Čolak dijeli drugo mjesto sa Samom Jerankom iz Slovenije. Uspjeh je tim veći jer je ovo prvo Čolakovo individualno svjetsko prvenstvo u ronjenju u dubinu, kao dio dugoročnoga plana prijelaza iz bazenskih ronilačkih disciplina u kojima je postigao gotovo sve što je moguće postići u veliko plavetnilo morskih dubina. Njega sada dijeli još samo jedan rekordni rezultat kako bi preuzeo sve nacionalne rekorde u svim disciplinama ronjenja na dah - i u bazenu i u dubini. Prigodu za to imat će već u subotu kada je na rasporedu SP-a u Limassolu posljednja finalna disciplina FIM - ronjenje u dubinu bez peraja uz povlačenje po konopu.