Mlada judašica Lucija Brešković ostvarila je jedan od sportskih snova svakog sportaša i izborila pozivnicu za nastup na Paraolimpijskim igrama u Rio de Janeiru, zahvaljujući osvojenom brončanom odličju u kategoriji do 70 kilograma na IBSA Europskom prvenstvu u judu za slijepe i slabovidne osobe. Na natjecanju održanom u portugalskom gradiću Odivelasu koji se nalazi u blizini Lisabona, 20-godišnja članica JK "Kaštela" popela se na pobjedničko postolje te time izborila pozivnicu za nastup na Paraolimpijskim igrama u Rio de Janeiru u rujnu ove godine. - Bilo je fantastično vidjeti kako se u cijelom svijetu kvalitetno radi sa slijepim i slabovidnim osobama. Lucija je među mlađim natjecateljicama i naša je želja da na Paraolimpijskim igrama u Tokiju 2020. godine idemo po medalju - rekao je Lucijin trener Boško Rozga nakon osvojene medalje u Portugalu. No, Lucija će za ostvaranje svog sna o olimpijskom odličju imati priliku već četiri godine prije u Riju, postavši deseta evidentna hrvatska kandidatkinja za nastup na POI 2016. Prethodno su norme za nastup u Rio de Janeiru ispunili atletičarka Mikela Ristoski, atletičari Branimir Budetić i Zoran Talić, plivači Kristijan Vincetić i Dino Sinovčić te stolnotenisačice Sandra Paović, Anđela Mužinić, Helena Dretar Karić i Mirjana Lučić. >> Hrvatski judo savez dobio priznanje Međunarodnog olimpijskog odbora 