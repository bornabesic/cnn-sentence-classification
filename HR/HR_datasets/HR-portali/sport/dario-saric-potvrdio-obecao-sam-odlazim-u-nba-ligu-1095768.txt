Uoči odlaska na posljednji dio priprema za kvalifikacijski olimpijski turnir, na kojem bi trebao biti jedan od udarnih igrača hrvatske košarkaše reprezentacije, 22-godišnji Šibenčani Dario Šarić potvrdio je da će od sljedeće sezone s europskih preseliti na NBA parkete, nakon dvije sezone provedene u dresu turskog Anadolu Efesa. "Sve ide u tom smjeru da se ta odluka ostvari. Čekam da završi ovaj turnir, da još jednom sjednemo i dogovorimo se te odem na potpisivanje ugovora u Ameriku", rekao je Šarić kojeg je na NBA draftu 2014. kao 12. u prvom krugu izabrao Orlando Magic, ali je iste večeri u ranije dogovorenoj zamjeni ustupljen Philadelphia 76-ersima, koji su ove godine imali pravo prvog izbora te uzeli Australca Bena Simmonsa. Iako Simmons igra na istoj poziciji kao Šarić, Dario se konkurencije ne boji i želi ispuniti obećanje dano čelnicima Philadelphije.   "Imam još jednu godinu ugovora s Efesom i Perasović želi da ostanem, ali obećao sam ljudima da ću doći nakon dvije sezone. Meni je ono što je obećano najvažnije. Ako si čovjek od riječi, nema veze što je na papiru", rekao je Šarić u Zagrebu te tako prekinuo špekulacije oko mogućeg ostanka u Europi. Ostaje mu još samo za dogovoriti iznos odštete i preostale detalje, a po završetku kvalifikacijskog turnira u Torinu trebao bi staviti potpis na svoj prvi NBA ugovor te se pridružiti sve brojnijoj koloniji hrvatskih košarkaša u najboljoj ligi svijeta. Prošle sezone su tamo bili Bojan Bogdanović (Brooklyn Nets), Mario Hezonja (Orlando Magic), Damjan Rudež (Minnesota Timberwolves) i Duje Dukan (Sacramento Kings), a prema svemu sudeći, od sljedeće sezone pridružit će im se Dario Šarić (Philadelphia 76-ers), Dragan Bender (Phoenix Suns) i Ivica Zubac (Los Angeles Lakers).