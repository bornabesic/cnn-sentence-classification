Malo tko je mogao pretpostaviti da će El Arbi Hillal Soudani (29) postati ikonom Dinama onda kada je dolazio. Malo tko je mogao pretpostaviti da će Alžirac biti najbolji igrač Dinama. Evo, već drugu sezonu zaredom, a otkad je stigao 2013. svake godine se pričalo o njemu kao jednom od najboljih pojedinaca 'modrih'. Bilo to uz Juniora Fernandesa ili Marka Pjacu. Soudani je i ove godine nastavio u sjajnom ritmu. Najbolji je Dinamov igrač, a zabio je neke fantastične golove poput onih škarica Rijeci u 86. minuti, fantastičnog voleja Lokomotivi ili gola u 93. minuti Hajduku na Poljudu za pobjedu 1-0. Sinoć je protiv Rijeke bio najbolji pojedinac. I dok je ostatak momčadi izgledao kao da je upravo sišao s infuzije ili se trijeznio nakon besane pijane noći uzrokovane osvajanjem naslova prvaka Hrvatske, Soudani je trčao, borio se, bio najaktivniji, imao nekoliko sjajnih prilika, pogodio prečku, ali više od toga nije išlo. Dinamo je izgubio od Rijeke 3-1, a Soudani je sjeo na travnjak i zaplakao... Svake sezone je ista priča i mnogima nije jasno kako je Dinamo uspio zadržati igrača kao što je Soudani. U ovakvoj formi mogao bi igrati u nekom sasvim solidnom Top 10 klubu neke liga petice. No, on je odlučio ostati. U Zagrebu mu je sjajno. Vidi se to po njemu, po njegovu govoru tijela, po ponašanju, po formi... Soudani je sretan u Dinamu. A sretni su i navijači. Jer nakon Eduarda i Sammira, Dinamo ima novog inozemnog igrača koji je postao ikona kluba i kojeg će se svi navijači rado sjećati za 5-10-15 godina. Neki novi klinci će nositi njegov dres i udarati loptom u zid u nekom parku, na livadi, na igralištu... A Soudani? On je više puta pokazao što misli i osjeća. Sinoć je umirio i one najskeptičnije fanove. - Hvala svima od srca na podršci. Vidimo se iduće sezone - napisao je pa dodao: - Volim te, Dinamo. ANKETA: Tko je najpopularniji Dinamov stranac u povijesti?