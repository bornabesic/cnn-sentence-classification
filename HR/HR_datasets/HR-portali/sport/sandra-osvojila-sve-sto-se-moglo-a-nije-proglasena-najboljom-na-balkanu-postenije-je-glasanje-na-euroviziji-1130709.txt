Sandra Perković u prošloj sezoni osvojila je sve što se moglo osvojiti. Postala je europska i olimpijska prvakinja u bacanju diska, postala je ukupna pobjednica Dijamante lige u svojoj disciplini. Ostala je prvi put u karijeri nepobijeđena u sezoni. Sve to nije bilo dovoljno da bude proglašena za najbolju atletičarku godine u svijetu i Europi. Nije bila čak ni među prve tri?! No to nije sve. Sandra nije proglašena ni za najbolju na Balkanu. Ta čast pripala je Ivani Španović, srpskoj daljašici. Zar je i to moguće? U Atletskom savezu Balkana pravdaju se da su radili po pravilniku. A pravilnik kaže da se u obzir uzimaju sva natjecanja sezone. Tu je Ivana Španović bila u prednosti jer je nastupila na dvoranskom prvenstvu Balkana. A ženskog diska nema u dvorani pa je već time Sandra oštećena. Da se uzimaju u obzir samo Europsko prvenstvo i Olimpijske igre, Sandra bi imala 40 bodova više. Ovako ima 30 bodova manje jer je Ivana za zlato na Dvoranskom prvenstvu Balkana inkasirala 70 bodova. Da bi Sandra sljedeće godine bila proglašena najboljom na Balkanu, morala bi nastupati na Otvorenom prvenstvu Balkana, na natjecanju koje se nikako ne uklapala u njezin naporni kalendar. Sandra, barem prema javnosti, pokazuje da je baš briga hoće li biti proglašena za najbolju u Europi, svijetu ili Balkanu. Ali znam da u njoj ključa. Nepravda mora boljeti, a kriterij kako se proglašavaju najbolji nema više nikakva smisla. Za najbolju u Europi i svijetu glavni je kriterij online glasanje. Jasno da će jedna Poljakinja ili Britanka imati više klikova jer te države imaju puno, puno više stanovnika nego Hrvatska. Poštenije je glasanje na muzičkoj Euroviziji. Tamo se barem zna da će Hrvatima najbolja pjesma biti slovenska, da će Belgiji biti najbolja pjesma Nizozemske, a da će Estoniji hit biti neka ruska pjesmica. Sandri ostaje utjeha da je proglašena za najbolju atletičarku Hrvatske. U Hrvatskom atletskom savezu glavni kriterij bili su ipak rezultati, a tu je Sandra bila nenadmašna bez obzira na zlatnu medalju Sare Kolak u bacanju koplja. A ta ista Sara Kolak proglašena je najboljom mladom zvijezdom Balkana. Bez obzira na to što nije nastupila ni na jednom balkanskom prvenstvu. Za nju balkanski pravilnik očigledno ne vrijedi...• 