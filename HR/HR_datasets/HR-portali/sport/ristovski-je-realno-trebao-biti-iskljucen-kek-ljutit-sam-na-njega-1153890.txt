Da je Matjaž Kek svakako najjači adut Rijeke u maratonskoj utrci za naslov prvaka s Dinamom vidjelo se i jučer poslije utakmice s Lokomotivom. Za sve oko njega bila je teža od očekivanog, a za slovenskog stručnjaka... - Očekivano teška. Ali ova je pobjeda iz mog trenerskog kuta izuzetno slatka. Kek nije od trenera koji će nešto zamagljivati i izvrtati teze, jasno je poručio: - Ljutit sam na Ristovskog i Vešovića. Ne smijemo dopustiti da nas emocije ponesu, bilo da nas izazove suparnik ili nešto drugo. Njihovi žuti kartoni bili su zaista glupost i svakako ćemo razgovarati zbog toga. Ja takve stvari ne volim. Znam da pritisak raste, dosad smo dobro reagirali. Zasad je ta emocija još uvijek pozitivna. Iskusni trener govorio je, naravno, o situaciji nakon vodstva Lokomotive kad su njeni igrači u slavlju prvo isprovocirali jezgru Armade, da bi onda među njih uletio srčani Stefan Ristovski i, kako je snimka pokazala, ‘pomilovao’ suparničkog igrača. Realno, mogao je za to dobio izravno isključenje, no recimo da je u onoj gužvi inače vrlo sigurni splitski sudac Gabrilo bio pokriven otprilike kao zlosretni Batinić u Vinkovcima. Tokić sjajno postavio taktiku Taj je incident mala sjena na još jednu fantastičnu predstavu makedonskog reprezentativca koji je turbo-motor lidera prvenstva. Nevjerojatno je kako taj šiba po desnoj strani, dvije asistencije za pogotke, za preokret, za nastavak šampionskog hoda momčadi s Rujevice, samo su nastavak njegovih odličnih igara. U šest dana tri vrhunske partije. U Zaprešiću je gotovo iznesen s terena, protiv Osijeka u Kupu jedan od najboljih, a protiv lokosa bio je kreator preokreta. Tokićeva je momčad inače pružila sjajan otpor, nekadašnji Rijekin branič umrtvio je Kekov četverokut Vešović – Andrijašević – Gorgon – Gavranović. „General“ Franko tek je u 26. minuti nakon dobre kombinacije s Ristovskim zaprijetio Šemperu koji se vratio na mjesto brodoloma koji je u rujnu prošao s Dinamom, a nakon kojeg je Cico Kranjčar nepovratno potonuo. Mario Tokić, trener gostiju postavio je vrlo pokretljiv blok s taman toliko oštrine da odmakne domaćina od šesnaesterca, pa su u prvom poluvremenu više s loptom bili stoperi Elez i Kulušić nego glavni aduti Riječana. Posljedica je bila čak sedam žutih kartona. - Moji su dečki mladi, teško se obuzdaju i ja sam znao da ćemo imati tih nesmotrenih prekršaja. Iako, rekao bih da i da se nije igralo za baš toliki broj žutih kartona. Ukupno mogu biti zadovoljan jer ova je utakmica, kao i ona Rijekina u Osijeku pokazala da u našoj ligi ima utakmica sa strašnim tempom, da nije sve tako crno kako ponekad izgleda – rekao je nekadašnji Riječanin koji je ipak bio pomiješanih emocija. - Drago mi je vidjeti kako se Rijeka stabilizirala, da ima tako puno publike. Predivno je igrati na Rujevici, moji igrači nemaju baš iskustva igrati u tako lijepom ozračju. Zaista, Rujevica je šarmantna kao malo koji stadiončić u Europi. Ne znaš je li ljepši pogled na zeleni tepih, unikatan među „grbavicama“ HNL-a, ili na Kvarnerski zaljev koji srcem i dušom živi za prvi naslov prvaka države u povijesti kluba. Naslov je na vidiku Na vidiku je taj naslov koliko i naš najveći otok Krk, a opet u sumaglici kakva se nadvila nad njim uoči dvoboja s lokosima. Više od četiri godine Kek gradi sustav, dodajući svake sezone još malo pobjedničkog začina, da bi sada dobio ono što svaka šampionska momčad mora imati – sastav koji napamet zna svaki klinac koji prati HN. Bradarić i Gorgon na spomenute asistencije Ristovskog nastavili su šampionski hod ekipe s Rujevice, no Lokomotiva je samo naznačila koliko će on u preostalih trinaest kola krvav biti. Već za tjedan dana u Poljudu mogli bismo se u to uvjeriti.• 