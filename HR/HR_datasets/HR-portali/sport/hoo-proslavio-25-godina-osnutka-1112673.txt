Svečanosti u zagrebačkome Muzeju suvremene umjetnosti, na kojoj je posebni gost bio predsjednik Međunarodnog olimpijskog odbora (MOO) Thomas Bach, Hrvatski olimpijski odbor (HOO) je obilježio 25. godišnjicu osnutka.   Na današnji dan prije 25 godina u zagrebačkom hotelu Esplanade, održana je osnivačka sjednica, a članovi osnivači bili su predstavnici 29 nacionalnih sportskih saveza olimpijskih sportova te pojedan predstavnik Hrvatskog zbora sportskih novinara, Sekcije za sportsku medicinu Hrvatskog liječničkog zbora i Fakulteta za fizičku kulturu Sveučilišta u Zagrebu. Privremeno priznanje MOO-a uslijedilo je 17.siječnja 1992., što je hrvatskim sportašima omogućilo sudjelovanje na  Zimskim olimpijskim igrama u Albertvilleu i na Igrama u Barceloni 1992. godine. Dvadeset i pet godina kasnije hrvatski sportaši su na nedavno završenim Olimpijskim igrama u Rio de Janeiru  osvojili rekordnih deset odličja, od čega čak pet zlata čime je Hrvatska na ljestvici odličja 17. sportska sila na svijetu. Većina osvajača odličja je bila nazočna na proslavi u Muzeju suvremene umjetnosti poput Valenta i Martina Sinkovića, Filipa Udea, sestara Zaninović, vaterpolista Josipa Pavića, Anđela Šetke i Luke Bukića, a svima njima se u kratkom obraćanju zahvalio predsjednik HOO-a Zlatko Mateša.  - Ovo je Vaš dan i nadam se da ćete uživati u prikazu najvećih uspjeha hrvatskog športa. Pokušali smo doći do brojke osvojenih odličja koje ste Vi, vaši savezi osvojili u ovih 25 godina, došli smo do brojke 1000 i više nismo mogli niti brojati, jer bi nas to odvelo do brojke koju ne bismo niti mogli prikazati u jednoj večeri. Vjerujem da ćete uživati jer športaši ne samo da su najveći promotori naše zemlje u svijetu, oni su i oni koji šalju poruke dobrote, razumijevanja,upornosti i svega onoga što su ljudske vrline, a ne samo športske - rekao je Mateša. Posebnu povelju HOO-u u ime Europskih olimpijskih odbora predsjedniku Mateši uručio je potpredsjednik EOO-a Janez Kocijančič. Svečanost je iskorištena i za dodjelu nagrada "Dražen Petrović" najperspektivnijim mladim sportašima u spomen na jednog od najboljih naših sportaša svih vremena. Od osnutka nagrade 1995. godine laureati su bili gotovo svi najbolji hrvatski sportaši poput Janice Kostelić, Sandre Perković, Blanke Vlašić, Duje Draganje, Marija Ančića, Marina Čilića i posade Fantela/Marenić. Ove godine su u to ugledno društvo ušli svjetska juniorska prvakinja u judu Brigita Matić i svjetski juniorski slalomski prvak skijaš Istok Rodeš kao najuspješniji sportaši mlađih dobnih kategorija, najuspješnija ženska ekipa je hrvatska kadetska judo reprezentacija, a kod muških rukometna reprezentacija do 18 godina. U konkurenciji parova, štafeta ili posada nagrađeni su sportski plesači Balint Mate Temesvari i Paula Hude, dok su najveće nade hrvatskog sporta karatistica Jelena Pehar i strijelac Luka Štrbenac.  Svi dobitnici imali su posebnu čast da im nagrade uruči osobno predsjednik MOO-a Thomas Bach, koji je priznao kako je i sam ostao iznenađen velikim uspjesima hrvatskog sporta na Olimpijskim igrama u Rio de Janeiru.  - Veliko mi je zadovoljstvo biti ovdje na posebnoj svečanosti hrvatskog sporta i za mene osobno, jer proslava 25 godina Hrvatskog olimpijskog odbora je emocionalan događaj i za mene jer se sjećam svog prvog dolaska u Hrvatsku 1992. godine u vrlo teškim vremena za ovu zemlju. No, i već tada je Hrvatska bila važan član Međunarodnog olimpijskog odbora. Vaši sportaši su drugi, još veći razlog mog zadovoljstva, na njihove rezultate koje su postigli u Rio de Janeiru možete biti jako ponosni. Čestitam Hrvatskoj! - izjavio je Bach i nastavio: - Takvi uspjesi ne padaju s neba. Za njih je potreban veliki trud, ali i jak i dinamičan olimpijski odbor pod odličnim vodstvom moga prijatelja Zlatka. Danas sam imao priliku upoznati se i s tajnom vašeg uspjeha. Osim sportaša i trenera, on leži i u obiteljima, prijateljima, navijačima, a Vaša predsjednica mi je jutros rekla kako je Hrvatska možda mala zemlja, ali ima veliko srce i mislim kako je to tajna Vašeg uspjeha. Jer, za postati uspješan u sportu morate imati veliko srce, strast, ljubav prema svom sportu, predanost, upornost, a sve ste to i pokazali u Riju. Stoga je veliko hrvatsko srce postiglo veliki uspjeh. Možete biti jako ponosni na posljednjih 25 godina, no poznavajući Vas i Zlatka, a danas sam upoznao i neke sportaše znam kako i Vi znate da su postignuti uspjesi samo osnova za uspjehe u budućnosti i kako se već pripremate za Tokio 2020. Prije dolaska u Zagreb neko sam vrijeme razmišljao što da poklonim HOO-u kao čestitku i priznanje za dosadašnje uspjehe, ali i za ohrabrenje za buduće uspjehe. I kao rezultat svega toga razmišljanja je Trofej predsjednika MOO-a. To sada nije ništa posebno, ali njegovo ime je 'Nebo je granica' i zato Vam ga dodjeljujem s nadom kako je stvarno samo nebo granica za sve hrvatske sportaše. Predsjednik HOO-a Mateša je primajući trofej kazao kako on pripada hrvatskim sportašima i stoga će stajati na mjestu gdje će ga svi moći vidjeti.   Svečanosti u Muzeju suvremene umjetnosti su nazočili i premijer Tihomir Orešković, izaslanik Predsjednice Kolinde Grabar-Kitarović, njezin posebni savjetnik za zdravstvo i sport Tomislav Madžar, te brojni drugi uglednici iz sportskog, političkog i kulturnog života Hrvatske.