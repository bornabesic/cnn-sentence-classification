Pred nogometašima Juventusa i Real Madrida utakmica je sezone, finale Lige prvaka. Cardiff će u subotu od 20.45 sati biti središte nogometne elite, a finale ponovno jedan od najgledanijih sportskih događaja u godini. Na putu do finala i jedni i drugi samljeli su svoje protivnike. Juventus je od 12 utakmica u devet njih pobijedio, triput remizirao te do susreta s Realom stigao bez ijednog poraza. Nije ni madridska momčad puno lošija. Osam pobjeda, tri remija i samo jedan poraz, onaj u uzvratnoj utakmici polufinala protiv Atletica. Prema kladionicama Real Madrid je blagi favorit, uostalom momčad Luke Modrića i Matea Kovačića i brani naslov, a uspije li pobijediti u subotu u Cardiffu, Real će postati prva momčad koja je obranila naslov u Ligi prvaka. Na tom putu prije svih predvodi ih Cristiano Ronaldo koji je posebno raspoložen u posljednjim utakmicama. U ovom trenutku Portugalac je drugi strijelac LP-a s 10 golova, ali tome je dodao i šest asistencija. Kad je riječ o Juventusu najraspoloženiji je njihov igrač onaj najskuplji, Gonzalo Higuain, koji je zabio pet golova. No ono što je velika prednost Juventusa je njihova granitna obrana. Buffon i ekipa primili su samo tri gola što ih čini momčadi s daleko najboljom obranom u Ligi prvaka ove sezone. S druge strane, Real ima najbolji napad, zabili su 32 gola, dok je Juventus zabio 11 manje. No kada u napadu imate Higuaina, Dybalu i Mandžukića, onda vam mora biti jasno da možete zabiti bilo kome, bilo kad... Sezona je, dakle, na samom kraju, ostala je još samo jedna utakmica, ostalo je još 90 minuta u kojima će se sudariti dvije, objektivno, najbolje momčadi svijeta u ovome trenutku. Kome vi dajete prednost? Tko će osvojiti Ligu prvaka?