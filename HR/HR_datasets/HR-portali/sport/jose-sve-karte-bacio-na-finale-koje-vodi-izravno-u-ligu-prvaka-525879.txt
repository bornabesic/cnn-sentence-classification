Klaasen, Ziyech i Dolberg nisu Seedord, Davids i Kluviert, koliko god Nizoemci sanjali o generaciji koju uspoređuju s onom iz sredine 90-ih, a Mourinho je kolegi treneru Boszu pokazao tko je pravi Boss i taktički ga uništio u finalu. Manchester United pobijedio je Ajax u finalu Europske lige 2-0 golovima Pogbe i Mihtarjana. Po jedan gol u svakom poluvremenu za naslov i kartu koja vodi izravno u Ligu prvaka sljedeće sezone.  Rutinski je to United dobio. Mourinhu nije palo napamet nadigravati se s mladim i tehnički bolje potkovanim igračima Ajaxa koji su u Stockholmu istrčali s najmlađom postavom u povijesti finala europskih kupova (22 godine i 282 dana) i s najmlađim igračem koji je ikad igrao europski finale (Matthijs de Ligt, 17 godina i 285 dana). Iskustvo protiv mladosti, rastrošnost protiv akademije koja godinama stvara igrače (United u zadnje tri godine potrošio 455 milijuna funti na pojačanja, Ajax 380 milijuna, ali od 1945. godine). Pobijedilo je iskustvo, a prvi gol zabio je igrač od 100 milijuna eura, Paul Pogba, nakon što se lopta odbila od bloka i prevarila Ajaxovog golmana.  Mourinho je svjesno dao Ajaxu loptu i pametno čekao. Dočekao je s(p)retan gol Pogbe i malu majstoriju Mihtarjana koji je od zadnjh šest golova u Unitedu pet zabio u Europskoj ligi. Ajax je igrao, United zabijao. To je kratki presjek većeg dijela utakmice. Zapravo, da je utakmica potrajala još 90 minuta, Ajax vjerojatno ne bi uspio zabiti ovako postavljenom Manchester Unitedu. Ajax se vratio u finale europskog natjecanja nakon 21 godine i poraza od Juventusa u finalu Lige prvaka. Godinu ranije, pobjedom protiv Milana osvojioje četvrti naslov prvaka Europe, novi europski naslov još će malo pričekati. United je osvojio prvi europski trofej nakon 2008. kad je u Moskvi u engleskom finalu pobijedio Chelsea na penale.  Osvojio je trofej u natjecanju prema kojem su se Englezi godinama odnosili podcjenjivački, 'tankirajući' u prvenstvu ako već nisu mogli u Ligu prvaka, ne želeći igrati drugorazredno europsko natjecanje, a ako su baš morali, često su igrali u B i C sastavima. Sad im je Europska liga dobra jer su preko nje izborili ono što im nije uspjelo preko Premiershipa, Ligu prvaka. A vjerojatno su osigurali i dolazak Antoinea Griezmanna, koji sigurno ne bi Atletico zamijenio Manchesterom i propustio šansu zaigrati najveće klupsko natjecanje, Ligu prvaka. Mourinho je prvi trener koji je Ligu prvaka i Europsku ligu osvojio više od jednog puta, ima po dva velika trofeja u svojoj kolekciji. Ajax je u foto finišu sezone ostao i bez drugog trofeja, nakon što mu je Feyenoord za bod uzeo nizozemsku titulu, Mourinhov United oteo mu je san o novom europskom naslovu.