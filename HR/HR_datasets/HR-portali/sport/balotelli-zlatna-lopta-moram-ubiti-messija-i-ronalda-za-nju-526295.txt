Vječiti talent i potencijal. Sjajne fizičke predispozicije, sjajan prvi dodir, odličan dribling, sjajna tehnika udarca, ali propuh u glavi. Mario Balotelli mogao je biti puno više, ali ako je on zadovoljan tko smo mi da sudimo. Sve u svemu, da se više angažirao i da je živio životom sportaša danas bi pričali o legitimnom kandidatu za Zlatnu loptu. Jer Balo je sve to mogao imati da je odlučio krenuti drugačijim putem. No, nestašan kakav i je, trenutno vraća karijeru na pravi put u Nici, a pitanje je koliko će se i tamo zadržati. Plan mu je osvojiti Zlatnu loptu. A kako će to postići? - Morat ću ubiti Messija i Ronalda da bih osvojio Zlatnu loptu. Ono što sam napravio od početka karijere nije dovoljno, morat ću napraviti više - rekao je u svojem stilu Balotelli, naravno kroz smijeh i šalu. Pravo čudo bi se moralo dogoditi da nestašni Talijan otme nagradu Messiju i Ronaldu koji su ju uzeli pod svoje. Posljednjih devet Zlatnih lopti osvojio je argentinsko-portugalski par.