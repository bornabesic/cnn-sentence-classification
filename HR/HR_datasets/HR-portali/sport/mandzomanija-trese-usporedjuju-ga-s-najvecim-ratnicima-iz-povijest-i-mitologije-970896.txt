Foto: Twitter LEONIDA, Ajant, William Wallace zvani Hrabro srce... i Mario Mandžukić. Slavni i neustrašivi, najveći ratnici iz povijesti i mitologije koji su zahvaljujući adaptacijama njihovih junačkih djela u književnosti, filmu, stripu i glazbi postali simboli herojstva, neustrašivosti i požrtvovnosti te dio pop kulture, od sinoć imaju novog suborca. "Obrambeni napadač" Juventusa po tko zna koji put očarao je navijače svim gore nabrojanim osobinama koje je pokazao u finalu Kupa protiv Lazija. Juve je pobijedio 2:0 i treći put zaredom uzeo trofej, ali više od naslova navijači najboljeg talijanskog kluba slave Marija Mandžukića. Jer samo tri dana prije utakmice za trofej na Olimpicu Mandžukić je na istom mjestu, u prvenstvenom derbiju protiv Rome, ozlijedio rame, točnije ranio ga je grubijan Daniele De Rossi. Dan prije finala Kupa s drugim rimskim klubom, trener Allegri izjavio je kako sumnja da će Mandžukić igrati, dok su na dan utakmice talijanski mediji napisali kako neće nastupiti. Ali Mandžukić je ipak ranjen zaigrao i bez obzira na to bio standardno bespoštedno borben. Već tako je oduševio navijače, ali za njim su do kraja poludjeli početkom drugog poluvremena. Mandžukić je prije odlaska na odmor teško stradao u sudaru sa suparnikom Bastosom. Pukla mu je arkada iz koje je šiknula krv, nakon čega je ošamućen pao na teren, a morao je izaći iz igre kako bi se oporavio. Nakon toga su svi očekivali da ionako ozlijeđeni i sada još dodatno načeti Mandžukić na poluvremenu izađe iz igre, kako ne bi dodatno riskirao prije ključnih utakmica protiv Crotonea i Reala, na kojima Juve lovi naslove prvaka Italije i Europe. Kada su ga navijači Juventusa ugledali kako opet istrčava na teren sa šavovima na glavi nisu mogli vjerovati, a nakon što je do kraja odigrao još jednu utakmicu u njegovu stilu dvosmjernog rovokopača, na društvenim mrežama krenule su usporedbe s legendarnim fajterima: "Leonida je praktično isti Mandžukić": "Od vremena Ajanta i Trojanske bitke nije bilo ovakvog ratnika": "Braveheart": Inzaghi je na poluvremenu poput trenera Rockyjeva suparnika govorio Bastosu: "Ozlijedio si ga i preplašio! Ne boj ga se, on je čovjek, a ne stroj! Ali, u drugom dijelu... "Utjerava strah u protivnike samim svojim prisustvom": "Mandžukić je simbol ovog Juventusa. Posvećen napadu, ali i velikoj žrtvi u obrani": "On je Juventus. Idol": "On je već prošao ovo": "Sve mu je to normalno i već viđeno":