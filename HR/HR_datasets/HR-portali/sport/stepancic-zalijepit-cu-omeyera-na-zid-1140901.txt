Mijenjam Messija za Ronalda. A ja mijenjam Modrića za Mandžukića. Dajem grb Hrvatske za grb Francuske. Ovakve izjave kod nas su uobičajene kada talijanska tvrtka za izradu sličica Panini izda album uoči Europskog ili Svjetskog nogometnog prvenstva. No, ovih dana siječnja u Francuskoj će se mijenjati neki drugi igrači iz nekog sasvim drugog sporta. Mijenjat će se Nikola Karabatić za Daniela Narcissea, Thierry Omeyer za Luca Abala... Osim budžeta od 30 milijuna eura Francuski rukometni savez, organizatori skorašnjeg Svjetskog prvenstva, kontaktirali su poznatu talijansku tvornicu samoljepljivih sličica Panini da napravi album i sličice posvećene upravo rukometu. Francuzi se prvi sjetili Naravno, Panini takav zahtjev nije mogao odbiti pa nogometni kolekcionari sada mogu prijeći i na rukomet. Sličica je ukupno 116, u prvom su planu, dakako, Francuzi. – Ovo je fenomenalno. Već sam sakupio kompletan album. Nije bilo teško jer smo se unutar reprezentacije svi izmijenjali. Moja sličica bila je najtraženija, ha ha – pohvalio se na Instagramu Luka Karabatić. Francusko tržište je dosta veliko, a i poznato je da su Francuzi veliki sakupljači sličica pa vjerujemo da će ovaj album biti pun pogodak. Naravno da ću skupljati sličice francuskih rukometaša. Sve su to moji prijatelji iz kluba. Samo, neću ih lijepiti u album već na zid, tako da ih stalno mogu gledati – našalio se Luka Stepančić. S obzirom na to da u vašem PSG-u igra velik broj reprezentativaca, jeste li ste znali za ovu ideju sa sličicama? – Ne. To mora da se dogodilo iznenada. Ali, ideja je baš dobra – istaknuo je Stepančić. Album ima 32 stranice, a uz 116 sličica tu je još i 12 specijalnih. Album košta 2,50 eura, a jedan paket s pet sličica 0,70 centi. Uvodnik je potpisala Claudia Tagbo, poznata francuska komičarka, inače velika zaljubljenica u rukomet. U albumu su predstavljene muška i ženska francuska reprezentacija, kao i dva velika rukometna događaja u zemlji pijetlova – Svjetsko prvenstvo rukometaša koje počinje 13. siječnja te Europsko prvenstvo rukometašica koje će se održati 2018. godine. Inače, Panini u Francuskoj izdaje albume Foot (francuska nogometna liga) i ragbi (turnir šest nacija). Prva je bila Bundesliga Domagoj Duvnjak također se našao u jednom albumu sa sličicama. Topps, konkurentska tvrtka Paninija, izdala je u sezoni 2010./11. album sa sličicama njemačke rukometne lige. – O, da, sjećam se tog albuma. Ne, nismo se ništa specijalno fotografirali za to izdanje – istaknuo je Duvnjak. Imate li svoj primjerak albuma? – Ne, nemam – rekao je kapetan naše rukometne reprezentacije. Osim Duvnjaka u tom albumu još su Igor Vori, Blaženko Lacković (oba su igrala za Hamburg) te Ivan Čupić (igrao za RN Löwen). Većina naših današnjih igrača neće sakupljati sličice francuskih rukometaša i rukometašica, no tko zna. Možda Hrvatskom rukometnom savezu padne na pamet slična ideja s obzirom na to da smo sljedeće godine domaćini Europskog rukometnog prvenstva. A kad smo već kod Hrvatskog rukometnog saveza, Damir Poljak, glavni tajnik, pohvalio se nekim brojkama. – Izašla je kompletna statistika za 2016. godinu. Kada su se zbrojila sva muška natjecanja (op.a. EP do 18 i 20 godina te seniorsko) Hrvatska je u Europi na sjajnom trećem mjestu. Ispred nas su Njemačka i Španjolska, a iza nas Francuska, Danska, Poljska, Švedska... Kod rukometašica smo na desetom mjestu. Sveukupno smo peti – istaknuo je Poljak.