Foto: Manchester City / Twitter U TRENUTKU kada je u krizi, Manchester City ima razlog za osmijeh. Na Etihad je napokon stigao fantastični Brazilac Gabriel Jesus, kojeg je engleski klub tijekom ljeta platio Palmeirasu 33 milijuna eura. Pep Guardiola gubi kompas, no 19-godišnji napadač mogao bi ga spasiti u prvoj sezoni na Otoku. City je izgubio dvije od posljednje triju utakmica u Premier ligi. Guardiola je pod sve većim pritiskom, Sergio Aguero zabio je pet golova u zadnjih 17 utakmica, Kevin De Bruyne i Raheem Sterling nisu u formi. Zato se puno očekuje od Jesusa. Tko je taj reprezentativac Brazila koji je u šest utakmica za nacionalnu vrstu zabio čudesnih pet golova i osvojio zlato na Olimpijskim igrama u Riju, a nakon toga krenuo voditi momčad na putu prema Svjetskom prvenstvu i Rusiji 2018.? Također, osvojio je i naslov prvaka s Palmeirasom i na najbolji mogući način oprostio se od svog kluba. "Odrasli smo zajedno u faveli Jarim Peri. Igrali smo nogomet tijekom cijelog dana. Susjedi su ponekad zvali policiju da nas skloni s ulice. No Jesus je odrastao s loptom. Igrao je ispred kuće, u školi... Jednostavno, od malih nogu bio je veliki talent. Također, nikada nije volio gubiti, pa je i danas takav. Siguran sam da će se sjajno uklopiti u Premier ligu", rekao je njegov prijatelj iz djetinjstva Rodolfo Augusto. Jesus je kao dječak bio vrlo siromašan. Nije imao novca za autobusnu kartu, pa je morao hodati  nekoliko sati kako bi stigao na trening. "Bez obzira na to, uvijek je dolazio prvi na trening, a ostao bi posljednji. Odmah je pokazao veliki talent i brzo postao kapetan momčadi. Teška financijska situacija kod kuće nikad se nije mogla osjetiti kod njega dok igra nogomet. Jednostavno, uvijek je uživao u tome", otkriva njegov prvi trener Jose Mamede.  Jesus bi trebao za City debitirati u subotu protiv Tottenhama, a navijači kluba s Etihada ne mogu dočekati da ga vide na travnjaku.  "Gabriel je spreman i konkurirat će za utakmicu protiv Tottenhama. Siguran sam da će nam puno pomoći jer se radi o sjajnom igraču", rekao je Guardiola uoči derbija s ekipom iz Londona.