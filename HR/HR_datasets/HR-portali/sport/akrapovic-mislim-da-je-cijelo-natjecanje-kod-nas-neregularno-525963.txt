Neizdavanje licencije za prvoligaška i drugoligaška natjecanja, posljedično tome i izvjesno ispadanje u Treću ligu i automatski raskidi ugovora sa svim igračima, obilježili su tjedan uoči posljednje utakmice u ovoj sezoni, u kojoj Split na Parku mladeži dočekuje Osijek.  Odmah u startu trener Splita Bruno Akrapović naglasio je kako je natjecanje neregularno.  - Moje mišljenje je da je natjecanje neregularno. Ako je važno finale kupa, onda je i borba za opstanak. Ako se u reprezentaciju ne pozovu igrači Rijeke i Dinama, onda ne bi trebalo pozivati ni ostale, i time dovoditi u pitanje regularnost prvenstva.  Koliko na vašu momčad utječe nedobivanje licencije za Prvu i Drugu ligu? - Mi cijelo vrijeme nismo izolirani od svega što se događa, ne možemo napraviti oklop da te informacije ne dopiru do igrača. Svi oni odavno kalkuliraju, kakvo će biti stanje u klubu, gdje će igrati naredne godine... Ovaj zadnji udarac je bio i te kakav šok za njih, ali vidim da još uvijek imaju želju da igraju nogomet, a sve ostalo ne možemo promijeniti, jer nije u našoj moći. Kakva je situacija u momčadi? - Ne ulazim u glave igrača, ali na terenu momci rade fenomenalno, bore se na treningu za mjesto u momčadi.... Što se mene kao trenera tiče, ja sam dužan kazati kako sam ponosan na momke i način na koji su odradili posao u ovoj teškoj situaciji. Je li vam sada žao što ste se prihvatili posla u Splitu? - Nimalo, meni je čast biti jedan od trenera Prve lige. Znate koliko je trenera bez posla? Bio bih licemjer kad bih rekao da mi je žao. Znao sam gdje dolazim, znao sam kakva je situacija, ali niz neplaniranih okolnosti dovelo je do toga da momčad nije više mogla igrati ono što želi. A nedostajalo je i kvalitete, jer su brojni igrači otišli iz kluba. Koji su daljnji koraci kluba? - Predsjednik je rekao da će dati sve od sebe da se ta odluka promijeni, te da ima načina kako je promijeniti.  Imate li uvjete za natjecanje u Prvoj ligi? - Ako imaju drugi, onda imamo i mi. Infrastruktura je tu, ispunili smo 13 od 15 ostalih kriterija, i ako su drugi dobili licencu, morali smo je dobiti i mi. Čak i za Prvu, a kamoli ne za Drugu ligu.  Tko stoji iza uskraćivanja licencije vašem klubu? - Ne želim se miješati u pitanja tko stoji iza ovoga, nije na meni da o tome govorim.  Je li moguće da je ovo vaša zadnja utakmica na klupi Splita? - Sve je moguće, imamo dogovor do kraja sezone, vidjet ćemo što i kako dalje. Kako dobiti Osijek, njima navodno nedostaje čak devet igrača? - Oni koji dođu pokušat će se nametnuti. Oni će biti rastrčani i pokušat će se dokazati, bilo za mjesto u momčadi sljedeće sezone, bilo za ugovor. Bi li pobjeda za kraj bila melem na vaše rane? - Igrači su ponašanjem i pristupom to zaslužili. I u prošloj utakmicu nam nisu svirana dva penala, bilo bi lijepo da i mi osjetimo slast pobjede, ali i ljudi koji vode klub i navijači.