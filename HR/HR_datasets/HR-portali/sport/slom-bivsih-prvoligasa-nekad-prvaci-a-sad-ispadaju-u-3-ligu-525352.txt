Zagreb i Hrvatski dragovoljac žive svoje najteže nogometne dane. Bivši stabilni prvoligaši, a u slučaju Zagreba i prvaci Hrvatske iz 2001. godine, na pragu su ispadanja u treću ligu. Hrvatski dragovoljac jučerašnjim je porazom od Sesveta 3-0 te pobjedom Lučkog protiv Imotskog 2-0 'osigurao' jedno od tri posljednja mjesta na tablici 2. HNL. U istoj je situaciji i bivši hrvatski prvak, momčad Zagreba koja uz utakmicu manje od ostalih ima četiri boda manje od Dragovoljca i s pretposljednje pozicije može se pomaknuti tek na 10. mjesto. Lučko se spasilo ispadanja s 37 bodova, a zonu ispadanja tako čine Dragovoljac (33 boda), Zagreb (29 uz utakmicu manje) te Imotski (28 bodova). Spasiti se mogu jedino za zelenim stolom, odnosno licencijama koje (ne)će dobiti oni koji planiraju ući u Drugu HNL iz nižeg ranga. No kako god bilo, ostanu li i jedni i drugi ili pak ispadnu iz Druge HNL, jasno je da žive svoje najteže dane u bližoj klupskoj povijesti.