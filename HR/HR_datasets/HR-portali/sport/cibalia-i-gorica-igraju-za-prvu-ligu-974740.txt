Foto: Index CIBALIA je s 2:0 pobijedila Goricu u Zaprešiću u prvoj utakmici doigravanja za Prvu HNL. U Zaprešiću je stigao velik broj navijača Cibalije koji su svojim ljubimcima stvorili domaću atmosferu. Mladen Bartolović i njegovi igrači nisu ih iznevjerili. Cibalia je povela u 52. minuti fantastičnim golom Petra Mišića! Pucao je iskosa s lijeve strane s više od 18 metara i pogodio suprotne rašlje, lopta se od grede i stative odbila u mrežu."Ultrasi" su skočili na ogradu tribine i proslavili gol s Mišićem i igračima. Gosti su bili bolja momčad, iako je i Gorica imala nekoliko izglednih prilika. Na početku 89. minute na sredini terena Maloku je pao nakon duela s Cibalijinim igračem, ali sudac je ostao nijem. Na ponovljenoj snimci čini se da kontakta nije bilo i da su domaći uzalud tražili prekršaj. Odmah je s centra krenula duga lopta na Bašu koji je izbjegao zaleđe, sjurio se sam prema golmanu i sa desetak metara pogodio mrežu za 2:0. Uzvrat se igra u srijedu u Vinkovcima, ali Cibalijini igrači pobjedu su proslavili kao da su već potvrdili prvoligaški status.   NK GORICA - NK CIBALIA 0:2 Sastavi: Gorica: Kahlina - Jančetić, Husinec, Smoljo, Žutić - Matoš, Serdarušić - Tatar, Rašić, Humeljak - Žužul  Cibalia: Šubarić - Žderić, Zgrablić, Tomašević, Čuljak - Muženjak, M. Mišić - P. Mišić, Pervan, Baša - Glavica Gorica je samo jednom bila u 1. ligi, ali nije odigrala niti jednu utakmicu Utakmica doigravanja za prvu ligu širom Europe igraju se za milijunske nagrade i privilegiju igranja među elitom koja donosi i veliku zaradu od TV prava i UEFA-inih fondova. U Hrvatskoj je to utakmica koje se mnogi klubovi groze, u prošlosti su neki i odustajali od play-offa za 1. HNL, koja bi im donijela samo veće troškove i dodatne kriterije koje ne mogu ispuniti.   Srećom, ove sezone oba kluba iz vrha 2. HNL imaju licence, iako su morali tražiti dopuštenje da utakmice igraju na tuđim stadionima.    Cibalia se u posljednjem kolu spasila ispadanja nakon što je obranila dva boda prednosti pred Splitom, čija je drugoligaška budućnost neizvjesna. Gorica je ostala iza dominantnog Rudeša kojeg je pritiskala veći dio sezone i ispred Solina izborila kvalifikacije s Vinkovčanima.   Gorica već godinama gaji prvoligaške ambicije, a 2011. godine su kao prvaci 2. HNL ušli u prvu ligu nakon čega im je HNS naknadno oduzeo licencu i izbacio je iz lige. Na sjednici Izvršnog odbora HNS-a odlučeno je tako uz obrazloženje da joj se ne smije dozvoliti igranje na stadionu izvan svog grada ili općine. Gorica se žalila na takvu odluku i skoro tri mjeseca kasnije dobila je spor, ali i ostala bez nastupa u višem rangu. Tim je potezom u ligi ostavljena Istra 1961, a jedan od najbizarnijih slučajeva krojenja 1. HNL pao je u zaborav.