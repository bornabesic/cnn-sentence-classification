VALTTERI BOTTAS je nakon 80 utrka napokon došao do prve pobjede – može li sada nastaviti stopama svoga sunarodnjaka i menadžera Mike Hakkinena koji je prvu pobjedu čekao još duže i nakon toga u kratkom periodu počeo nizati pobjede i naslove svjetskoga prvaka?  Više od pune četiri sezone čekao je Bottas na prvu pobjedu, a nakon što mu se nakon povlačenja aktualnoga svjetskog prvaka pružila prilika u konkurentnom bolidu, Fincu su trebale samo četiri utrke da ostvari prvu pobjedu.  Njegov sunarodnjak i dvostruki svjetski prvak Mika Hakkinen na prvu je pobjedu čekao čak 96 utrka, ali je u iduće dvije sezone pobijedio 13 puta i osvojio dva naslova svjetskoga prvaka, također s Mercedesovim motorom.  "Kad prvi put pobijedite, to je tako veliki korak naprijed koji vam daje snagu da pobijedite na još utrka", rekao je Hakkinen i nastavio:   "Performanse trkaćeg vozača ovise o njegovoj sposobnosti da se usredotoči na posao. A ako nikad niste pobijedili, tada vam to odvlači pozornost, stalno se pitate ‘Kad ću pobijediti?’ Ako još niste pobijedili, uvijek si govorite da ne biste trebali toliko riskirati u kvalifikacijama ili utrci, što vas čini manje usredotočenim i potiče negativnu dinamiku. Ali sve to nestaje kad napokon pobijedite po prvi puta".   "Imate jednu stvar manje koja vam je u glavi, a ujedno ste i gladniji i želite to ponoviti. Kad počnete pobjeđivati, počinjete razmišljati o svjetskom prvenstvu. Odjednom vam svi čestitaju i oko vas se razvija pozitivna dinamika. To vam olakšava pronalaženje granica, preuzimanje rizika o kojima ste prije previše razmišljali i na kraju dobijete bolje performanse. Znam da će ovo imati vrlo pozitivan učinak na njegov um i učinit će ga jačim", dodao je.  Posljednji Finac koji je prije Bottasa slavio na utrci Formule 1 bio je Kimi Raikkonen na VN Australije 2013., a to je ujedno bila i prva F1 utrka za Valtterija Bottasa.