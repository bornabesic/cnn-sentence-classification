Hrvatska i Mađarska su jedine države koje će na završnom turniru Lige vaterpolskih prvaka biti zastupljene sa po dva kluba. Na "Final Six", kojemu je od četvrtka do subote domaćin Barcelona, Hrvatsku će zastupati dubrovački Jug i riječko Primorje, a Mađare Szolnoki i Eger. Ostali sudionici su talijanski Pro Recco i španjolska Barceloneta. Već danas će u vodu jugaši, za polufinale se od 18 sati (HTV 2) bore s mađarskim Egerom. U drugoj utakmici dana, u 19.30 sati, sastaju se Barceloneta i Szolnoki. Kao pobjednici skupine, Riječani čekaju boljeg iz dvoboja Dubrovčana i Mađara. – Ne bih se upuštao u prognoze. Uvažavamo sve momčadi koje su se plasirale na "Final Six", sigurno nisu slučajno tu. Ozračje u momčadi je odlično, spremni smo dati maksimum, pa ćemo vidjeti hoće li nam se ambicije ostvariti – kazao je Zoran Roje, sportski direktor Primorja. Roje to nije rekao, ali ambicije Primorja se znaju: konačno osvojiti i europski vrh. No, za to je prvi preduvjet hrvatski polufinale, do kojega će doći ako Jug pobijedi Eger. Jugov trener Vjekoslav Kobešćak u najavi turnira također se poslužio jednom vrstom rebusa. – Čeka nas težak turnir, a mi smo i malo umorni, ali imamo iznimnu želju da ovu sezonu završimo s pobjedom – rekao je Vjeko, a to znači da bi Jug trebao osvojiti barem treće mjesto. Naprijed, jugaši i primorjaši, Hrvatska već dugo (još od 2006. godine) čeka europski klupski naslov! >> Riječani nisu dopustili iznenađenje: Večernjakov pehar ostaje na Kantridi