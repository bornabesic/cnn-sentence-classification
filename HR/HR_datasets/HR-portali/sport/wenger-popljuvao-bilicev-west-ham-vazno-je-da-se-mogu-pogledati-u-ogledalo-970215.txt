Foto: Getty Images/Guliver Image ARSENE WENGER prozvao je Slavena Bilića i njegove igrače nakon što je West Ham s 4:0 razbijen protiv Liverpoola proteklog vikenda. Tom je pobjedom Liverpool još malo popravio svoje izglede da izbori Ligu prvaka u završnici sezone ispred Arsenala i Manchester Uniteda. Bilić je par kola prije kraja osigurao ostanak u Premierligi nakon burne sezone tijekom koje je barem dvaput izbjegao izgledni otkaz. Nakon što su skupili potrebne bodove West Ham si može dopustiti opuštenije igre do kraja prvenstva, ali takav pristup nije se svidio Wengeru koji za Liverpoolom sada zaostaje četiri boda i ima utakmicu manje. Manchester City im bježi tri boda i drži četvrto mjesto te kvalifikacije za LP. "Ne gledam druge utakmice, neke momčadi na kraju sezone proigraju, a neke odu na odmor. Teško je planirati, samo želite da vaša momčad igra dobro, da do kraja budemo profesionalci i odradimo posao kako treba do posljednje sekunde sezone. To je važno, samo da se možete pogledati u ogledalo i reći da ste napravili sve kako treba. Za mene je to ključno", rekao je Wenger. "Svakog dana radim, ne prestajem na pola puta. Ako nemamo rezultate, nisam sretan, ali nema nikakve isprike ako ne date sve od sebe", dodao je: "Mi svoj posao radimo korektno, fokusirani smo do kraja, i dokle god smo u natjecanju, pripremat ćemo se dobro. Ove sezone, na njenom kraju, mnoge momčadi koje su osigurale ostanak više nisu fokusirane", dodao je francuski stručnjak.    Rezultati by SofaScore