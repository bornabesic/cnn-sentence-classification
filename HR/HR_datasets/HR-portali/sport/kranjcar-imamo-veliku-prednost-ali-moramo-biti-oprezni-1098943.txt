Dinamov trener Zlatko Kranjčar imao je razloga za zadovoljstvo nakon pobjede Dinama protiv Vardara (2:1) u Skoplju. Uzvratn utakmica 2. pretkola Lige prvaka igra se iduće srijede u Zagrebu. - Ostvarili smo ono po što smo došli, odličan rezultat i pobjedu za uzvrat. Vrlo dobro smo ušli u utakmicu, nametnuli ritam, a Vardar je pokazao da zna zaprijetiti iz kontri što su i uspjeli. Mi smo igrali svoju igru, poveli i zasluženo na odmor odnijeli dva pogotka. U drugom dijelu se igralo dosta otvoreno, mislim da smo mogli utakmicu riješiti i prije još kojim golom iako su oni pogodili stativu i prečku. Kada se pogleda cijeli dojam mislim da smo bili bolji i zasluženo odnijeli pobjedu – rekao je trener Kranjčar za službenu stranicu GNK Dinamo. - Znali smo da je Vardar jako dobra momčad, ali vidi se iskustvo i da je Dinamo ipak za nijansu bolji. Čestitke jednoj i drugoj momčadi, a mi zadovoljni idemo natrag u Zagreb pripremiti se za početak prvenstva i uzvrat - rekao je trener plavih. Trener je naglasio da se plavi sigurno neće opustiti nakon pobjede. - Imamo veliku prednost i svjesni smo toga, ali isto tako moramo biti oprezni i ne smijemo dozvoliti Vardaru da nas iznenadi. Ipak, uvjeren sam da naša kvaliteta i iskustvo neće dozvoliti iznenađenje. Zadovoljni smo i sretni, ali s oba dvije noge na zemlji – zaključio je trener Zlatko Kranjčar. 