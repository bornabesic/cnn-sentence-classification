Antonija Mišura Sandrić (28) nakon dužeg vremena opet je u Hrvatskoj. Lijepa košarkašica došla je za Hrvatsku odraditi posljednji krug kvalifikacija za odlazak na Europsko prvenstvo u Češkoj 2017. godine. Hrvatska će prvo u subotu (dvorana Trnsko) ugostiti Estoniju, a potom će u srijedu igrati u gostima kod Francuske. – Da bismo otišle na EP, moramo pobijediti u obje utakmice. Dobro, protiv Estonije će biti puno lakše nego u gostima protiv reprezentacije koja je bila druga na zadnjem EP-u te četvrta na Igrama u Rio de Janeiru – rekla je Antonija. Šteta, nemamo centre Igrali ste dugo u Francuskoj, u Toulouseu. Dobro poznajete njihove igračice. Kakve su nam zapravo šanse? – Dok se igra, imamo šansu. Šteta što smo oslabljenje na poziciji centra. Marija Režan i Luca Ivanković imaju problema s ozljedama. Da su tu, bilo bi u svakom slučaju lakše. Ali, nemojmo sad o Francuskoj kad nas u subotu čeka Estonija. Neće to biti lagana utakmica. Kada smo gostovali kod njih, uspjeli smo ih “slomiti” tek u drugom poluvremenu – rekla je Antonija. U Toulouseu je igrala tri sezone. Ove se sezone preselila u Tursku u kojoj igra za Samsun. – Zašto sam otišla iz Francuske? Jednostavno sam htjela malu promjenu bez obzira na to što volim Francusku. Ali, u karijeri svaki sportaš teži nečem boljem pa sam se odlučila oprobati u Turskoj. Opet, uvijek se mogu vratiti u Toulouse. A znate zašto? Zato što sam tamo ostavila jako dobar dojam u tri godine i bilo im je prilično žao kad sam rekla da odlazim – istaknula je Antonija. Koja je razlika između francuske i turske lige? – Rekla bih da su lige jako slične. Možda je trenutačno turska liga za nijansu jača jer igra velik broj igračica iz WNBA lige. Kada gledam sve europske lige, onda su francuska i turska dvije najjače – rekla je Antonija. Problem u Turskoj sigurno su putovanja u domaćoj ligi. Udaljenosti su prilično velike? – Istina. Bez obzira na to što nam je Istanbul 90 minuta avionom, ostali su gradovi prilično daleko. Još igramo Europski kup pa mi se čini da sam na putu svaki drugi, treći dan. Ne sjećam se da sam u životu tako često putovala kao sada – kaže Antonija. U Europskom kupu zadesila ih je skupina s Galatasarayem koji je blizu, ali i s Rigom te Dinamom iz Novosibirska koji su jako daleko. Luca od velike pomoći – Sreća pa je iza nas gostovanje u Sibiru. Uh, što je tamo bilo hladno. Zamislite koliko smo daleko bili kada je tamo bilo četiri sata razlike u vremenskoj zoni – istaknula je Antonija. U Europi im baš i ne ide najbolje. Samsun je posljednji, četvrti u skupini, sa sva tri poraza. U te tri utakmice Antonija je postigla ukupno deset koševa. U domaćoj ligi zbog velikog broja stranaca ne igra svaku utakmicu. – U klubu imamo ukupno pet strankinja pa se mijenjamo u domaćoj ligi. Znam da to nije dobro jer se izgubi ritam – napomenula je šibenska košarkašica. Uz dvije hrvatske reprezentativke, Lucu Ivanković i Antoniju Sandrić, u Samsunu još igraju Amerikanka s crnogorskom putovnicom Eshaya Murphy, Bugarka Viktorija Mirčeva, Letonka Elina Babkina te Malijka Naignouha Coulibaly. – Kao sportaš uvijek imaš dobrih i loših situacija i moraš biti spreman nositi se s time – istaknula je. Velika joj je pomoć u Samsunu Luca Ivanković, njezina dugogodišnja cimerica iz hrvatske reprezentacije. – Bez nje bi sve bilo puno, puno teže. Ona je ipak duže u Turskoj. Je li suprug s vama? – Ne, nije. Ima svoj posao i nije mogao biti sa mnom. Malo smo sad odvojeni, ali slađe je kad se vidimo – zaključila je Antonija.  >>Tjednik Max! i sport Večernjeg lista pratite i na Facebooku 