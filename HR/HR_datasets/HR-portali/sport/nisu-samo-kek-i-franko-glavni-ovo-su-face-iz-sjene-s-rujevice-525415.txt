Rujevica slavi, pehar namijenjen osvajaču naslova u njihovim je rukama. Cibalia je danas na Rujevici ostala bez svake šanse poslije 15 minuta igre, pa iako najbolji igrač Rijeke ove sezone Franko Andrijašević, nije imao golgeterski dan, iskočila su neka druga imena. Cijele sezone Rijeka gura sjajnom timskom igrom za koju je zaslužan trener Matjaž Kek, kao i čovjek koji je u najtežim trenucima znao smirivati strasti svojim potezima, Franko Andrijašević. Ali, postoje i ljudi 'iz sjene', kotačići u moćnom stroju koji su sudjelovali u kreiranju senzacije i povijesnog rezultata. Stigao je uoči sezone na posudbu iz rimskog Lazija i odmah oformio čvrsto partnerstvo s Matejom Mitrovićem u srcu obrane. Slavonac Mitrović prešao je u zimskom prijelaznom roku u Bešiktaš, a Josip je dobio novog partnera - Darija Župarića iz talijanske Pescare. Preuzeo je ulogu vođe, ali on nije tek običan stoper koji samo 'čisti' ispred svoga gola. Elez sudjeluje u igri, šalje lopte prema naprijed i pouzdan je cijele sezone. Rijeka si nikako ne smije priuštiti gubitak ovakvog igrača za sljedeću sezonu. Elez je produkt Hajdukove škole nogometa, kao i Filip Bradarić. I dok je potonji stigao ponešto odigrati za 'bile', Elez baš i nije. Bradarić je izrastao u najboljeg veznjaka naše lige i on sposoban je igrati na višoj razini od trenutne. Motor je igre, diktira tempo, razigrava i pouzdan je poput sefa. Možemo i plastičnije - Filip Bradarić je Rijekin 'Luka Modrić', klasa i igrač kakve treneri obožavaju. Crnogorac je bio noćna mora za sve lijeve bekove u HNL-u ove sezone. U tandemu sa desnim bekom Stefanom Ristovskim, bio je nezaustavljiv. Kad je trebalo praviti razliku kroz igru u širinu, lopta bi stigla do Marka, a on bi pretrčao ili izbacio iz igre svoje čuvare. Kao i Bradarić, mogao bi uskoro ostvariti unosan transfer u inozemstvo. No, neka ga još neko vrijeme u Rijeci, pa da gledamo hrvatski klub u Ligi prvaka od jeseni. Uzalud bi sve Rijeci bilo da je imala kiksera na golu. Prskalo, koji je bio rezervni golman Rijeke veći dio karijere, dočekao je svojih 'pet minuta' slave i stao na gol poslije odlaska Ivana Vargića u Lazio. Također, on je dokapetan kluba, uglavnom je i bio kapetan budući da onaj prvi, Mate Maleš, većinom nije igrao u prvoj momčadi. Kao takav, dao je značajan obol u osvajanju naslova.