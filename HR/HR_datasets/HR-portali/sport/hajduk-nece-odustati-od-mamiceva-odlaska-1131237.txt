Dvodnevna “drama” završena je hladnih glava, Hajduk se nije žalio na odluku da s Interom mora igrati bez gledatelja na sjevernoj tribini. Bilo je prepucavanja s HNS-om, priopćenje na priopćenje, na liniji Hajduk – HNS nema popuštanja ni za milimetar. Ako ima onih koji smatraju da će doći do bilo kakve pomirbe, onda se varaju. Jednostavno, Hajdukova je osnovna politika da s HNS-om kojim predsjeda Davor Šuker a sve konce drži Zdravko Mamić i sve kroji prema Dinamovim pravilima (usred sezone tajna promjena propisa o broju stranaca u momčadi sa šest na osam, nap. a.) nema suživota. Uostalom, jedna od rečenica u Hajdukovu priopćenju HNS-u jasno govori o osnovnoj ideji. “Umjesto da prizna svoj neuspjeh i odstupi, vodstvo Saveza nastavlja privatizirati nogomet i uzimati ga onima zbog kojih se i igra”, između ostalog stoji u Hajdukovu priopćenju. Najžešći Hajdukovi navijači sele se na istok i tako je cijela priča završena. Pozorno u Poljudu poštuju propise kako ne bi iskočili iz nekog okvira, baš kao što pomno prate svaki korak HNS-a. A u klubu su se sada posvetili utakmici s Interom, koji na Poljudu baš i nije rado viđen gost. Naime, u posljednjih deset utakmica Hajduk je samo tri puta pobijedio žute iz Zaprešića, a zanimljiv je podatak da je Inter više puta pobijedio bijele u Poljudu nego na svom terenu. Pobjeda je potrebna treneru Marijanu Pušniku i njegovoj momčadi jer proživljavaju teške dane. Bijeli ne igraju dobro, u derbijima s Rijekom i Dinamom izvukli su samo bod, a kakav je tretman trenera i igrača među navijačima dovoljno govori podatak da su nakon pobjede nad Lokomotivom ispraćeni bez pljeska. Puno se u Poljudu priča o Pušnikovu zimskom odlasku. Prema trenutačnoj situaciji, male su mu šanse za ostanak, ali sve se to može promijeniti. Osim s Interom, Hajduk igra i kup-utakmicu sa Splitom u Parku mladeži i taj je dvoboj najvažniji u ovom dijelu sezone. Slijede gostovanja kod Slavena Belupa i Cibalije a potom u Poljud stiže Dinamo. Nakon te utakmice znat će se odgovor na pitanje hoće li Pušnik povesti momčad na pripreme i za drugi dio sezone. Iduće utakmice bit će svojevrsno igračko čistilište. Zato i ne čudi da je sve manje ozljeda koje ni najbolji ultrazvuk ne može otkriti. Protiv Intera neće igrati ozlijeđeni Ismaili i Lovro Kalinić. 