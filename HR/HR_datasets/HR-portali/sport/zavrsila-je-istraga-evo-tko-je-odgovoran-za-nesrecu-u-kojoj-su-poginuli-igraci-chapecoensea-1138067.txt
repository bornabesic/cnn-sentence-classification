Za zrakoplovnu nesreću u kojoj je poginula većina igrača brazilskog nogometnog kluba Real Chapecoense, kriva je zrakoplovna komanija LaMia, objavilo je bolivijsko ministarstvo javne uprave nakon provedene istrage. U nesreći koja se dogodila 29. studenog poginula je 71 osoba dok je preživjelo šestero putnika. U nesreći je poginulo 19 igrača Chapecoensea koji je putovao u Medellin na finale Copa Sudamericane. "Dokazi su jasni. Odgovornost za nesreću snose kompanija i pilot zrakoplova," kazao je bolivijski ministar Milton Claros. Kolumbijski istražitelji još su ranije objavili kako je kompanija kršila propise o minimalnoj količini goriva zbog čega je došlo do nesreće. Kada je zrakoplov ostao bez goriva strmoglavio se 60-tak kilometara prije cilja putovanja. Ministar Claros je najavio i kazneni progon jednog od čelnika zrakoplovne luke u Santa Cruz de la Sieri, Celia Casteda koji je izdao dozvolu za let premda je znao za financijske probleme kompanije koja je štedjela na gorivu. Castedo je pobjegao iz Bolivije u Brazil zatraživši azil. Direktor kompanije LaMia Gustavo Vargas Gamboa i njegov sin Gustavo Vargas Villegas, bivši službenik u bolivijskoj agenciji za civilno zrakoplovstvo privedeni su nakon nesreće i čekaju suđenje, dok je suvlasnik kompanije Miguel Quiroga koji je upravljao kobnim avionom, poginuo u nesreći.  Kompanija LaMia je objavila da će članovima obitelji poginulih osoba isplatiti kompenzaciju od 165. 000 dolara po žrtvi. 