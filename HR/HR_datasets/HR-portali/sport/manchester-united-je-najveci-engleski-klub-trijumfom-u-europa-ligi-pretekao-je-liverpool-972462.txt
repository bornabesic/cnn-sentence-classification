Foto: Getty Images / Guliver Image VJEČNA DVOJBA; je li veći Manchester United ili Liverpool, sinoć je konačno riješena, barem dok se Redsi ne ugledaju na Red Devilse i počnu osvajati trofeje. United je pobjedom nad Ajaxom (2:0) u finalu Europa Lige osvojio 42. veliki trofej i tako za jedan pehar pretekao velike rivale s kojima je do sada dijelio engleski tron. Liverpool je s 41 trofejom pet godina bio sam na vrhu tablice najuspješnijih engleskih klubova, ali s obzirom na to da od 2012. kada je osvojio Liga kup, nije osvojio ništa, United se prije tri mjeseca, pobjedom u finalu Liga kupa nad Southamptonom, izjednačio s Redsima. Recentnim osvajanjem Europa Lige, Manchester United prešao je u vodstvo ispred Liverpoola na vječnoj listi najtrofejnijih engleskih klubova. Liverpool je osvojio 18 naslova prvaka Engleske, 7 FA Kupova, 8 Liga kupova, 5 Kupova/Liga prvaka i 3 Kupa UEFA. Manchester United je osvojio 20 naslova prvaka Engleske, 12 FA Kupova, 5 Liga kupova, 3 Kupa/Lige prvaka, jedan Kup pobjednika kupova i jednu Europa Ligu. Kao što vidite, Englezi prilikom "trofejnog obračuna" ne uzimaju u obzir engleski i europski Superkup, Interkontinentalni kup ili pretenciozno nazvano Klupsko SP i to s potpunim pravom. Jer navedeni trofeji osvajaju se pobjedom u samo jednoj ili dvije utakmice (klupsko SP) pa nema smisla izjednačavati ih s natjecanjima nabrojanima među onima koje su Manchester United i Liverpool osvajali i gdje do trofeja treba doći igranjem i pobjeđivanjem tokom cijele sezone ili barem njenog velikog dijela.