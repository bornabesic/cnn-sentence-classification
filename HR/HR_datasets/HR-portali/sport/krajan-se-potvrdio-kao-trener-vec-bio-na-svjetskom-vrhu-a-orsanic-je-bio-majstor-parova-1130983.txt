U finalu Davisova kupa frontmeni su tenisači, no tko su ljudi koji će snage odmjeriti sjedeći na klupama? Koliko su teniski dosad visoko otišli Željko Krajan i Daniel Oršanić. Tko je uspješniji? Naš izbornik, 37-godišnji Varaždinac, kao trener je u deset godina otišao do vrha. Dinaru Safinu, u doba kada je ona izgubila volju za tenisom, odveo je do najbolje tenisačice svijeta. Od trnja do zvijezda. Trenirao je mnoge sjajne tenisač(ic)e, od Dominike Cibulkove, Jelene Janković, Laure Robson, Borne Ćorića, Marcosa Baghdatisa, sve do danas Polone Herzog. – Kao igrač, kad sam s 21 godinom otišao na operaciju ramena, sve je krenulo prema dolje. Ušao sam u to vrijeme taman među najboljih 100 na ATP ljestvici, pa zatim izgubio sezonu zbog oporavka. Nakon toga nikad više nije bilo isto – ispričao nam je u nedavnom intervjuu Krajan. Najbolje rangirani tenisač bio je 2002. godine, na 88. mjestu, te tada kreću problemi koje je spominjao s operacijama. Igrao je na sva četiri Grand Slama, bio i u reprezentaciji u doba kad ju je vodio Nikola Pilić. S druge strane, Daniel Oršanić nije nikad uspio ući među najboljih 100 u singlu, a umirovio se u doba kada je Krajan započinjao svoj profesionalni put na ATP Touru. Oršanić je bio 107. igrač svijeta u studenom 1993. godine. Pokušavao je i na Grand Slam turnirima, ali nije prošao prvo kolo. Međutim, on se iskazao kao igrač u parovima. Ima u parovima skor 145-170, te čak osam titula. Igrao je u parovima i polufinale Roland Garrosa u dva navrata. Bio je i trener Pablu Cuevasu. Dakle, obojica čekaju trenerski trijumf karijere, ovog vikenda u zagrebačkoj Areni...