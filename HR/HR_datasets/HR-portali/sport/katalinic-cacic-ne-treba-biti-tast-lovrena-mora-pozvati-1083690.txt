Još koji dan i znat će se izabranici Ante Čačića za Europsko prvenstvo. Cijela Europa strepi od ozljeda, igrači iz kola u kolo otpadaju, ali Hrvatska je, na sreću, za sada pošteđena. Već odavno nema Josipa Pivarića kojeg je baš Čačić lansirao u reprezentaciju, ali svi glavni aduti za sada su zdravi. – Neka tako i ostane. Svi se trebamo moliti da ne bude ozljeda u ovim posljednjim utakmicama – kaže iskusni Ivan Katalinić, koji je bio pomoćnik Ćiri Blaževiću u onom hrvatskom pohodu na Francusku 1998. godine. Sada “kockasti” opet kreću u Francusku, priželjkuje se repriza zbivanja otprije osamnaest godina. Dvojbene samo pričuve – Ne treba stavljati velike imperative, važno je EP otvoriti pobjedom, tada će se stvoriti ozračje. Prvi put igra se ovaj veliki format Eura, grupu bismo trebali proći bez teškoća, a kada dođu utakmice eliminacija, sve je otvoreno. Ono što je nesporno, bez uspoređivanja s onom “vatrenom” generacijom, jest da je ova reprezentacija sazrela, iskusna je, igrači nam igraju važne uloge u velikim klubovima... Ne treba ništa obećavati, junačiti se, već ići od utakmice do utakmice – objašnjava Katalinić. Popis Ante Čačića nije velika tajna, ostalo je dvojbeno nekoliko pozicija, ali sve su to pričuvna mjesta, koja na Euru vjerojatno neće dobiti ni minute. Objektivno, teško je zamisliti da će, ako ih Čačić povede, zaigrati Ćaleta-Car, Antolić ili netko treći... Osovina reprezentacije se zna, a izgleda da je izbornik prelomio i odlučio je povesti lijevog beka na Euro. Dugo se činilo da će Hrvatska biti bez lijevog beka na EP-u, no Čačić je, izgleda, prelomio i u Francusku će ići Ivan Strinić kojeg je iz reprezentacije eliminirao bivši izbornik Niko Kovač. Čačić je, prema našim spoznajama, razgovarao sa Strinićem i bit će “unutra”. – Bez obzira na to što Čačić odluči, po meni bi bilo bolje voditi lijevog beka, hendikep je imati selekciju bez takvog igrača jer si onda i taktički inferioran, imaš manje kombinacija na raspolaganju – smatra Katalinić. Ozljede nas nisu sasjekle, ali zbog unutrašnjih nesporazuma ostali smo bez Dejana Lovrena. Čačić je bio tvrd kada ga je protiv Mađarske zagrijavao “dva dana”, a da ga nije uveo u igru, a Lovren je bio oštar u medijima. Nije pomogao ni razgovor, relacije Čačić – Lovren nisu se popravile, ali nije još kasno. Iskusni Katalinić ne bi dvojio, u Francusku bi vodio Lovrena iz vrlo jednostavnog razloga. Što će biti s Antom Ćorićem – Ovdje je riječ o reprezentaciji, u njoj moraju igrati najbolji, a Lovren spada među njih. Taj nesporazum na relaciji izbornik-igrač na štetu je reprezentacije, ne treba biti tašt u takvim situacijama – kazao je Katalinić. Ono što je gotovo sigurno jest da će na Euro Tin Jedvaj s kojim je nedavno Čačić razgovarao u Leverkusenu, a možda na popis upadne i Duje Ćaleta-Car, 19-godišnji stoper Red Bull Salzburga, koji je najpotentniji hrvatski stoper i njegov odlazak na Euro zvao bi se ulaganje u budućnost. No, pitanje je što će biti s Antom Ćorićem, nedavno je iz Maksimira rečeno da mora biti putnik za Euro, a kada se odašilja takva poruka, onda je onima koji znaju stanje u hrvatskom nogometu sve jasno. Čačićeva je dvojba i još jedan napadač, Duje Čop iz Malage je poručio da se nada minutama na Euru, ali rukavicu izazova bacio mu je Andrej Kramarić. Teško da će biti mjesta za obojicu. 