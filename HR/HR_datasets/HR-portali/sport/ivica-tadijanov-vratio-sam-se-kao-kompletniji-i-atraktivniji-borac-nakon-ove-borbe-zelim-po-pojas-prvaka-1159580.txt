Trideset mjeseci proteklo je otkako je mladi osječki poluteškaš, Ivica Tadijanov, posljednji puta nastupio u FFC-u. Nakon toga je neko vrijeme nestao iz sportskih zbivanja, da bi se sada, kako on sam tvrdi, vratio kao kompletniji i kvalitetniji borac. Tadijanov je sve iznenadio na FFC 11 eventu u Osijeku, prije gotovo tri godine, kad je u svojoj drugoj MMA borbi u karijeri bio bolji od Marcina Prachnia. Ipak, Prachnio je kasnije postao FFC prvak, dok je Tadijanov pokušao karijeru nastaviti preko FFC Futuresa, gdje je na finalnom turniru poražen od kasnijeg pobjednika Martina Batura. Taj ga je poraz natjerao na neke promjene. Prije nešto manje od godinu dana se vratio borbama te do danas ostvario dvije pobjede. Njegov talent nije mogao promaknuti FFC-u, koji ga je pozvao da nastupi na FFC 29 eventu idućeg mjeseca u Ljubljani. Pred njegovu borbu protiv Ivana Erslana, iskoristili smo priliku da porazgovaramo. Nakon gotovo dvije i pol godine ponovno si u FFC-u. Možeš li nam reći što se događalo od finala Futuresa, pa do danas. Imao si u međuvremenu dvije borbe, no to je zapravo bilo tek zagrijavanje za prave stvari, zar ne? No, gdje je nestala 2015. godina? Zbog loše izvedbe na finalu Futuresa, odlučio sam da se neću boriti dok ne napredujem dovoljno u svim segmentima MMA-a. Jednostavno, nisam htio biti jednodimenzionalan borac koji je primoran oslanjati se samo na jednu vještinu, tako da je 2015. godina prošla u treninzima. Dakle, nisam nastupao, ali nisam niti pauzirao. Htio sam svoj stand up dovesti na pristojnu razinu i vjerujem kako sam u tome uspio. Vratio si se prošle godine pobjedom na NFC-u u Vinkovcima, a prošli mjesec si imao nastup u Somboru. Trebao je to biti duel s Vladimirom Filipovićem, no na kraju si promjenu protivnika doživio doslovno na dan borbe. Što se zapravo dogodilo i kako si uopće reagirao na to? Dogodilo se to da su mi nakon vaganja rekli da će mi promijeniti protivnika, jer je Filipović dobio ponudu boriti se u Bellatoru. Pristao sam no to, iako sam tek na dan borbe vidio protivnika. On je u najmanju ruku bio neadekvatan i nakon prvog kontakta je odglumio ozljedu da bi se prekinuo meč. I to je to. FFC debi imao si protiv Marcina Prachnia. Pobijedio si ga apsolutnom dominacijom, no nakon toga su vam karijere krenule u suprotnim smjerovima. On je postao FFC prvak, čeka borbu za ONE FC prvaka i vlasnik je skora 12-2. Zapravo, o čemu razmišljaš kada gledaš te njegove pobjede, a znaš da si dominirao protiv takvog borca? Ne smatram tu svoju pobjedu nekakvim velikim uspjehom. Ne zamaram se time kako je on nastavio svoju karijeru, već se koncentriram na sebe i gledam naprijed. Neka prekretnica sigurno je bio poraz na finalu Futuresa. Ono protiv Batura jednostavno nisi bio ti. Što se dogodilo i na kakve te stvari taj poraz naveo? U tu sam borbu ušao nekako melankolično i zbog više stvari, koje mi odvlačile pažnju, nisam bio fokusiran na izvedbu. U borbi nisam kapitalizirao u situacijama koje meni obično idu na ruku. Jednostavno, taj dan sam ja bio lošiji borac u ringu. Zbog tog poraza sam odlučio promijeniti pristup, još sam se više posvetio treninzima i prebacio fokus na stvari koje su mi zbilja važne. Jesi li očekivao poziv FFC-a? Kada smo ranije pričali si rekao da smatraš kako ti je problem ne toliko atraktivan stil borbe. Je li se promijenilo što na tom polju? Poziv nisam očekivao, a vjerujem kako će atraktivnost mojih borbi porasti s obzirom na to da je i moj stand up na višoj razini. Parter i hrvanje sam prilagodio MMA-u te smatram kako sam sada svestraniji borac, a svestranost sigurno pridonosi atraktivnosti. Možeš li nas upoznati sa svojim protivnikom o kojem šira sportska javnost jako malo zna? Gdje ga smatraš opasnim i koje slabosti namjeravaš iskoristiti? O Ivanu Erslanu znam vrlo malo. Znam da je bio amaterski prvak Hrvatske u MMA-u, da je neporažen u svoja tri profesionalna nastupa te da trenira u American Top Teamu u Zagrebu. Nešto je viši i krupniji od mene. Dakle, o njemu znam vrlo malo, stoga ne bih mogao sa sigurnošću reći odakle mi prijeti najveća opasnost. U svakom ga slučaju ne shvaćam olako. Kakve su ti zapravo ambicije u FFC-u trenutno kada si se vratio? Pojas bi mogao biti upražnjen ukoliko Jeremy Kimball dobije dulji UFC ugovor. Gledaš li prema toj poziciji? S obzirom na to da je Kimball nakon samo jedne pobjede dobio priliku boriti se za naslov i s obzirom na to da sam ja pobijedio bivšeg prvaka Prachnia, naravno da nakon pobjede nad Erslanom očekujem borbu za pojas. S kim si se pripremao za ovu borbu? Je li se ikako izmijenio tvoj tim otkako si posljednji puta bio u FFC-u? Pripreme za ovu borbu odrađujem sa gotovo istim ljudima kao i do sada. Tu je moj trener za stand up Matija Hojsak i kondicijski trener Marko Kutleša iz Tauros Conditioninga. Borilačke treninge odrađujem u svom matičnom klubu HK Osijek, a glavni sparing partneri su mi Saša Milinković, Goran i Damir Vidaković, Miro Erkapić, Nino Vladušić, Luka Jurić i Petar Spajić. Osim toga, zahvalan sam što sam imao priliku neko vrijeme provesti u Cro Cop Teamu trenirajući s Mirkom Filipovićem i Satoshijem Ishiijem. Smatram kako je to uvelike pridonijelo mom napretku. Jako puno radiš kondicijski s Markom Kutlešom, vjeruješ li da bi tu mogla biti tvoja prednost ispred drugih boraca, tj. u tome što jako puno pažnje pridaješ tom dijelu priprema? Mišljenja sam kako je kondicijska priprema jednako važna kao i tehničko-taktička priprema. Smatram da je uzaludna dobra tehničko-taktička priprema ukoliko je kondicijska priprema zanemarena i borac ne može preživjeti više od jedne runde. Marko Kutleša je vrhunski stručnjak koji prati suvremene metode kondicijske pripreme i surađujući s njim osjećam kako iz priprema u pripreme sve više napredujem. >>Mladena Brestovca u Ljubljani čeka obračun s Dževadom Poturkom >>Priča olimpijskog pobjednika iz Subotice: Od vozača kamiona do trenera američkih hrvača 