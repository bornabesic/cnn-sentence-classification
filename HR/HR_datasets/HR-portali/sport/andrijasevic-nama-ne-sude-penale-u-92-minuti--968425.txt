Foto: NK Rijeka  ŠTO se događa s Frankom Andrijaševićem, pitali su se mnogi pratitelji Rijeke, jer prvi strijelac lige još od Dinama na Rujevici nije zabio pogodak. Nešto manje od mjesec dana trajala je stanka, do pobjede nad Osijekom, 2:0. Čak je i Matjaž Kek javno rekao kako će razgovarati s Frankom i ispitati pritisak pod kojim se našao, no trener se morao usredotočiti na bitnije. Nova meč lopta za naslov protiv Lokomotive u Zagrebu, Kek je jasno upozorio koji je ulog, čak je i vikao na press konferenciji prije puta.  Iz Zagreba se vratio sa zabrinutim licem. Andrijašević je u 92. minuti skrivio penal i Rijeka je doživjela prvi poraz, u najgorem trenutku. Tri kola do kraja, pet bodova prednosti. I izgubljeni Andrijašević, zbog viška žutih kartona. Franko ne voli previše brbljati s novinarima, no kad već ne može na teren.. "Nije dobro, ali moramo podignuti glavu. Nespretno sam napravio penal. Razgovarali smo kasnije u svlačionici, i nama su se događale ovakve stvari, ali nam nisu baš svirali penale u zadnjoj minuti" Franko je mislio na situaciju iz derbija s Dinamom, kada ga je na kraju utakmice povukao Lešković. "Neki kažu da je penal, drugi da nije. Nema veze, ne smijemo padati, još uvijek imamo sve u svojim rukama. Kiksali smo, ali moramo se izvući" I on je svjestan da sudac Križarić nije razlog poraza u Kranjčevićevoj. "S premalo igrača smo dolazili u završnicu. Da nas je bilo više možda bi pokupili i koju odbijenu loptu. Jako loša utakmica, samo smo nabijali loptu i na kraju je presudio jedan detalj. Nismo očekivali poraz, ali jako je važno da ostanemo mirni" Hajduk dolazi u velikom naletu... "Dosta su se podignuli, puni samopouzdanja dobili su Osijek. Siguran sam da će Rijeka i bez mene dati maksimum i da ćemo odnijeti pobjedu. Ne smije nas poljuljati poraz od Lokomotive, moramo ga zaboraviti, to je ključno u ovom trenutku", rekao je Andrijašević koji je potekao u Hajduku, pa se preko Dinama skrasio u Rijeci. Uz Soudanija predvodi ljestvicu najboljih strijelaca lige s 14 pogodaka.  Rezultati by SofaScore