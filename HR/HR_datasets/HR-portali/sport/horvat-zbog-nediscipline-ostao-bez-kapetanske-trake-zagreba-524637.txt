Nakon što je promijenio tri trenera ove sezone (Vujović, Ivandija, Goluža), najavio da će ih od iduće sezone voditi i četvrti (Kamenica), PPD Zagreb je promijenio i - kapetana. Pomalo iznenađujuća, a za neke vjerojatno i šokantna vijest, smjena je dugogodišnjeg Zagrebova kapetana i dokapetana reprezentacije Zlatka Horvata i to između polufinalne i finalne utakmice Kupa u Umagu. U klubu se od smjene kapetana nije pravila prevelika drama, no kada na samom kraju sezone mijenjate vođu momčadi, jasno je da nešto opasno nije u redu. Potvrda smjene stigla je pred televizijskim kamerama pri dodjeli medalja za osvajača Kupa nakon što je pobjednički pehar prvi primio Igor Vori, a ne dotadašnji kapetan Horvat. Razlog smjene? Nedisciplina! 'Razlog je loše stanje opće discipline koje traje već neko vrijeme. Kako bismo prodrmali svlačionicu, procijenili smo da je najbolje da kapetansku traku dobije najiskusniji među igračima i čovjek koji će svojim primjerom biti uzor mlađim igračima - Igor Vori', službeno je obrazloženje kluba. Iako se čini kako je potres u klubu prilično snažan nakon lošijih igara i svih promjena ove sezone, na donedavnom kapetanu ni tijekom utakmice s Nexeom, ali niti pri dodjeli medalja nije se vidjelo da ga je smjena uzdrmala. Dapače, bio je najbolji strijelac Zagreba u finalu s 10 golova te najglasniji pri slavlju novog trofeja. Međutim, jasno je da je pred Zagrebom ljeto velikog pospremanja. Naravno, sve ovisi o željama novog trenera, ali i o financijskim mogućnostima hrvatskog prvaka, a one, u europskim okvirima, nisu velike. Neki igrači morat će otići, novi će doći, neki su već i osigurani, a oni za koje se i s 24, 25 godina smatra da su tek talentirani - ispucali su svoje posljednje prilike i u Zagrebu za njih više neće biti mjesta... 