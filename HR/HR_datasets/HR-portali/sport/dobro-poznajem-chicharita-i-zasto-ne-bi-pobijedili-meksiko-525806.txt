Hrvatska nogometna reprezentacija igrat će u noći sa subote na nedjelju prijateljsku utakmicu s Meksikom u Los Angelesu, a jedan od stupova obrane u momčadi Ante Čačića bit će Tin Jedvaj, branič Bayera iz Leverkusena. - Svi bismo rado išli, ali mnogi igrači imaju još bitnih utakmica - no zašto ne bismo pobijedili i u ovakvom sastavu? Imamo dovoljno vremena za upoznavanje i uigravanje i svakako ćemo se potruditi dobiti ovaj susret. Ja se dobro osjećam, u dobroj sam formi i jedva čekam nove utakmice - najavio je Jedvaj. Što se može očekivati od prve postave Meksika, na stadionu koji će biti uglavnom ispunjen njihovim navijačima? - Znam ih dosta dobro, pogotovo Chicharita. Bit će u punom sastavu s obzirom da nemaju toliko klupskih obveza i bit će teško protiv njih. Međutim, igrali smo već i prije u nekim mješovitim sastavima i dobro smo prolazili, ne vidim zašto ne bi i sada bilo tako. Meksikanci će imati podršku kao kod kuće, što nam može stvoriti pritisak, ali suprotstavit ćemo im se i izvući najbolji mogući rezultat. Po povratku iz SAD-a, Hrvatsku čeka kvalifikacijsko gostovanje kod prvog pratitelja Islanda. - Naravno da ćemo se potruditi dobiti obje utakmice, pri čemu je susret s Islandom važniji. No, moramo i protiv Meksika biti pravi, nakon čega ćemo se usredotočiti na Island - zaključio je Tin Jedvaj.