Kako ćete svoje uspavane junake, momčad koja se odavno već ne bori ni za što, uspjeti motivirati da se suprotstave goropadnoj Rijeci, kandidatu za naslov prvaka?, pitamo trenera Slavena Belupa Željka Kopića (40). – Za mene je to posve krivo poimanje sporta. Ne prihvaćam devizu “malo bih igrao, pa malo ne bih igrao” jer s takvim pristupom brzo i lako budeš kažnjen. Što se nama već i dogodilo, budući da smo još u prosincu osigurali ostanak. No, kad su u pitanju utakmice s Rijekom i Dinamom, posebna motivacija nije potrebna. Ako me pitate kako ćemo izgledati u srijedu protiv Rijeke, moj odgovor bit će isti kao i uoči utakmice s Dinamom: bacat ćemo se na glave, pa ćemo vidjeti što će nam to donijeti – uzvraća Kopić, posve neopterećen špekulacijama oko borbe za tron. Rijekin prepoznatljiv sustav Je li vam teže igrati protiv Rijeke ili Dinama? – Ovisi o formi u tom trenutku. Rijeka ima prepoznatljiv sustav, igra jače, intenzivnije, agresivnije od Dinama, dok plavi imaju vrsnije individualce koje je, kada su u top formi, zaista teško braniti – uzvraća Kopić. Ima li kakvih poziva, pritisaka uoči utakmice s Rijekom? – Nema. Pripremam ovu utakmicu kao i svaku drugu. Igrat ćemo pošteno, za sebe, za naše navijače, “na najjače”, ne razmišljajući uopće o raspletu prvenstva, kome ćemo pomoći ili odmoći. Tko je za vas najbolji trener u Hrvatskoj ligi, najbolji igrač? – Sve što je napravio s Rijekom u protekle četiri godine, uz kvalitetnu suradnju s vodstvom kluba, Matjaža Keka čini najuspješnijim trenerom Hrvatske lige. Najbolji igrač? Franko Andrijašević bio je igrač prevage u puno utakmica, jedan je od najzaslužnijih za sjajnu Rijekinu sezonu i zato ga treba posebno apostrofirati – uzvraća Kopić. Kako gledate na poziciju Ivajla Peteva u Dinamu, jesu li mu prerano počeli raditi o glavi? – Sve dok trener radi svoj posao, zaslužuje punu podršku. Petev je imao i svojih dobrih trenutaka, ali i slabijih, uzrokovanih nekim limitirajućim faktorima. Još su tri kola do kraja prvenstva i prerano je podvlačiti crtu. Najbolje i najobjektivnije o treneru se može prosuđivati kada sezona završi – naglašava Kopić. Stabilizirali smo klub Uz Keka i Toplaka najdugovječniji ste trener u istome klubu u Prvoj HNL, završavate u Slavenu drugu sezonu. Imate li ambicija za više, budući da se SB ne bori za trofeje? – Zadovoljan sam u Slavenu. U suradnji s direktorom Šimunovićem, ostvarili smo neke zadane ciljeve. Stabilizirali smo klub, igrali u finalu Kupa, ostvarili neke zapažene izlazne transfere. Stoga sam potpisao novi ugovor sa Slavenom do 2019. godine – zaključio je Željko Kopić, jedan od najvećih hrvatskih trenerskih potencijala. Koji je, usput rečeno, već bio crna mačka za Riječane, pobijedivši ih, primjerice, u polufinalu Kupa prošle godine s 3:0. Zanimljivo je, međutim, kako Rijeka u Koprivnici ne zna za pobjedu već dulje od tri godine, točnije od 23. ožujka 2014. godine kada je bilo 3:0 za goste, a pogotke su postigli Krstanović, Močinić i Kramarić. Iz tadašnjeg sastava Rijeke danas je na Rujevici još samo kapetan Mate Maleš.    