Hajduk bi ovoga ljeta mogao ostati bez Nikole Vlašića kojega žele četiri talijanska kluba. Tamošnji mediji pišu da su za 19-godišnjeg veznjaka zainteresirani Roma, Inter, Lazio i Torino. A navodno je Torino, kojega vodi Siniša Mihajlović, prvi kandidat. - Malo je igrača u Hrvatskoj kao što je on. Mislim da je ovo pravo vrijeme da Vlašić napusti Hajduk, ali to će ovisiti o budžetu Hajduka iz kojeg će se nadograđivati momčad - rekao je Saša Bjelanović, pomoćnik sportskog direktora Hajduka. Bjelanović je otkrio i cijenu. - Vjerujem da njegova cijena nije ispod pet milijuna eura. Ali ne možemo si dopustiti da ga izgubimo prije playoffa za Europsku ligu. Vlašić s Hajdukom ima ugovor do 2018. godine, a do sada je odigrao 107 utakmica i zabio devet golova.