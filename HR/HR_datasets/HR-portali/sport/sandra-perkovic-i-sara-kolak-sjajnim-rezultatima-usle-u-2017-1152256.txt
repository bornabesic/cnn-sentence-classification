Hrvatske sportske heroine opet su na djelu, Sandra Perković i Sara Kolak još jednom su oduševile. Olimpijska pobjednica Sandra Perković po hladnom i vjetrovitom vremenu bacila je disk do 70,23 m. Bio je to hitac duži od onog zlatnog u Riju, a ne treba ni napominjati da je to najbolji rezultat sezone. Kubanka Perez sada za njom zaostaje više od sedam metara. Do Splita i zimskog bacačkog prvenstva Hrvatske Perez je bila vodeća na svjetskim tablicama sa 63,07 m, a sada je Sandra došla tamo gdje joj je i mjesto. – Zadovoljna sam, kako ne bih bila, kad sam u ovakvim uvjetima bacila dalje od 70 metara. U Splitu četiri godine zaredom bacam preko 70 metara, nemam se što žaliti. Već nakon druge serije mišići su mi se počeli hladiti. Ovo mi je pokazatelj da smo odlično odradili zimske pripreme. A što reći, bacila sam četiri najbolja hica sezone – kazala je Sandra nakon natjecanja na kojem je uz hitac preko 70 metara dva puta bila nadomak čarobne granice (69,24 i 69,99 m). Kakva je to bila uvertira za najvažnije natjecanje sezone, Svjetsko prvenstvo u Londonu. – Ha, uz London me vežu lijepe uspomene. Na tom stadionu sve je počelo, želim se ondje vratiti i postati vlasnica svih naslova u isto vrijeme, pokušati srušiti i vlastiti rekord (71,08, nap. a.). Ustvari, osjećala sam da taj moj rekord mogu srušiti i na ovom natjecanju, ali nisam uspjela. Ostavila sam to rušenje za neke toplije dane. Motiva mi ne nedostaje, tek mi je 26 godina, a najbolje bacačke godine tek slijede – govorila je Sandra. I ona i Sara Kolak dobile su svoju maslinu u jedinstvenom masliniku na svijetu. Predsjednik splitskog ASK-a i Hrvatskog atletskog saveza Ivan Veštić uz terene na kojima se odvija zimsko bacačko prvenstvo načinio je Maslinik atletskih velikana. Sandra i Sara uzele su lopate u ruke i posadile svoje masline. – Sad ću pratiti svoju maslinu, vidjet ću kako će roditi, a možda napravim i koju litru ulja – dobro raspoložena bila je Perković. A Sara Kolak vratila se tamo gdje je njezina filmska priča i počela. Prije godinu dana u Splitu je na istom natjecanju postigla olimpijsku normu. – Imate tamo jednu malu, uzmite izjavu, odlična je – gotovo nas je tada molio Veštić da nekako Saru Kolak ubacimo u izvješća. Godinu dana poslije, Sara Kolak je zvijezda, olimpijska pobjednica. Premda je puhao jak vjetar, nije se predavala. Koplje u početku nije išlo kako treba, nešto malo preko 60 metara nije je zadovoljavalo. – Prve četiri serije najradije bih preskočila – kazala je Sara. Vidjelo se po izrazu lica da nije zadovoljna, svaki njezin hitac sniman je mobitelom, video je odmah išao prema treneru Andreju Hrašneku, koji nije bio s njom. Nakon četvrte serije dugo su razgovarali na mobitel. – Kampiram – jadala se Sara. Kasnije je pojasnila što to znači. – Spora sam – rekla je Sara. Nakon razgovora s trenerom, bacila je koplje do 65,23 m, što je drugi rezultat sezone. I njezin drugi hitac svih vremena. Samo je onaj zlatni iz Rija od 66,18 m bio bolji. – Lani sam ovdje bacila 62 metra, ako je ovo pokazatelj, onda će i ova sezona biti dobra. Nema jurnjave, ima još dosta od Svjetskog prvenstva – kazala je Kolak. Imala je brojnu podršku, stigli su roditelji iz Ludbrega, i gradonačelnik Ludbrega bio je u Splitu, razgovorao s Veštićem o atletskim investicijama u Ludbreg. Prvo je otišla do roditelja, nije joj se svidjelo što se i pozdrav s obitelji prenosi uživo. Ali, morat će se olimpijska pobjednica naviknuti na to. – Nije mi to problem, samo sam se javila roditeljima – rekla je. 