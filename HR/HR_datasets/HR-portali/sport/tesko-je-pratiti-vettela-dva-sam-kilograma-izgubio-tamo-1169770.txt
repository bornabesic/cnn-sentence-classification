Sudeći po prvih nekoliko utrka sezone, bit će ovo zanimljivo prvenstvo formule 1. Zanimljivo, nakon dugo vremena, još otkako su pistama harali Alain Prost, Ayrton Senna, Michael Schumacher i Damon Hill... nakon čega su zavladali uglavnom dueli. No početak ove sezone obećava zanimljiv nastavak. Lewis Hamilton, Sebastian Vettel i Valtteri Bottas F1 scenu preselili su u Španjolsku. Britanac je izborio pole position i šansu da se bodovno oporavi dobro je iskoristio te uzeo 55. pobjedu u svojoj karijeri i iza sebe ostavio Sebastiana Vettela i Daniela Ricciarda (1. Hamilton 01:35:56.497, 2. Vettel 01:35:59.987, 3. Ricciardo 01:37:12.317). U ukupnom poretku vodi Vettel sa 104 boda, Hamilton ima 98, a treći Bottas 63. Räikkönen kriv za suze – Seb je bio jako brz. Nisam dovoljno dobro počeo, malo mi se čudno okretao kotač. Morat ću popričati sa svojim momcima o tome. Mislim da sam izgubio gotovo dva kilograma tamo. Bilo je teško usredotočiti se na Vettela. Pravi je privilegij utrkivati se protiv nekoga tko je dobar kao on – rekao je Hamilton nakon utrke. Odmah na početku Vettel je zagrizao, ali taj tempo nije držao do kraja, a nakon što je Kimi Räikkönen ispao, on je ostao jedini Ferrari na stazi. Ta činjenica rastužila je dječaka na tribini koji je uplakan u Ferrarijevoj majici pratio odlazak Räikkönena sa staze. No on je na kraju ipak dobio zagrljaj i sliku s Kimijem, a suze je zamijenio osmjehom, dok Finac ipak nema razloga za slavlje kao ni njegov sunarodnjak Valtteri Bottas koji se također nije proslavio u Španjolskoj. Ricciardo umjesto Bottasa Mercedes je nakon Bottasove pobjede u Rusiji preuzeo vodeću poziciju u poretku konstruktora, a Hamilton ju je sada povećao bez njegove pomoći. Tako je Valtteri koji je nakon 80 utrka u Rusiji konačno došao do prve pobjede na tome i stao. Na Circuitu de Barcelona – Catalunya ostao je bez bodova zbog problema s motorom. A njegov odlazak pomogao je Ricciardu. – Dobar je to osjećaj. Imali smo malo sreće što je Valterri stao, ali uzeli smo što smo mogli. Stvarno sam sretan što ponovno prolijevam šampanjac – rekao je Daniel Ricciardo koji je zadovoljan svojim novim postoljem, dok Vettel ipak malo žali. – Trudio sam se, gurao. Imao sam jako dobar početak pa poslije izgubio. Sramota, ali bila je to dobra utrka – rekao je Nijemac koji je završio na drugom mjestu. – Bila je to vrlo teška utrka sa strategijom i vozačima koji dolaze zajedno. Sve u svemu vrlo zadovoljavajuće – dodao je šef Mercedesa Toto Wolff. A na pitanje je li se Lewis Hamilton vratio on je jednostavno odgovorio: – Nikada nije ni otišao.