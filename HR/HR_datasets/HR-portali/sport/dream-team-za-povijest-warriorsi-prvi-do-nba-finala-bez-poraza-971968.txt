Foto: Getty Images / Guliver Image GOLDEN STATE pobijedio je ozljedama desetkovani San Antonio 129:115 i tako sa savršenih 4:0 preskočio i treću prepreku u playoffu, onu u finalu Zapada. S obzirom na to da su jednakim ukupnim rezultatom eliminirali i prethodne suparnike, Portland i Utah, Warriorsi su postali prva momčad u NBA povijesti koja je do velikog finala došla s ukupnih 12:0. Izranjavani Spursi, bez Kawhija Leonarda, Tonyja Parkera i Davida Leeja, ništa nisu mogli Warriorsima i malo im je značilo što se četvrta utakmica igra na njihovom terenu. Golden State, koji je šestim uzastopnim slavljem u gostima u playoffu postavio klupski rekord, dominirao je i vodio s 22 poena razlike na putu u treće uzastopno veliko finale. Tamo ih vjerojatno, također treći put zaredom, čeka Cleveland, koji u finalu Istoka vodi 2:1 protiv Bostona. Dream Team predvodili su Stpehen Curry s 36 koševa i Kevin Durant s 29 koševa i 12 skokova, a odlično im je sekundirao Draymond Greens sa 16 koševa, te po osam skokova i asistencija.  Kod Spursa je najefikasniji bio Kyle Anderson s 20 koševa, a sjajni veteran, 39-godišnji Manu Ginobili, ubacio je 15 poena. Tako je došao do ukupno 3009 koševa u 15 sezona doigravanja i postao 24. igrač u povijesti koji je postigao tri tisuće koševa. Razočarao je LaMarcus Aldridge, koji je drugu utakmicu zaredom ubacio samo osam koševa.