U susretu 21. kola košarkaške Eurolige Anadolu Efes, kojeg vodi hrvatski stručnjak Velimir Perasović, je u Beogradu pobijedio Crvenu zvezdu 86-72 osvojivši važne bodove u borbi za plasman u doigravanje. Domaćin je dobio prvu četvrtinu 20-16, no Efes je u drugoj dionici preokrenuo rezultat i na odmor otišao sa 11 razlike (47-36) . Perasovićeva momčad je drugu četvrtinu dobila sa velikih 31-16 i u nastavku utakmice više nije ispuštala prednost. Na koncu je bilo + 14. Goste su do desete pobjede predvodili Derrick Brown sa 20 koševa i 11 skokova, Deshaun Thomas sa 17, te Bryant Dunston sa 16 koševa. Kod Crvene zvezde su najefikasniji bili Marko Simonović sa 17 i Charles Jenkins sa 13 koševa. Panathinaikos je u Istanbulu pobijedio Galatasaray 84-79. Goste su do 11. pobjede predvodili Mike James sa 18, te James Feldeine i Chris Singleton sa po 15 koševa. U domaćim redovima najefikasniji su bili Tibor Pleiss sa 15, te Vladimir Micov i Blake Schilb sa po 14 koševa. Gostujuću pobjedu je upisao i Real Madrid protiv Baskonije 79-71. Kod gostiju najefikasniji su bili Jeffery Taylor i Luka Dončić sa po 16 koševa, dok je Amerikanac s hrvatskom putovnicom Dontaye Draper zabio dva koša. Domaćine je predvodio Rodrigue Beaubois sa 20 koševa. Real je ovom pobjedom ponovo preuzeo vrh ljestvice sa 16 pobjeda i pet poraza. CSKA i Olympiakos imaju po 15 pobjeda i šest poraza, a mjesta koja vode u doigravanje drže i Fenerbahče (14-7), Crvena zvezda (12-9), Baskonija (12-9), Panathinaikos (11-10), te Anadolu Efes (10-11).  REZULTATI: Galatasaray - Panathinaikos 79-84 Baskonia - Real Madrid 71-79 Crvena zvezda - Anadolu Efes 72-86 Igrano u četvrtak: EA7 Emporio Armani - Darušafaka 89-87 Brose Bamberg - Maccabi Tel Aviv 90-75 Žalgiris - Barcelona 89-85 Fenerbahče - CSKA 77-71 Uniks - Olympiakos 75-90 