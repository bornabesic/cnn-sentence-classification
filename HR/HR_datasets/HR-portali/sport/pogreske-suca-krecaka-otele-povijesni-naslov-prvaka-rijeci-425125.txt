Hrvatska nogometna liga ulazi u svoju 25. sezonu. Tom prigodom na portalu 24sata pozabavit ćemo se povijesnim pregledom dosadašnje 24 sezone i izdvojiti najbolje priče u serijalu tekstova "25. sezona HNL-a" . Osmu sezonu Prve HNL 1998./1999. obilježio je veliki sudački previd Zorana Krečaka zbog kojega je Rijeka ispustila premijerni naslov prvaka Hrvatske. Sve je bilo spremno za proslavu naslova prvaka na Kantridi. Rijeka je u zadnjem kolu Prve HNL 1998./1999. dočekala Osijek pred 22.000 gledatelja. Nije dobro krenulo za momčad Nenada Gračana , Stanko Bubalo je u 42. minuti zabio za vodstvo bijelo-plavih. No nadu je u devetoj minuti drugog dijela domaćinima vratio Igor Musa golom iz penala. A onda se dvije minute prije kraja dogodio najkontroverzniji trenutak hrvatske prvoligaške povijesti. Mađar Barnabás Sztipánovics ubacio je s desne strane na peterac gdje se nalazio Admir Hasančić koji je zabio gol. Nije bio priznat. Zoran Krečak podigao je zastavicu još dok je lopta bila u zraku, što je glavni sudac Alojzije Šupraha i prihvatio. Naknadna HTV-ova analiza trodimenzionalnom tehnologijom pokazala je da je Krečak pogriješio tada, kao i nakon još jednog kontakta prije nego što je Hasančić postigao gol. Rijeka bi tom pobjedom osvojila HNL s dva boda prednosti pred Croatijom , koja je svoj posao u zadnjem kolu Lige prvaka odradila pobjedom nad Varteksom 2-0 u Maksimiru pred svega 2000 ljudi . "Modri" su tako osvojili četvrti naslov prvaka i peti ukupno, a Rijeci se unatoč velikoj pogrešci nitko iz HNS-a ili sudačke organizacije nije ispričao. Nije to bila jedina utakmica u kojoj su suci bitno utjecali na ishod borbe za trofej. Osijek je četiri dana potom, 30. svibnja 1999., osvojio Kup pobjedom nad Cibalijom u slavonskom derbiju na Maksimiru 2-1. Niz u najmanju ruku vrlo dvojbenih odluka donio je Reno Sinovčić , tada djelitelj pravde u HNL-u. Golman Cibalije Miralem Ibrahimović obranio je penal Bakiru Bešireviću u trećoj minuti, a Vinkovčani su u 35. minuti poveli golom Jure Jurića nakon kornera. Istočna tribina Maksimira s Ultrasima eruptirala je, a početkom nastavka Sinovčić je zbog prigovora dao dva žuta kartona Darku Raiću-Sudaru . Samo 15-ak minuta poslije i Ivan Ravlić završio je u svlačionici zbog starta na Dumitru Mituu . Hrabra Cibalia s devetoricom se igrača držala sve do isteka treće od četiri minute nadoknade, kad je Mitu zabio za izjednačenje. Nakon toga nebeskoplavi su potpuno pali i Davor Lasić u 97. minuti zlatnim je golom, nakon velike greške Ibrahimovića, zabio za jedini trofej bijelo-plavih u samostalnoj Hrvatskoj sve do današnjeg dana. Croatia je te sezone izborila povijesni plasman u skupinu Lige prvaka. Nešto stariji ljubitelji maksimirskog kluba i danas se sjećaju uzvratne utakmice drugog pretkola protiv Celtica , kad su junaci Cice Kranjčara trima golovima iz natjecanja ispratili škotskog velikana (3-0). Croatia je u skupini A grupni dio natjecanja otvorila remijem bez golova s Ajaxom na Maksimiru, potom izgubila od Olympiacosa (2-0) i Porta (3-0) u gostima. Činilo se kako će "modri" neslavno završiti europsku avanturu, no fantastične igre protiv Porta u Zagrebu (3-1) te Ajaxa u Amsterdamu, uz čuveni lob Josipa Šimića za 1-0, omogućile su im dvoboj za prolazak u četvrtfinale. Po velikoj zimi Croatia je bila blizu ostvarenja velikog sna prezimljavanja u Europi nakon gola Joška Jeličića iz 35. minute, no Stelios Giannakopoulos u 64. minuti zabio je za konačnih 1-1 Olympiakosa i Zagrepčani su osvojili drugo mjesto u skupini. Ono tada nije bilo dovoljno za prolazak u nokaut-fazu, ali ime zagrebačkih plavih upamtila je europska nogometna javnost. >>> Video od 6:00 do 7:06 . Vrlo uspješnoj europskoj sezoni hrvatskih prvoligaša pridružio se Varteks ulaskom među osam najboljih momčadi posljednje sezone Kupa pobjednika kupova. Dražen Besek kao trener-igrač nanizao je slovenski Rudar iz Velenja i Heerenveen prije nego što se oprostio protiv Mallorce u četvrtfinalu porazom u Španjolskoj 3-1. U Varaždinu su plavi izborili 0-0. Iako je njegov Šibenik igrao u Ligi za ostanak, Joško Popović predvodio je ljestvicu strijelaca HNL-a s 21 golom u 32 utakmice. Šibenčani su sezonu završili kao druga momčad te lige, pet bodova ispred Zadarkomerca te čak 19 ispred suhopoljske Mladosti 127 , koji su ispali u drugu ligu.