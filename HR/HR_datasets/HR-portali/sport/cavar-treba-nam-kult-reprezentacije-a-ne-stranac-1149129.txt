Mnogi rukometni treneri, ali i zaljubljenici u ovaj sport iznenadili su se kad su pročitali izjave Zorana Gopca, dopredsjednika Saveza, da u ime HRS-a pregovara s nekoliko poznatih inozemnih trenera koje bi rado vidio na klupi Hrvatske. Jasno, većina je rukometnih kibica protiv te ideje jer gotovo svi misle da je u Hrvatskoj još uvijek dovoljan broj kvalitetnih trenera koji bi se bez problema prihvatili uloge novog izbornika nakon što je Željko Babić dobio otkaz. Ima li novca za Riveru? Drugo, pitanje je ima li Hrvatski rukometni savez sredstava da plati jednog tako kvalitetnog trenera koji godišnje košta između 300.000 i 800.000 eura. Bilo bi lijepo, onako zbog imidža, imati jednog Valeru Riveru na klupi Hrvatske. Ali, to bi ionako bila tek kratkotrajna ljubav, možda tek ljubav na samo godinu dana. – Valero je nesporno veliko trenersko ime i kvalitetan stručnjak. Radio sam s njim godinama i dobro poznajem njegove trenerske metode. Opet, ne znam kako bi se snašao u našem okruženju, u okruženju u kojem ne poznaje baš tako dobro pojedine igrače. Mislim da bismo mi prvo trebali vratiti kult reprezentacije koji je malo nestao u posljednje vrijeme. Uvijek trebaju igrati najbolji. Domaćini smo Europskog prvenstva i tu sad više nema prostora za bilo kakvo pomlađivanje, za bilo kakve eksperimente – rekao je Patrik Ćavar, legendarno lijevo krilo hrvatske reprezentacije, osvajač zlatne olimpijske medalje u Atlanti 1996. Biti stranac na klupi domaće reprezentacije jako je dobro poznata činjenica mnogim hrvatskim trenerima. Ivica Obrvan bio je izbornik Makedonije. Danas je izbornik Makedonije Lino Červar. Sead Hasanefendić bio je izbornik Tunisa, Irfan Smajlagić Egipta. Zvonimir Serdarušić jedno kratko vrijeme bio je izbornik Slovenije, Nenad Kljaić danas je izbornik Saudijske Arabije. Željko Tomac pomoćni je trener u norveškoj reprezentaciji. Najveći uspjeh ostvario je Vlado Stenzl koji je kao izbornik Njemačke bio svjetski prvak u Danskoj 1978. Naši treneri – 13 medalja – Puno je drukčija situacija kada jedna zemlja koja nema rukometnu tradiciju i školovane kadrove uzme stranca za trenera. Hrvatska ima tradiciju, ima rukometnu povijest. Na kraju krajeva imamo velik broj osvojenih medalja na velikim natjecanjima i to pod vodstvom hrvatskih trenera. Kada bismo uzeli stranca za izbornika, to bi samo značilo da doma ili ne vjerujemo svojim trenerima ili mislimo da nisu kvalitetni. A mislim da još uvijek imamo jako puno onih koji čekaju svoju priliku – rekao je Irfan Smajlagić. Od 1994. do danas Hrvatska je na velikim rukometnim natjecanjima osvojila 13 medalja, a osvajali su ih Zdravko Zovko, Velimir Kljaić, Lino Červar i Željko Babić. Među tih 13 medalja najznačajnija su dva olimpijska zlata, 1996. i 2004., te svjetsko zlato 2003. Danas imati stranca na klupi reprezentacije nije ništa novo ni čudno. Poljska već godinama ima stranca za trenera, a tim putem krenuli su Slovenci (Veselin Vujović) i Mađari (Sabate pa Vranješ), a Njemačka je s Islanđaninom na klupi (Sigurdsson) osvojila europsko zlato i olimpijsku broncu prošle godine. Zanimljivo je da ni u vrijeme bivše Jugoslavije, bilo da je riječ o muškoj, bilo da je riječ o ženskoj reprezentaciji, izbornik nikad nije bio stranac. Bilo je i dosta hrvatskih trenera koji su zaslužni za neke medalje. Primjerice Ivan Snoj, Vlado Stenzl, Vilim Tičić, Josip Samaržija... – Samo jedan stranac može danas sjesti na klupu Hrvatske i sigurno bi napravio odličan posao, pa ako hoćete i rezultat – Veselin Vujović – rekao mi je jedan prijatelj, inače rukometni fanatik. Crnogorac Vujović napravio je velike stvari s rukometašima PPD Zagreba igrajući dvije godine zaredom u četvrtfinalu Lige prvaka. Dobro poznaje većinu naših igrača, dobro poznaje mentalitet i on bi se sigurno puno bolje snašao od jednog Španjolca, Danca ili Nijemca. Na kraju krajeva govori jezik koji je našim igračima blizak. Ne kažem da bi Wilbeku ili Riveri bio problem jezik, jer svi naši igrači uglavnom govore engleski, ali nije to to. – Znam da je svima sada čudna ta ideja sa strancem. Ali, što bi Savez trebao napraviti? To je jedna specifična akcija. Gledajte, viša sila je u pitanju. Domaćini smo Europskog prvenstva i moramo poduzeti sve korake da kod kuće osvojimo medalju, po mogućnosti zlatnu. Jasno, nijedan trener, bio on domaći ili stranac, ne može jamčiti da će osvojiti medalju. Ali, mi ćemo napraviti sve što je u našoj moći da budućem izborniku osiguramo sve uvjete kako bi došao do tog cilja – zaključio je Zoran Gobac, dopredsjednik Hrvatskog rukometnog saveza.  >>IHF nam stavlja sol na ranu: Ono što je Hrvatima noćna mora, njima je trenutak za pamćenje >>Gobac se sastao sa Červarom: Lino se iznenadio kad je čuo tko su mu konkurenti za mjesto hrvatskog izbornika 