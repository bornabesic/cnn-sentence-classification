O juniorskom muškom prvaku Hrvatske u košarci u ponedjeljak će u Draženovu domu (15 sati) u Zagrebu odlučivati mladi cibosi i cedevitaši, a takav finale mogli bismo gledati i u završnici prvenstva seniora. Takvu priliku puno teže izborili su juniori Cedevite koji su tek u produžetku slomili otpor vršnjaka iz Šibenika (105:100, 86:86). Samo dvije minute prije kraja, mladi cedevitaši bili su na rubu ponora. Zahvaljujući iznimnim partijama Domagoja Šarića (34 koša) i Tonija Nakića (32 koša), Šibenčani su poveli sa 86:78, no Zagrepčani su nekim čudom uspjeli izvući produžetak. A u njemu su košarkaši Šibenika ostali bez jedinog pravog centra Pavla Paića (16 koševa, 10 skokova, 9 iznuđenih prekršaja) što je Cedevita predvođena Džananom Musom (28 koševa, 6 asistencija), Tonijem Perkovićem (21 koš, 6 asistencija) i Antonijem Jordanom (17 koševa, 6 aistencija) znala kazniti. Za razliku od Mladena Starčevića, kojeg je u jednom trenutku oblio hladan znoj, trener Ciboninih juniora imao je mirniju večer, no ni on nije bio posve zadovoljan jer se njegova momčad 25 minuta mučila sa žilavim Splićanima. A njih je predvodio branič Mate Kalajžić (27 koševa). Kod cibosa najupečetljiviji je bio krilni-centar Lovro Buljević (24 koša, 15 skokova, 7 napadačkih), dok je centar Josip Popić za 16 minuta upisao 16 koševa i 8 skokova. I upravo bi njih dvojica, uz 17-godišnjeg centra Krešu Nikića (6 koševa, 11 skokova, 3 blokade) i razigravača Karla Uljarevića (7 koševa, 6 asistencija), mogli biti Cibonini najveći oslonci u finalu. >> Gorici četvrta pobjeda tricom Acinog sina!