Ante Ćorić odlučio je pobjednika i u Zaprešiću, drugi put ovoga tjedna (nakon kupa u Bjelovaru) Dinamov je nadareni 19-godišnjak svojim realizatorskim sposobnostima donio mir u plavu svlačionicu. Dinamo je, dakle, svladao Inter 1:0 (1:0), no osim zbog upisanih bodova, malo je razloga za zadovoljstvo mogao pronaći trener plavih Ivajlo Petev. Dinamova je izvedba bila “tanka” i domaćin je bio vrlo dobar sparing-partner, koji je znao nekoliko puta i zaprijetiti sigurnom Livakoviću, posebno rastrčani i raspucani Puljić, za kojeg plavi nisu imali rješenje. Istina, imali su Dinamovi nogometaši više prilika, no realizacija opet nije bila na željenoj razini, pa se neizvjesnost protegla do posljednje minute... - Ovo je za nas “proščenje” – rekao nam je Interov trener Samir Toplak 60 minuta prije utakmice, aludirajući na to da je za njegovu momčad mali praznik kad igra s objektivno jačim i boljim klubovima poput Dinama. I te su utakmice Toplaku i njegovim dečkima zapravo najlakše – od njih nitko ništa ne očekuje, a zapravo mogu mnogo, mnogo toga dobiti... Nismo se osramotili - Najviše mrzim kad mi nakon utakmice kažu da smo bili simpatični i dobri, to sam mrzio i kao igrač! Ali, nakon ove utakmice, unatoč porazu, moram biti zadovoljan i ponosan na svoje igrače, koji su dali maksimum i dobro namučili prvaka. Nismo se osramotili, štoviše, imali smo svoje prilike, a dojma sam da smo u prvom dijelu bili čak i bolji. No, poremetio nas je pogodak nakon nevjerojatne pogreške, kakva se ne tolerira ni u omladinskim kategorijama! Već dugo nisam vidio takav gol – pričao je Interov trener nakon dvoboja. I doista je bio u pravu. Za igru raspoloženi Machado, naime, vidio je da obrana domaćina nije postavljena, brzo je, s 40 metara, odigrao dugačku, okomitu loptu po zemlji u 16-erac prema usamljenom Ćoriću, a tko zna gdje su bili srednji braniči domaćina Komorski i Filipović! Negdje oko bijele točke sjajno se snašao Ćorić i iz okreta, od prve, opalio i zatresao mrežu za, pokazalo se, konačnih 1:0! - Najvažniji su upisani bodovi! Bilo je nekih stvari u našoj igri koje nisu bile dobre, posebno u fazi obrane. Čudno mi je da ovako kvalitetna momčad ne igra na razini na kojoj bi trebala igrati – govorio je Petev, ne želeći otkriti potankosti u igri kojima je bio nezadovoljan: - To će ostati u svlačionicu, o tome ću razgovarati s igračima – kratko je odgovorio Dinamov trener. Zašto ste zamijenili Ćorića? Jeste li ga možda čuvali za Sevillu? - Ćorić je u utorak odigrao svih 90 minuta u Bjelovaru, nije tražio zamjenu, ali odlučio sam ga odmoriti. A što je sa Soudanijem? Tražio je zamjenu u 83. minuti... Inter dao koliko je mogao - Osjetio je bol u mišiću. Vidjet ćemo o čemu riječ, nadajmo se da nije teže ozlijeđen i da će biti spreman za Sevillu – kaže Petev. A tu zamjenu sedam minuta prije kraja, ulazak Schildenfelda umjesto Soudanija, prokomentirao je i Toplak: - Kad Dinamo protiv Intera u završnici dvoboja vadi napadača, a uvodi braniča, onda moram biti zadovoljan izdanjem svoga sastava! I to je točno, Inter je dao koliko je mogao. Teški, mekani i neravni travnjak, bio je velika prepreka igračima obje momčadi, no svejedno smo vidjeli uzbudljiv dvoboj. I domaćini i gosti po jednom su uzdrmali vratnicu (Puljić u 30., te Henriquez u 45. minuti!), Dinamo je imao više prilika, ali Inter se nije predavao i gosti su opasno živjeli sve do posljednje minute... - Nije to baš bilo predobro, ali na kraju se pišu bodovi. Nadam se da će se Rijeka u nedjelju “poskliznuti” u Kranjčevićevoj, vjerujem da Lokomotiva može zagorčati život Riječanima – rekao je “dinamovac” Domagoj Pavičić, a povratnik na plava vrata, Dominik Livaković ponudio je ovaj komentar: - Moramo biti svjesni da nema lakih utakmica, posebno ne u gostima! Nikoga ne možemo lako pobijediti, uvijek moramo dati sve od sebe za pobjedu. Iako nismo briljirali, veseli me da sam osjetio momčadski duh, a to nam je u ovim trenucima iznimno važno. Zajedno smo, naime, “potonuli” na tih “minus 6” bodova u odnosu na Rijeku, zajedno moramo i dostići taj minus – kaže Livaković. 