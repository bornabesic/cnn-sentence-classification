U susretu 35. kola talijanskog nogometnog prvenstva Genoa, koju vodi Ivan Jurić, je pobijedila Inter 1:0 i tako načinila veliki korak prema prvoligaškom spasu. Pogodak odluke zabio je Goran Pandev u 70. minuti. Bila je to prva Genoina pobjeda u zadnjih osam kola, a došla je u možda i ključnom trenutku. Jurićeva momčad tri kola prije kraja ima pet bodova više od zone ispadanja. Inter je u 88. minuti mogao izjednačiti, ali je Antonio Candreva promašio kazneni udarac, točnije njegov udarac je obranio Eugenio Lamanna. Jedanaesterac je izborio hrvatski reprezentativac Ivan Perišić čiji je udarac rukom skrenuo Nicolas Burdisso. Inter je u 87. minuti ostao s igračem manje nakon što je isključen Geoffrey Kondgobia. Perišić je odigrao cijeli susret za Inter uz jednu sjajnu priliku u 60. minuti, dok je Marcelo Brozović nije nastupio. Fiorentina je na gostovanju kod Sassuola odigrala 2:2 uz promašeni jedanaesterac Nikole Kalinića. Hrvatski napadač je promašio jedanaesterac u 33. minuti pri rezultatu 0:0. Četiri minute kasnije 'viole' su ipak povele, a pogodak je postigao Federico Chiesa. U 72. minuti gosti su ostali s igračem manje, nakon što je isključen Gonzalo Rodriguez koji je skrivio kazneni udarac. Izjednačio je Matteo Politano, a u 85. minuti je Pietro Iemmello doveo Sasuollo u vodstvo. Goste je poraza spasio Federico Bernardeschi u četvrtoj minuti sudačke nadoknade. Kalinić je odigrao cijeli susret, dok je Milan Badelj teren napustio u 16. minuti zbog ozljede. Hrvoje Milić nije nastupio. Udinese i Atalanta su odigrali 1:1 uz novi pogodak Stipe Perice. Gosti su poveli u 41. minuti golom Bryana Cristantea, a Perica je izjednačio u 53. minuti. Bio je to njegov šesti pogodak ove sezone. Perica je igrao do 76. minute, napokon je nastupio i Andrija Balić koji je igrao sat vremena. Lazio je u sjajnoj utakmici pobijedio Sampdoriju 7:3 i ostao u igri za plasman u Ligu prvaka. Golove za 'nebesko-plave' zabili su Keita Balde Diao (2), Ciro Immobile (19-11m,70), Wesley Hoedt (36), Felipe Anderson (38-11m), Stefan de Vrij (45) i Senad Lulić (65), dok su golove za Sampu zabili Karol Linetty (32) i Fabio Quagliarella (72, 90-11m). Gosti su od 18. minute igrali s igračem manje nakon što je isključen Slovak Milan Skriniar (18). Ivan Vargić i Duje Javorčić nisu nastupili za Lazio, baš kao niti Lorenco Šimić i Ante Budimir kod gostiju. Palermo je ispao iz lige nakon što je na gostovanju kod Chieva odigrao 1:1. Josip Posavec nije branio. Još ranije je ispala Pescara, a trećeg putnika u drugu ligu doznat ćemo u trokutu Crotone - Empoli - Genoa. Crotone je u najtežoj poziciji, ima 28 bodova, Empoli ima 32, a Genoa 33 boda. Na vrhu je Juventus sa 85 bodova, Napoli je drugi sa 77 bodova, a Roma na trećem mjestu ima 75 bodova i susret manje. REZULTATI: Genoa  - Inter        1:0 (Pandev 70) Lazio - Sampdoria     7:3 (Balde Diao 2, Immobile 19-11m,70, Hoedt 36, Anderson 38-11m, De Vrij 45, Lulić 65 / Linetty 32, Quagliarella 72,90-11m) Chievo - Palermo      1:1 (Pellissier 67-11m / Goldaniga 88) Sassuolo - Fiorentina 2:2 (Politano 74-11m, Iemmello 85 / Chiesa 37, Bernardeschi 90+4) Pescara - Crotone     0:1 (Tonev 71) Empoli - Bologna      3:1 (Croce 5, Pasqual 38, Costa 46 / Verdi 11) Udinese - Atalanta    1:1 (PERICA 53 / Cristante 41) 