Odluka Kevina Duranta da nastavi karijeru u prošlogodišnjim prvacima i ovogodišnjim finalistima NBA lige Golden State Warriorsima prisilila je momčad iz Oaklanda da se riješi nekih svojih igrača kako bi financijski mogla podnijeti angažman četverostrukog najboljeg strijelca lige i najkorisnijeg igrača (MVP) iz sezone 2013/14. Detalji ugovora Duranta i Warriorsa nisu objavljeni, ali prema američkim medijima vrijednost dvogodišnjeg ugovora je 54.3 milijuna dolara. Warriorsi su se tako morali riješiti dvojice igrača iz početne petorke, australskog centra hrvatskog porijekla Andrewa Boguta (31) i krilnog igrača Harrisona Barnesa (24), koji su poslani u Dallas Maverickse, dok je iz Dallasa angažiran gruzijski centar Zaza Pachulia (32). Očekuje se kako će se Warriorsi odreći i pričuvnog centra Festusa Ezelija.  Bogutova plaća iznosi 11 milijuna dolara po sezoni, dok je Barnesova devet milijuna dolara. S druge strane, Pachulia ima ugovor na 2.9 milijuna dolara. Bogut je bio prvi izbor na "draftu" 2005. godine kada su ga angažirali Milwaukee Bucksi u kojima je igrao do 2012. godine i dolaska u Warriorse u kojima je preuzeo ulogu stožernog obrambenog igrača u momčadi. Prošle je sezone u ligaškom dijelu postizao 5.3 koševa uz 7.0 skokova, u doigravanju je ubacivao 4.6 poena u 5.7 skokova, a u velikom finalu protiv Cleveland Cavaliersa ozlijedio je koljeno početkom drugog poluvremena pete utakmice. Bez njega u reketu Warriorsi su izgubili petu, šestu i sedmu utakmicu i ispustili prednost od 3-1 u pobjedama. Barnesa su Warriorsi izabrali na "draftu" 2012. godine, a prošle je sezone ubacivao 12.7 koševa uz 4.6 skokova po utakmici što su mu najbolji prosjeci u dosadašnjoj karijeri. Pachulia igra u NBA ligi od 2003. godine, a prošle je sezone u dresu Mavericksa prosječno postizao 8.6 koševa i 9.4 skokova.