Dan nakon što je osvojio Rizinov Grand Prix Mirko Filipović pojavio se na završnoj press konferenciji i prokomentirao svoj nastup i sjajnu japansku priredbu. Mirko je nakon tri pobjede u tri dana, od čega dvije na Staru godinu, proslavio novi pojas za sjajan kraj godine. Na presici se pojavio sa zakašnjenjem jer je zaspao, ali prvaku nitko nije zamjerio. Ovaj put nije ni spomenuo kraj karijere, štoviše, rekao je da bi se volio vratiti u Japan. - Pitaju me kako se osjećam nakon tri pobjede u tri dana. Kako bih se trebao osjećati? Došao sam kao underdog, a osvojio sam pojas. Zato ne razumijem to pitanje, osjećam se sjajno! - rekao je Mirko Filipović, piše Fightsite. Na pitanje o nastavku karijere Mirko je rekao: - Imam 42 godine, već sam u 43., ali svaka odluka koju donesem… donijet ću ju u sljedećih par dana. Moram provjeriti svoje zdravstveno stanje, moram se odmoriti, provjeriti koljeno s kojim sam imao puno problema. Došao sam ovdje s ozlijeđenim koljenom. - Bio je to veliki psihološki izazov za mene. Znam koliko je teško osvojiti Rizinov pojas, pogotovo u ovakvom formatu, i zato sam ponosan. Dokazao sam sebi da mogu - rekao je Cro Cop pa dodao: - Tijelo mi još ima rana, ali bih se volio vratiti u Japan i opet nastupati u Rizinu. Otkrio je i da se nakon četvrtfinala i pobjede protiv King Moa u posljednje dvije borbe borio ozlijeđen. - Protiv King Moa sam se ozlijedio, moj middle kick je naletio na njegov lakat pa mi je gornji dio stopala bio natečen u polufinalnoj i finalnoj borbi. Predsjednik Rizina i nekadašnji čelnik Pridea Nobuyuki Sakakibara otkrio je da nije bilo lako naći Mirku protivnika nakon što je otkazao Wanderlei Silva. - Mirko je puno razmišljao o tome tko će mu bti protivnik, ali ukazao se King Mo i prihvatio ponudu. Cijenim to. Već sada se okrećemo novim izazovima u 2017. godini, planiramo pet priredbi, a prva je 16. travnja - rekao je Sakakibara. Ostaje vidjeti hoće li se na novoj priredbi pojaviti i Cro Cop, možda protiv Wanderleija Silve kojemu je ranije poručio da će ga prvom prilikom razbiti. Mirko se na presici pojavljuje nakon sat vremena i 8 minuta videa. 