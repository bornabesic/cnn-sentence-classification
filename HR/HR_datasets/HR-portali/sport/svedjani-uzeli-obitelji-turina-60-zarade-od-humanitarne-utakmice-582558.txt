Švedski nogometni klub AIK, u kojemu je igrao hrvatski vratar Ivan Turina i koji je organizirao humanitarnu utakmicu s Dinamom, čiji je cjelokupan prihod bio namijenjen obitelji preminulog Joje, neugodno je iznenadila njegovu suprugu Senku, poslavši joj popis troškova organizacije! Šveđani su sami inzistirali na cijeloj organizaciji, dogovarali sve detalje, a onda bez obavijesti i dogovora poslali troškovnik u Zagreb. Turininoj obitelji naplatili su sve što su naručili, čak i ručak, klupske darove, majice za Ivanovu majku i suprugu, parkirališnu kartu na aerodromu, osiguranje na stadionu, žute papiriće koje su podijelili gledateljima, klupski autobus... Obitelj Turina na kraju će dobiti 69 tisuća eura, odnosno oko 40 posto od zarađene svote od 157 tisuća eura. Podsjetimo, agencija za prodaju karata prvo je odgađala isplatu, nakon čega su AIK i navijači izvršili pritisak, a sada klub ima svoju novu računicu. 