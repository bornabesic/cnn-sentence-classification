Dugogodišnji novinar Sportskih novosti Neven Bertičević u četvrtak navečer primio je tek ustanovljenu nagradu Međunarodne teniske federacije (ITF) za svoj doprinos promociji tenisa. Umanjenu repliku Davis Cupa Nevenu Bertičeviću su uručili predsjednik ITF-a David Haggerty i dugogodišnja voditeljica ITF-ova Odjela za komunikacije Barbara Travers, na čiju je inicijativu ova nagrada i ustanovljena te će postati tradicionalna, a bit će dodijeljivana uoči finalnih okršaja u Davis Cupu predstavnicima medija iz zemalja koje sudjeluju u finalu, a koji su svojim radom zadužili 'bijeli sport'. Uz Nevena, večer uoči početka finalnog okršaja, nagradu je dobio i legendarni argentinski radijski i televizijski reporter Guillermo Salatino koji je od 1976. godine do danas propustio svega četiri Davis Cup dvoboja argentinske reprezentacije. Neven Bertičević je s Davis Cup mečeva počeo izvještavati godinu ranije, a prvi meč koji je pratio bio je dvoboj reprezantacija Francuske i Jugoslavije 1975. godine u Roland Garrosu, kad su za reprezentaciju bivše države igrali Željko Franulović i Nikola Pilić. Nevenu će dvoboj Hrvatske i Argentine biti 60. Davis Cup meč s kojeg će izvještavati. "Uz obitelj, tenis i košarka su moje najveće ljubavi i čine veliki dio mog života", rekao je Neven Bertičević zahvaljujući na nagradi. >> Đoković više nije najpopularniji sportaš u regiji! Pretekao ga je jedan Hrvat