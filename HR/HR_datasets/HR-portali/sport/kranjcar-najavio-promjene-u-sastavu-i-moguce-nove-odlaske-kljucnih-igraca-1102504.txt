Dinamo nakon pobjede nad imenjakom iz Tbilisija u kvalifikacijama za Ligu prvaka očekuje nastavak domaćeg prvenstva, a u petak će mu suparnik biti Slaven Belupo. Gosti iz Koprivnice uvjerljivo su počeli novu sezonu, s dvije pobjede, pa je trener plavih, Zlatko Kranjčar, poručio kako ih respektira. No, ono što je Cici iznimno važno jest odmoriti važne igrače te onima načetima ozljedama omogućiti vrijeme za oporavak. Stoga će neki propustiti ogled sa Slavenom. - Bit će promjena u momčadi. Machado će sigurno propustiti utakmicu, Soudani osjeća zamor materijala, on je ipak zbog Ramazana bio u drugačijem programu priprema. Vjerojatno se u prvi sastav vraća Schildenfeld, a odmarat ćemo Sigalija. Pivarića i Stojanovića također ćemo ostaviti na klupi. Na bokovima će biti Matel i Sosa - rekao je trener plavih te naglasio: - Ali sustav igre neću mijenjati, od toga nismo odustali. Priliku bi protiv Slavena trebao bi dobiti i napadač Henriquez. - Dobit će priliku da se razbudi. No, kada mi igramo s krilnim igračima, Henriquez ili Hodžić su usamljeni u napadu i teško ulaze u priliku. Krila su nam široko i zato bi tu trebala pomagati polušpica - objasnio je Kranjčar te pohvalio Antolića. - On je imao dobrih stvari, ali i puno grešaka protiv Dinama. Maksimalno se potrošio na prošloj utakmici, želim i njega malo sačuvati. Puno se troši u organizaciji igre, ali i kao vođa ove momčadi. Za mene je on, kao i Machado jako bitan igrač. Cico je još kazao kako Šitum i Lešković neće konkurirati za utakmicu, a da su mogući novi odlasci iz Maksimira. - Rog je mnogima zanimljiv, a i Ćorić će biti ako nastavi s ovakvim predstavama. Ne možemo protiv zakona tržišta - zaključio je Kranjčar.