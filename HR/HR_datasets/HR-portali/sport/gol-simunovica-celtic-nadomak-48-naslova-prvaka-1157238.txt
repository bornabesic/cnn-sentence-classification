Hrvatski stoper Jozo Šimunović bio je strijelac za Celtic koji je u susretu 29. kola škotskog nogometnog prvenstva kao gost svladao Dundee sa 2-1 (1-0) i tako stigao nadomak osvajanja 48. naslova prvaka. Šimunović je doveo Celtic u vodstvo od 1-0 u prvoj minuti sudačke nadoknade prvog poluvremena kada je padajući unatrag udarcem preko glave poslao loptu prema vratima domaćin. Ona je pogodila domaćeg braniča Gomisa u leđa i završila u mreži. Bio je to prvi Šimunovićev gol u sezoni. Naš je igrač odigrao čitavu utakmicu za "zeleno-bijele" iz Glasgowa. Ovom pobjedom Celtic je povećao svoju prednost u odnosu na drugi Aberdeen na 25 bodova devet kola prije kraja sezone i za teoretsku potvrdu novog, šestog uzastopnog naslova prvaka potrebna su mu još samo tri boda. Može ih osvojiti već u sljedećem kolu kada 2. travnja gostuje kod Heartsa. Dundee je ostao osmi sa 30 bodova.    