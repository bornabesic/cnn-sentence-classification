FRANCUSKI PSG izborio je mjesto na Final Fouru Lige prvaka, nakon što je u uzvratu na domaćem terenu odigrao 30-30 protiv mađarskog Pick Szegeda, što mu je bilo dovoljno za obranu tri pogotka prednosti koju je donio iz prve utakmice. Mađari su opasno prijetili te u 40. minuti imali četiri gola prednosti (21-25) koja su ih vodila na završnicu, ali su domaći serijom 6-0 poveli 27-25 u 50. minuti te mirno priveli susret kraju. Mikkel Hansen je postigao sedam golova za Parižane, a Luka Karabatić šest. U završnici je do dva pogotka stigao hrvatski reprezentativac Luka Stepančić. Pick Szeged je s osam golova predvodio Zsolt Balogh. Sandro Obranović je postigao tri gola za mađarsku momčad. PSG se priključio Vardaru i Barceloni koji su prethodno izborili mjesto na Final Fouru kojem će 3. i 4. lipnja domaćin biti Koeln. U nedjelju ćemo saznati posljednjeg, četvrtog sudionika, kad će aktualni europski doprvak Veszprem braniti tri pogotka prednosti na gostovanju u Montpellieru.