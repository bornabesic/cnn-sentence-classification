Roger Federer u sjajnom meču pobijedio je Rafaela Nadala sa 6:4, 3:6, 6:1, 3:6, 6:3 i peti put u karijeri osvojio Australian Open. Švicarskom tenisaču to je 18. naslov na Grand Slamu, a današnji meč bila je prava poslastica za teniske sladokusce. Bio je to njihov 35. međusobni dvoboj i tek 13. pobjeda Švicarca, a koliko mu je značila ova pobjeda najbolje se vidi po slavlju na kraju. Federer je bio presretan, a dio zasluga ide i našem Ivanu Ljubičiću koji je važan dio njegova trenerskog tima. Publika u Rod Laver Areni bila je oduševljena predstavom dvojice vrhunskih tenisača čiji su im potezi povremeno oduzimali dah. Bilo je pregršt prekrasnih poena, ali najljepši su odigrali sredinom četvrtog seta. I jedan i drugi odigrali su u njemu nekoliko poteza pa pamćenje, a na kraju ga je vrhunskim potezom dobio Nadal. Mats Wilander bio je toliko oduševljen da ga je odmah proglasio poenom godine, a navijači iz cijeloga svijeta na društvenim mrežama dive se dvojici teniskih velikana. Na kraju ovog poena čak je i Federer zapljeskao svom protivniku. Pogledajte nevjerojatan poen...