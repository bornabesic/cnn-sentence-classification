Rukometaši Hrvatske u ponedjeljak navečer igraju protiv Bjelorusije (20.45). Nekako ispada da u zadnje vrijeme stalno igramo protiv njih. Ali ono što je najvažnije, stalno ih i pobjeđujemo. Lani smo ih lagano pobijedili na Europskom prvenstvu u Poljskoj (26:21). Još uvjerljivije smo ih pobjeđivali u eri izbornika Slavka Goluže. Na Europskom prvenstvu u Danskoj 2014. bilo je 33:22, a godinu dana prije, na Svjetskom prvenstvu u Španjolskoj, slavili smo u osmini finala s rezultatom 33:24. Prvi put će Bjelorusi u posljednje vrijeme igrati bez svoje velike zvijezde Sergeja Rutenke. Teško će naći novog Rutenku Rutenka je igrač s najviše osvojenih trofeja Kupa prvaka ili Lige prvaka. Svejedno. Osvojio ih je ukupno šest. I to s tri različita kluba – Pivovarnom Laško (jednom), Ciudad Realom (triput) i Barcelonom (dvaput). Igrao je za dvije reprezentacije (Slovenija i Bjelorusija), a imao je još i španjolsko državljanstvo. Njegov prelazak iz Ciudada u Barcelonu katalonski klub platio je u to vrijeme vrtoglavih 1,2 milijuna eura, samo za obeštećenje. – Neće im biti lagano naći novog Rutenku. Igrao sam s njim, znam koliko je dobar i koliko znači za momčad. Dobro, ostao im je mlađi Rutenka, ali on nije ni približno dobar kao Sergej. Morat ćemo dobro pripaziti na njihova kružnog napadača koji igra u Francuskoj. Mislim da im je on najbolji pojedinac. Opet, naš izbornik jako dobro poznaje Bjeloruse s obzirom na to da je dvije godine bio trener Meškova iz Bresta – istaknuo je Pero Metličić, trener reprezentacije. Bit će to nadmetanje jednog mladog (Babić) i jednog starijeg trenera (Ševcov). Obojica su za vrijeme igračke karijere igrali na mjestu krila. I dok Babić kao igrač nema s reprezentacijom Hrvatske nijedan osvojeni trofej, Ševcov je kao igrač bivšeg Sovjetskog Saveza osvojio zlato na Olimpijskim igrama u Seulu. – Bjelorusije se uvijek rado sjećam jer smo s njima 1993. godine bili u skupini kvalifikacija za odlazak na Europsko prvenstvo u Portugal. Bilo je to naše prvo veliko natjecanje na kojem smo nastupili kao Hrvatska. U Minsku smo igrali sredinom listopada. Znam da je bilo jednako hladno vani, kao i u dvorani. Ipak, na kraju smo izvukli neodlučeno, a u Zagrebu smo pobijedili s tri razlike. Bili su nezgodan suparnik, ali ne vjerujem da nam danas mogu stvarati neke veće probleme – rekao je Zlatko Saračević. Probleme si možemo napraviti sami ako ćemo ponoviti loše izvedbe iz prvih poluvremena protiv Saudijske Arabije i Mađarske. Bolje krenuti polako i sigurno Opet, Babićev dečki uvijek su jako dobro odigravali treće utakmice na velikim natjecanjima. Tako smo lani na EP-u u Poljskoj u trećoj utakmici svladali Island (37:28), pa smo potom u trećoj utakmici kvalifikacija za odlazak na Igre svladali Norvešku (27:21), a u Riju smo u trećoj utakmici svladali Francusku (29:28). A Bjelorusija nije ni približno iste kvalitete kao te tri reprezentacije koje smo pobjeđivali u trećim utakmicama. – Nama izgleda treba malo dulje da krenemo punim gasom. Možda je tako bolje. Bolje krenuti polako i sigurno, a onda biti sve brži i brži, sve bolji i bolji – zaključio je Luka Cindrić.  