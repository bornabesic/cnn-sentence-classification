Hrvatski prvak Dinamo protiv Vardara je pokazao slabost u obrani, nije funkcioniralo u zadnjem redu i vidjelo se da plavima treba pojačanje u obrani, a ono je danas i dovedeno. I to iz sportskog rivala Rijeke! Naime, Marko Lešković sve je dogovorio s Dinamom i samo ga liječnički pregled, koji će se obaviti u subotu, dijeli od potpisa ugovora s maksimirskim klubom. - Naravno da sam jako sretan što dolazim u Dinamo. Svi znamo kakav je Dinamo klub, znam da se ovdje traže samo pobjede i trofeji i jako se veselim što ću, siguran sam nakon liječničkog pregleda, biti dio Modrih! Htio bih se od srca zahvaliti Rijeci i njihovim navijačima na svemu, proveo sam tamo tri krasne godine, ali kako to obično bude u sportu jednostavno je došlo vrijeme za rastanak. Znam da me u Dinamu čeka jaka konkurencija, tako to i treba biti u ovako velikom klubu, ali vjerujem u sebe i da ću se nametnuti treneru Kranjčaru – rekao je Marko lešković, a prenosi službena stranica Dinama. Lešković je u Rijeci odbijao potpisati novi ugovor pa ga nije bilo u kadru i znalo se da odlazi, a sada se, eto, saznalo da će igrati za Dinamo.