U četvrtom kolu španjolskog prvenstva madridski Real pobijedio je Espanyol s 2.0 i to bez dvije najveće zvijezde – Cristiana Ronalda i Garetha Balea. No, James i Benzema svojim su golovima donijeli tri velika boda svojoj momčadi. Briljirao je i hrvatski reprezentativac Luka Modrić koji je kontrolirao sredinu terena, a Zinedine Zidane na travnjaku ga je zadržao svih 90 minuta. Španjolski mediji ga hvale na sav glas, a novinar Marce Enrique Ortego posvetio mu je cijeli članak pun komplimenata. "Modrić je u nevjerojatnoj formi, a ne možete odigrati bolju i kompletniju utakmicu od onoga što je on odigrao na Cornelli, ni u napadu, ni u obrani", kompliment je kakav rijetko koji igrač može dobiti. Ono što je iznenadilo autora članka jest način na koji je kapetan hrvatske reprezentacije odigrao u obrani. "Navikli smo ga takvog gledati u napadačkoj fazi igre, ali ga je ozljeda Casemira prisilila da više pomaže Kroosu u defenzivi, što je odradio na sjajan način. Igrači Espanyola nametnuli su žestok ritam, ali Luka ga je uspio pratiti i to svih 90 minuta susreta. Nakon što je njegova momčad povela 2:0, upravo je on bio taj koji je smirio igru. Nije uobičajeno vidjeti igrača takve tehnike i elegancije kako toliko trči i radi u trenucima kada lopta nije kod njega. On to radi i zbog toga je briljantan", stoji u zaključku članka ispod kojeg su ga u komentarima hvalili i navijači koji su oduševljeni hrvatskim nogometašem. Mnogi pišu da je najbolji svjetski veznjak te da je bolji od Xavija u najboljim danima. Zaista, takve komplimente mogu dobiti samo pravi nogometni umjetnici. 