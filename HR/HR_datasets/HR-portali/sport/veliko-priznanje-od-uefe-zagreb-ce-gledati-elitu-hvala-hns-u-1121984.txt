MNK Nacional bit će domaćin jedne od četiri skupine Elitne runde futsal Lige prvaka. Lijepa je to vijest i veliko priznanje od Uefe, a zagrebačka publika moći će uživati u vrhunskom futsalu. Taj scenarij najavili smo u sportskom tjedniku Max! još uoči turnira Glavne runde Lige prvaka. "Velika vijest je upravo došla iz sjedišta UEFA! Nacional Zagreb je domaćin u Elitnoj Rundi Lige prvaka, te će tako u Domu sportova od 23. do 26.11. ugostiti neke od najboljih momčadi starog kontinenta!!! Ovo je veliko priznanje za naš Klub, Grad Zagreb i Hrvatski nogometni savez! Veliko hvala Uefi na povjerenju i Hrvatskom nogometnom savezu na podršci", napisao je Nacional na svojim stranicama. Podsjetimo, Nacional je sudjelovanje u Elitnoj rundi izborio prije nekoliko dana kada je na vrlo jakom turniru u Kragujevcu osvojio drugo mjesto u skupini. Iako je hrvatski prvak u prvoj utakmici kiksao protiv domaćeg Ekonomca (1:5), slavio je protiv Lide i Athine 90' te izborio Elitno kolo. U petak 21.listopada u Nyonu je izvlačenje skupina UEFA Futsal Cupa, a Nacional će tada saznati s kojim će protivnicima biti u skupini. Turnir u Zagrebu održavat će se od 23. do 26. studenog, a samo će pobjednik skupine osigurati odlazak na Final four. >>Nacional natrpao mrežu Grka i izborio Ligu prvaku 