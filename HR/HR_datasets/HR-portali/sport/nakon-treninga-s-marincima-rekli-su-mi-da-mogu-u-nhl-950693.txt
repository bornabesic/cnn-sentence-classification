Hrvatski hokejaš Borna Rendulić (22) prije mjesec i pol potpisao je ugovor s NHL velikanom Colorado Avalancheom, a protekli je tjedan odradio i prve treninge. Zajedno s još 20-oricom mladih igrača koji imaju ugovor s Coloradom, ili se za njega tek pokušavaju izboriti, odrađivao je kondicijske treninge u Denveru. Neće vježbati s medvjedima – Bilo je super, ali na trenutke i užasno teško. Pogotovo jedan dan kada smo radili s marincima američke vojske. Tog smo dana prvo išli na poligon s raznim preprekama i užetima, a kada smo ga prošli, mislili smo da smo gotovi. No, odradili smo još dva sata treninga. Ali tek je tada slijedio pakao. Poslali su nas da se penjemo prema Rocky Mountainsu, i to stubama od dva kilometara. Stojiš dolje, a ne vidiš kraj. Na vrh smo stigli za 39 minuta, a onda se još i trebali spustiti i to trčanjem – opisao je "dogodovštinu" s priprema Colorado Avalanchea Borna Rendulić. Ovaj prvi dio priprema nije uključivao igranje na ledu, nego samo fizičke pripreme. – Nakon brojnih testova kondicijski trener Colorada posebno me pohvalio, rekao mi je da sam u rangu NHL igrača. Očito se isplatilo što sam krvavo radio svaki dan u Zagrebu sa svojim kondicijskim trenerom Juricom Frankovićem – rekao je Rendulić i dodao: – Te su mi pohvale dale samopouzdanja, no glavni dio dokazivanja tek je preda mnom. Kondicijski sam spreman, ali želim li upasti u momčad, ključno će biti dokazati se na ledu. U Colorado će Rendulić opet sredinom kolovoza. Doći će prije nego ostali suigrači da bi se priviknuo na ne baš uobičajenu nadmorsku visinu. Naime, Denver, grad u kojem igra Colorado, nalazi se na čak 1600 metara nadmorske visine. Dotad će Borna vježbati na klizalištu Velesajma... Hoće li možda vježbati s hokejašima Medveščaka? – Ma njih će biti 30-ak na treningu, ne bi to imalo smisla. Vježbat ću sam. Želi ostvariti američki san Iako, mnogi bi bili sretni da je Borna igrač Medveščaka, pogotovo predsjednik Damir Gojanović koji bi želio da mladi Zagrepčanin zapali domaću publiku. No, Borna je odlučio ostvariti američki san. – Znam da je konkurencija žestoka, da je užasno teško izboriti se za prvu momčad. No, uvjeren sam da ću za ugovora s Coloradom odigrati utakmice u NHL-u – zaključio je Borna, koji u ovih tjedan dana u Avalancheima nije sreo legendu kluba Joea Šakića, ponajboljeg NHL igrača svih vremena, koji je podrijetlom iz okolice Imotskoga. >> Borna Rendulić ostvario san: Odlazi u NHL velikana!