Njemački nogometni reprezentativac Mario Gomez (31) napustio je redove Bešiktaša zbog nestabilne političke situacije u Turskoj. "Razlog je isključivo politička situacija, a ne sportski ili neki drugi motivi. Moja odluka je rezultat stravičnih događaja koji su se zbili posljednjih dana," poručio je 31-godišnji napadač. Gomez je stigao u Bešiktaš prošle sezone na posudbu iz Fiorentine i u prvoj sezoni u Istanbulu osvojio je naslov turskog prvaka. U 33 nastupa zabio je 26 golova. Nakon dobrih predstava u turskom prvenstvu, Gomez je zaradio mjesto u njemačkoj reprezentaciji na Europskom prvenstvu u Francuskoj. Gomez ima ugovor s Fiorentinom do srpnja 2017. godine. Tijekom karijere igrao je i za Bayern, te Stuttgart. 