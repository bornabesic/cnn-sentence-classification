NEZAUSTAVLJIVI Cleveland Cavaliersi sinoć su u drugoj utakmici finala doigravanja Istočne konferencije NBA lige pregazili Celticse u Bostonu 130:86. Već do poluvremena je bilo +41, a LeBron, Irving i društvo su sa Celticsima radili što su htjeli. To se najbolje vidjelo pred kraj prve četvrtine, kad je Avery Bradley krenuo sam u kontru. James je zaostajao jedno tri, četiri metra, no stigao ga je i onda brutalno skinuo loptu s obruča. Nije to prvi put ove sezone da si je James "priuštio" beka Celticsa. U prvoj utakmici ove serije također mu je spustio rampu kad je pokušao zakucati, iako su mu suci u toj akciji dosudili sumnjivi prekršaj. Prije pet mjeseci LeBron je u identičnoj akciji na isti način također zalijepio Bradleya, koji će ubuduće sigurno dobro promisliti kad će sljedeći put krenuti na LeBrona. Inače, James se i noćas upisao u knjigu rekorda lige. Ovo mu je bila osma utakmica zaredom u doigravanju u kojoj je zabio barem 30 koševa, čime je izjednačio Jordanov rekord. LeBron je također prestigao Jordana po broju ukradenih lopti u playoffu. Ima ih 377, jednu više od Jordana, a ispred njega je još samo Scottie Pippen s 395 "krađa".