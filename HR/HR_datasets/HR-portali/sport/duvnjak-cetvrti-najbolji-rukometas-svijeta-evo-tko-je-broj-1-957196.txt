FRANCUZ Nikola Karabatić proglašen je najboljim rukometašem svijeta za 2016. u izboru Međunarodne rukometne federacije (IHF), dok je hrvatski rukometaš Domagoj Duvnjak zauzeo četvrto mjesto. Karabatić je postao prvi rukometaš koji je ovu nagradu osvojio tri puta nakon što je slavio 2014. i 2007. godine. Po dva puta nagradu za najboljeg igrača svijeta osvajali su naš Ivano Balić (2003, 2006), Danac Mikkel Hansen (2011, 2015) i Rus Talant Dušebajev (1994, 1996). U izboru za najboljeg rukometaša sudjelovali su rukometni stručnjaci, novinari i navijači, a Karabatić je uvjerljivo osvojio prvo mjesto. Drugi je bio Nijemac Andreas Wolff, treći Danac Mikkel Hansen, Duvnjak je zauzeo četvrtu poziciju, dok je Norvežanin Sander Sagosen bio peti. U ženskoj konkurenciji nagrada je pripala Rumunjki Cristini Neagu koja je također treći put proglašena najboljom nakon što je pobijedila 2010. i 2015. Drugo mjesto osvojila je Norvežanka Nora Mork, a treća je bila Nizozemka Nycke Groot. Nagradu za najboljeg trenera osvojio je Francuz Didier Dinart, dok je za najboljeg trenera ženske ekipe izabran Islanđanin Thorir Hergeirsson U konkurenciji za najboljeg trenera u 2016. godini našao se i bivši strateg PPD-a Zagreb i aktualni slovenski izbornik Veselin Vujović koji je na koncu zauzeo treće mjesto.