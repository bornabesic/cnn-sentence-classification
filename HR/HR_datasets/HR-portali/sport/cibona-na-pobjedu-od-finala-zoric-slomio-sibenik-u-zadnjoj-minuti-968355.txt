KOŠARKAŠI Cibone poveli su sa 1-0 u pobjedama u polufinalu doigravanja prvenstva Hrvatske zahvaljujući 70:67 (18-15, 21-27, 16-10, 15-15) pobjedi na gostovanju protiv Šibenika u prvoj utakmici serije.  U neizvjesnoj završnici Cibona je u posljednjoj minuti uspjela nadoknaditi zaostatak od 65:66 i stići do pobjede kojom je napravila veliki korak ka plasmanu u finale. Ključnim se pokazao koš Luke Žorića 35 sekundi prije isteka vremena kojim je donio prednost zagrebačkom sastavu od 66:65. U sljedećem napadu Šibenčani nisu imali rješenje za agresivnu obranu Cibone pa je Teo Petani morao šutirati tricu s istekom napada iz loše pozicije i nije bio precizan. Potom je Žorić pogodio oba slobodna bacanja za 68:65, a Šibenik je imao sedam sekundi za posljednji napad u kojemu je tricom mogao poravnati. No, Roko Badžim loše je izveo loptu iz auta, pa je ta prilika propala, Željko Šakić pogodio je dva slobodna bacanja za 70:65 da bi Ivan Siriščević sa zvukom sirene uspio tek smanjiti na konačnih 70:67.  Žorić sa 22 i Šakić sa 18 koševa predvodili su Cibonu, dok je Siriščević sa 14 ubačaja bio najefikasniji u sastavu Šibenika. Žorić igra u euroligaškoj formi: "Nek bude tako dramatično do samoga kraja" Trener Cibone Damir Mulaomerović je nakon utakmice rekao: "Pohvalio bih publiku i ovu divnu košarkašku atmosferu. Nije lako dobiti Šibenik u prepunoj dvorani gdje uz ovakvu atmosferu daju 120%. Čestitao bih svojim momcima na nevjerojatnoj energiji i želji te atmosferi koja ih krasi i motivaciji uz sve probleme što smo imali".  "Nakon tri teške utakmice protiv Zadra bili smo umorni, međutim pokazalo se da od Žorića, koji igra u euroligaškoj formi, Šakića, Rozića, Bošnjaka i ostalih momaka, svako je pridonio ovoj pobjedi večeras. Bili smo jako dobri, pogotovo obrambeno. Kontrolirali smo tempo igre cijelu utakmicu i pronalazili smo najbolje igrače za šut. Kapa dolje mojim igračima, samo mi znamo što smo sve proživjeli u zadnje vrijeme. Nema opuštanja, odmorit ćemo se dobro i izaći jednako motivirani u srijedu kako bismo završili ovu seriju u Zagrebu".   Luka Žorić, najzaslužniji za veliku pobjedu, je dodao: "Jedna lopta odlučuje, jedna sekunda, da li si pobjednik ili gubitnik. To je tako cijeli život i nek bude tako dramatično do samoga kraja. Istina da sam večeras bio naistaknutiji pojedinac, ali mi smo svi jednako bitni. Bez samo jednog od nas mi ne bismo mogli pobijediti nikoga. Očekujem pobjedu u Zagrebu".   Druga utakmica ovih suparnika igrat će se u srijedu u Zagrebu (19 sati), a plasman u finale izborit će sastav koji prvi ostvari dvije pobjede.  Drugi polufinalni par čine Split i Cedevita koji će svoj prvi susret započeti u 20.30 sati na Gripama.