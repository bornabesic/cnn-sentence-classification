Baš kao što je to bilo u prvom, i u drugom krugu izbora za prvog čovjeka grada, zagrebački gradonačelnik Milan Bandić ozbiljno računa na sportaše. Bandić vješto koristi to što njegova konkurentica Ana Mrak Taritaš vrlo rijetko spominje vrhunski sport i finacijsku podršku sportskim klubovima od značaja za grad kao i podupiranje sportaša koji predstavljaju svjetski vrh u svome sportu. A upravo te i takve okupio je Milan Bandić u nedjelju na takozvanom "roštilju sa sportašima" održanom u gradskim vrtovima na Savici. A ondje se, doista, okupila svjetska sportska krema pa smo vidjeli aktualne olimpijske pobjednike Sandru Perković, braću Sinković i Josipa Glasnovića, ali i olimpijsku broncu Filipa Hrgovića, njegova kolegu boksača Hrvoja Sepa, paraolimpijsku pobjednicu Sandru Paović, bivšeg gimnastičkog prvaka Europe Marija Možnika, hrvačku braću Žugaj, rukometaše Zagreba predvođene Igorom Vorijem, europsku tekvondašku prvakinju Ivu Radoš, odbojkaše Mladosti, karatašku braću Kvesić. Vidjeli smo i Cibonine veterane Luku Žorića i Marina Rozića koji su došli na ovaj skup podrške Bandiću premda su navečer imali meč-loptu za naslov prvaka Hrvatske protiv Cedevite. Svi oni, a i mnogi drugi zagrebački sportaši, nepodijeljeno podržavaju Milana Bandića, a zašto je tome tako neki od njih su nam i otkrili. Evo kako je to iskazao boksač Filip Hrgović: - Ovo je potpora gradonačelniku za se što je napravio za nas svih ovih godina. Ja sam mu uvijek zahvalan što stoji iza sporta, što ga cijeni. Nije tajna da ga podržavam jer mislim da dobro radi svoj posao kada je gradski sport u pitanju. Povrh toga, ja mogu reći da se osjećam sretnim što sam se rodio i potom razvijao kao sportaš u gradu Zagrebu, jer do ovih uspjeha u nekom drugom gradu možda ne bih dospio. Osim toga, u Zagrebu ima puno velikih sportaša koji me mogu motivirati i biti mi uzor i kada ih vidim na ovakvim okupljanjima ja doista dobijem neku novu motivaciju. Druženja zagrebačkih sportaša podržava i veslački olimpijski pobjednik Valent Sinković: - Lijepo je kada se ovako skupe zagrebački sportaši. Premalo se mi družimo međusobno, trebali bismo to činiti češće. Meni se naročito svidjelo ono druženje na Strossmayerovu trgu, nazvano "Sportska špica subotom", gdje se ljudima demonstriralo neke sportove. Što se pak tiče gradonačelnika, mi smo mu zahvalni što je intervernirao u vrlo važnom trenutku naših karijera. - Brat i ja smo mu zahvalni što se založio da nam Grad kupi čamac kada smo mi iz četverca prešli u dvojac. S obzirom da Hrvatski olimpijski odbor to čini samo u olimpijskoj godni, mi ga ne bismo dobili da nije Grad uskočio i to baš kada nam je najviše trebalo, u našoj prvoj sezoni u dvojcu. Premda smo ju pitali što misli o okupljanju zagrebačkih sportaša, naša najveća aktivna sportašica Sandra Perković je bez uvijanja odmah prešla na stvar: - Mi smo se ovdje okupili da podržimo našeg gradonačelnika koji je napravio puno dobrih stvari za zagrebački sport u cjelini, a ne samo za nas olimpijce. Sandra, koja je svojedobno bila i saborska zastupnica sa Bandićeve liste, ističe da je za zagrebački vrhunski sport važno da Milan Bandić ostane gradonačelnik. - To vam je jasno kao jedan kroz jedan. Gospodin Bandić je jedini čovjek na položaju u cijeloj Hrvatskoj koji prepoznaju muku i rad sportaša pa dijelom i zbog njega Zagreb ima toliko svjetskih i olimpijskih medalja, toliko svjetskih i europskih naslova. I u mojoj karijeri bilo je trenutaka, kada je on svojom intervencijom bitno pomogao. Recimo, pred Olimpijske igre u Londonu, ja nisam imala nikakvih drugih financijskih primanja i gradonačelnik je saznao za slučaj pa je uskočio Gradski ured za sport te je i to bio jedan od razloga što sam ja tada postala olimpijska pobjednica. Dakle, što god mi mislili o Bandićevu populizmu, činjenica jest da su se ti sportki velemajstori okupili i da su mu neki samo svojim dolaskom, drugi i verbalnim istupima, izrazili podršku. A to je nešto o čemu bi njegova protukandidatkinja Anka Mrak Taritaš itekako trebala promisliti.