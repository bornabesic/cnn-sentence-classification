Radio mi je što je htio, pogotovo u prvom setu, rekao je Novak Đoković nakon prvog poraza od Rafe Nadala u tri godine. Španjolac je slavio protiv Srbina 6-2, 6-4 u polufinalu Madrida, a u prvom setu mogao je završiti posao bez izgubljenog gema pritisnuvši Đokovića na servisu kod 4-0. Rafa je i drugi set otvorio s 2-0, Novak se vratio, ali Španjolac mu je i drugi put uzeo servis i zadržao prednost do kraja za finale madridskog turnira. - Zasluženo me pobijedio, nisam igrao dobro. Napravio sam previše pogrešaka, a tako se ne može protiv Nadala - dodao je Đoković. Nadal je podsjetio na slavne dane kad je bio nedodirljiv na zemlji, a Đoković, koji neće obraniti naslov u Madridu,sve teže prati pritisak i bez trenera izgleda izgubljeno. Španjolac je prvi put pobijedio Đokovića nakon sedam poraza zaredom. Pobjedu je dočekao nakon tri godine i finala na Roland Garrosu 2014.    