Bio sam ljut nakon posljednje borbe saznavši da protivnik zarađuje više od mene, rekao je Stipe Miočić kojeg UFC, čini se, i dalje podcjenjuje.Njegovi izazivači dobivaju bolje ugovore, a on ih, kao u slučaju Overeema, lovi po ringu i ruši jednog po jednog. - Rekli su mi da ćemo pričati ako nokautiram Juniora dos Santosa u prvoj rundi. Ja sam svoj dio obavio, sad čekam UFC - rekao je Stipe u emisiji MMA Hour. - Nisam dobio ništa bolji ugovor nakon našeg posljednjeg sastanka. Ali volim se boriti i zato sam prihvatio meč protiv Dos Santosa - rekao je hrvatski prvak.  Nakon Overeema, razbio je i Dos Santosa. Njegove borbe izgledaju tako jednostavno, gotovo kao da svatko od nas to može. Zato i jest jedan od najboljih teškaša u povijesti UFC-a, jer samo najbolji to rade tako da izgleda lagano. Još čeka trećeg koji će mu pokušati uzeti naslov. Ako ga obrani, bit će prvi UFC teškaš u povijesti kojem je to uspjelo. - Ne zamaram se s time, nastavit ću se boriti i pobjeđivati - dodao je Stipe, kojeg je prozvao mogući suparnik, mladi Francis Ngannou, rekavši da ga Miočić uopće nije impresionirao te da je Velasquez bolji od njega. - Ma neka priča, ima pravo na to. Nije me to zasmetalo. Ngganou je dobar i čvrst borac, izgleda odlično - rekao je Stipe.