Livnjak Zlatko Dalić (50) jedan je od rijetkih stručnjaka koji je vodio oba današnja suparnika, Slaven Belupo i Rijeku. No Zlatka Dalića već šest godina nema u Hrvatskoj ligi, ime je izgradio u arapskom svijetu, a proslavio se u Al Ainu iz Ujedinjenih Arapskih Emirata, gdje je osvojio nacionalno prvenstvo i bio finalist Lige prvaka. No, krenimo od današnjega sraza Slavena i Rijeke u Koprivnici. Kakav će biti otpor farmaceuta, je li im borbena gotovost još na visokoj razini? – Poznajem mentalitet Koprivničana i znam da se neće predati. Igrat će za svoj gušt, za svoju publiku, nitko nema pravo sumnjati u njihov sportski motiv. Ima li većega izazova za igrače Slavena od Rijeke, momčadi koja gotovo cijelu sezonu nije izgubila utakmicu? Bit će to prava natjecateljska utakmica, bez obzira na činjenicu kako je Slaven Belupo zapravo rezultatski nezainteresiran – kaže Dalić, trenutačno slobodan trener. Kako gledate na sezonu drugoga svoga bivšega kluba Rijeke? – Gledam na to kao vrhunski uspjeh trenera, moga kolege Keka, koji je imao sreću kao rijetko koji trener u Hrvatskoj da mu je omogućen mir i kontinuitet na klupi. Kek je dobio odriješene ruke za slaganje momčad, selekciju i doselekciju, i pritom nije imao pritisak uprave, nego naprotiv njihovu potporu u svakom trenutku. Kod nas je čudno da trener ima kontinuitet u istom klubu četiri godine, jer znalo se ‘letjeti’ s klupe i nakon četiri mjeseca. I zato ova riječka priča ima svoju posebnu težinu – nastavlja Dalić. Nisu naviknuti na pritisak Što ako Kek ode na ljeto? – Ako žele u Ligu prvaka, u Rijeci moraju učiniti sve kako bi Keka zadržali. Jer njegov ostanak bio bi još jedan dokaz stabilnosti kluba. Rijeka je pod velikim pritiskom, ne samo Dinama nego i svojih navijača: iz njihove perspektive titula se već čini kao formalnost? – Sigurno takav pritisak nije nešto na što su igrači Rijeke naviknuti, no oni su već u nekoliko navrata ove sezone pokazali kako se s njim mogu nositi. Nisu pokleknuli kada je bilo najvažnije i ne vjerujem da će ispustiti ovakvu prednost. Rekao bih da je vrijeme da Rijeka napokon osvoji tu titulu, što bi bilo i dobro za hrvatski nogomet. Zašto svi ponavljaju tu mantru, odnosno zašto bi nova Dinamova titula štetila hrvatskom nogometu? – Kada si peti, treći, drugi... u prvenstvu, s godinama motiv počne kopnjeti, gubi se zanos, polet. Tako bi Rijekin naslov prvaka donio nove vjetrove i u njihovu gradu i u hrvatskom nogometu. Već sada postoji veliko rivalstvo između Rijeke i Dinama, a s Rijekom kao novim prvakom, ono bi bilo još izraženije. Isto tako, za nogomet bi bilo pozitivno i kada bi se Hajduk uključio u utrku, pa i Osijek, što bi sigurno pridonijelo dizanju kvalitete nogometa – ističe Dalić. Turbulencije u Maksimiru Je li vas Dinamo razočarao slabom sezonom? – Dinamo je imao turbulencija s trenerima, što se negativno odrazilo na rezultat, no ne bih rekao da su me razočarali. Jednostavno, negdje je moralo doći do pada, pa ne možeš sto godina zaredom biti prvak. Možda im ova sezona, ako ne obrane naslov, bude prekretnica i donese nove vjetrove. Nedavno ste napustili Al Ain i prepustili klupu Zoranu Mamiću, koji je sezonu okončao kao četvrti u prvenstvu? – Al Ain se prvi put nakon pet godina nije plasirao u azijsku Ligu prvaka, čime sigurno nisu zadovoljni. Ja sam s njima bio u finalu, i nakon toga, shvativši da mi je momčad potpuno ispražnjena, odlučio sam napustiti Al Ain. Zoran Mamić vjerojatno ima drugačiju trenersku viziju od moje, imao je puno ozlijeđenih igrača i zato ima opravdanje za četvrto mjesto. Opet ću reći da trener mora imati potporu vodstva kluba i dobiti kontinuitet. Sada igra u šesnaestini finala protiv iranskoga Esteghlala i, ako prođe, bit će mu lakše – zaključio je Dalić. Jedan ste od ulagača u NK Varaždin, nekadašnji Varteks? – Na žalost, iako smo puno uložili u momčad, osigurali klubu financijsku stabilnost, rezultatski smo podbacili. Drugi smo u 3. HNL, s četiri boda manje od vodećeg Međimurja, i vjerojatno zasad ništa od povratka u 2. HNL. Šteta, jer zahvaljujući HNS-u, obnovljen je i i gradski stadion, pa smo već i dobili drugoligašku licenciju – kazao je Zlatko Dalić. Varaždince je donedavno vodio Miljenko Mumlek, a naslijedio ga je Zoran Kastel.