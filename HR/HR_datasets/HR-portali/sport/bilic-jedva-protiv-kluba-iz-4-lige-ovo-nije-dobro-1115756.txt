Da su mu Kamenita vrata malo bliže, Slaven Bilić danas bi vjerojatno palio svijeću i zahvaljivao Majki Božjoj što u momčadi ima Dimitrija Payeta. Francuski majstor slobodnjaka u srijedu je u Liga kupu spasio Bilića od blamaže protiv četvrtoligaša Accringtona. Sve do sudačke nadoknade drugog poluvremena gosti su na Olimpijskom stadionu držali 0:0, no onda je prolaz čekićarima u iduće kolo Liga kupa iz slobodnog udarca donio Payet. No tijekom utakmice domaći navijači zviždali su Bilićevoj momčadi, s pravom zbog loše igre koju su pružili. Svjestan je toga i naš Slaven Bilić kojem se stolac u West Hamu opasno klima. – Nismo igrali dobro, tu nema nikakve dvojbe. Uza sve poštovanje protivniku, očekivali smo da ćemo lako pobijediti. Ali na kraju sam sretan što smo prošli u sljedeću rundu kupa, to je najvažnije. Samo pobjedama i neprimanjem golova, a to nam je ovaj put uspjelo, vratit ćemo samopouzdanje koje nam nedostaje – poručio je Bilić. No hrvatski trener nema puno vremena za vraćanje samopouzdanja jer engleski mediji pišu da bi otkaz mogao dobiti već u idućem kolu, naravno ako kod kuće izgubi od Southamptona. Dok Bilića kritiziraju navijači West Hama, na Zinedinea Zidanea ljute se navijači Reala. I to zato što je za utakmicu s Villarrealom (1:1) na tribinama ostavio Luku Modrića. “Najvažniji igrač Reala? Luka Modrić.” “Zidane, Real bez Luke Modrića je sranje!” “Dvije riječi – Luka Modrić.” “Očigledno je tko je najbolji igrač Reala (to nisu Ronaldo i Ramos). Kad god Modrić ne igra, Real vodi borbu kako prenijeti loptu”, samo su neki od komentara navijača Reala. 