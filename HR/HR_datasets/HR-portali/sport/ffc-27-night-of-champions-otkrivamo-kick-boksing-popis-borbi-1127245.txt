Final Fight Championship je odlučio 2016. godinu završiti s mnogo stila; najvećom priredbom do sada u povijesti promocije. Kako to i priliči, FFC 27, “kodnog naziva” “Night of Champions” će se održati u hrvatskoj metropoli i to u velebnoj zagrebačkoj Areni koja je do sada ugostila i Cro Cop Final Fight, ali i K-1 WGP, Glory i UFC Fight Night. Datum je 17. prosinca, a ulaznice će biti puštene u prodaju već idući tjedan. Kao što to sam naziv priredbe otkriva, FFC 27 će biti noć šampiona – priredba koja će se sastojati gotovo isključivo od dvoboja koji će za ulog imati pojas FFC prvaka. U međuvremenu su tri šampionska mjesta upražnjena pa će gledateljima biti još zanimljivije jer će moći vidjeti i nekoliko (ne)očekivanih obračuna. Dosadašnji šampioni Marcin Prachnio (MMA,-93kg), Ahmed Vila (MMA, -70kg) i Laszlo Senyei (MMA, -77kg) su karijere odlučili nastaviti u drugim težinskim kategorijama pa će upravo FFC 27 u Zagrebu odrediti njihove nasljednike. Ne treba posebno naglašavati kako je čitav popis borbi upravo spektakularan, a zagrebačka publika će biti zadovoljna jer će imati priliku navijati za šest Hrvata, odnosno četiri svoja sugrađana iz metropole. Brestovac protiv Lentieja U glavnoj borbi kick boksing dijela priredbe ćemo vidjeti novu obranu naslova jednog od najboljih teškaša svijeta – Mladena “The Scorpion Sting” Brestovca. Zagrepčanin, koji i dalje ne zna za poraz u FFC-u uz impresivnih 9-0, će ovaj put rukavice ukrstiti s vrlo opasnim Danielom Lentiejem. Kamerunac s francuskom putovnicom je među ostalim u ring ulazio i s borcima kalibra Benjamin Adegbuyi te je skupio impresivne 64 pobjede uz velik broj nokauta. No, Brestovac je u ovom trenutku na samom vrhu svoje profesionalne karijere. Proteklog je vikenda u Nici ponovno sudjelovao na Gloryjevom turniru izazivača te je ponovno impresivnim “high kickom” nokautirao Jahfarra Wilnisa. U finalu je od njega bolji na bodove bio Benjamin Adegbuyi nakon konačnog gonga i odluke sudaca koja je otišla na stranu Rumunja. Zhuravlev protiv Poturka U “co-main” eventu ćemo vidjeti drugu obranu naslova za prvaka u poluteškoj kategoriji Ukrajinca Pavela Zhuravleva protiv bosanskohercegovačke legende Dževada Poturka. “Caiman” je do sada u FFC-u skupio impresivne 4 pobjede te poraz od drugog top kick boksača svijeta Hesdyja Gergesa. Posebno impresivno Ukrajinac izgleda u posljednja dva nastupa u kojima je nokautirao Brian Douwesa i Benjamina Fuimaona. I on je proteklog vikenda nastupio na Gloryju 35 u Nici te je doslovno deklasirao domaćeg borca Zinedinea Hameur-Laina nokautom u prvoj rundi. Poturka ne treba posebno predstavljati jer se radi o najboljem bosanskohercegovačkom borcu u povijesti koji je ulazio u borilište i pobjeđivao imena kao što su Daniel Ghita, Melvin Manhoef ili Alistair Overeem. U FFC-u je do sada nastupio 4 puta uz polovičan uspjeh, no ovo će mu biti prvi meč u poluteškoj kategoriji od poraza protiv Igora Jurkovića 2013. godine. Na samom zalasku karijere “BH Machine” je zaslužio šansu okititi se FFC pojasem što bi bio krasan šlag na tortu nezaboravne karijere, ali i njegova velika želja. Marjanović protiv Wimmera U dvoboju za prvi inauguralni pojas prvaka do 85 kilograma ćemo vidjeti obračun ponajboljeg bosanskohercegovačkog udarača u ovoj kategoriji Denisa Marjanovića i njegovog austrijskog pandana Renea Wimmera. S impresivnim “scoreom” i više od 40 profesionalnih pobjeda, “Lumberjack” već godinama slovi za jednog od naboljih regionalnih boraca u ovoj diviziji. Sjajnu formu je potvrdio s dva uzastopna FFC slavlja u nizu što mu je osiguralo izazivačku poziciju. Njegova Banja Luka je samo sat i pol vremena vožnje od Zagreba pa možemo očekivati velik broj Marjanovićevih navijača u Areni. Wimmera je FFC publika upoznala na posljednjem FFC-u u Linzu kada je nokautirao sjajnog Francuza Cheicka Sidibea pritom zaradivši ovu veliku šansu. U vrlo izjednačenoj diviziji još nekoliko boraca je zasigurno također zaslužilo izazivačku poziciju, a posebno se tu ističe Gloryjevac Jason Wilnis. No, on zbog termina FFC-a 27 nije bio čelnicima promocije na raspolaganu, ali će zasigurno biti prvi u redu budućih izazivača. Bajrović protiv Bilića za mjesto prvog izazivača Prvak u velter kategoriji Nizozemac Eyevan Danenberg nažalost neće braniti svoju titulu u Areni radi zdravstvenih problema i nakupljenog umora koji su posljedica zaista naporne sezone iza njega. Mladi udarač, naime, paralelno vrlo uspješno nastupa i u FFC-u, ali i u elitnom Gloryju te je nakon rata protiv Shkodrana Veselog na FFC-u u Linzu koji mu je i donio pojas prvaka, proteklog vikenda ponovno imao težak meč na Gloryjevoj priredbi u Nici. Tako će publika u Areni vidjeti dvoboj za mjesto prvog izazivača između zagrebačkog udarača i FFC Futures pobjednika Jasmina Bajrovića te Puležana Ivana Bilića. Obojica vrlo uspješno nastupaju u hrvatskoj promociji nekoliko posljednjih godina pa ne čudi da će upravo njihov međusobni dvoboj odrediti budućeg Danenbergovog izazivača. Bajrović je jedini borac koji je uspio namučiti Nizozemca (poražen tek u ekstra rundi), a Bilić je svoju šansu izborio impresivnim nastupom na priredbi u Linzu i “highlight” nokautom protiv Kristijana Franjića. Ovo je ujedno i jedini domaći dvoboj na čitavom popisu. Petje protiv Movsisyana Publika u Areni će posebno uživati u dvoboju koji će otvoriti program: okršaju lake kategorije do 70 kilograma između bivšeg prvaka Slovenca Samo Petjea i Armenca s češkom putovnicom Tigrana Movsisyana. Aktualni prvak Grk Kakoubavac čitavu godinu muku muči s lomom tetive bicepsa zbog koje je bio na operaciji i nekoliko puta odgađao povratak. Od njegovog osvajanja pojasa onim šokantnim nokautom protiv Petjea u Ateni je prošlo gotovo godinu dana, no Grk i dalje nije spreman vratiti se u FFC konkurenciju. Čelnici nisu imali previše izbora osim da ponovno upare Petjea i Movsisyana koji su se prvi put susreli na FFC-u 21 u Rijeci (kraj 2015. godine). Tada je u vrlo izjednačenom meču odlukom sudaca slavio Slovenac. U posljednjim FFC nastupima obojica su bila impresivna; Slovenac je slavio protiv Zahida Zairova u Linzu, a Movsisyan protiv Jovana Davisa na priredbi u Daytona Beachu. Petje je već godinama najveća slovenska borilačka zvijezda pa se očekuje velik broj njegovih navijača u zagrebačkoj Areni koja je tek nešto više od sat vremena udaljena od Ljubljane. >>Tjednik Max! i sport Večernjeg lista pratite i na Facebooku! FFC 27 – NIGHT OF CHAMPIONS Zagreb, 17.12. Arena Zagreb KB: Mladen Brestovac(C) (CRO) vs. Daniel Lentie (CAM/FRA), HW – title match Pavel Zhuravlev(C) (UKR) vs. Dževad Poturak (BiH), -95kg – title match Denis Marjanović (BiH) vs. Rene Wimmer (AUT), -85kg – title match Jasmin Bajrović (CRO) vs. Ivan Bilić (CRO), -77kg Samo Petje (CRO) vs. Tigran Movisyan (CZE/ARM), -70kg – title match 