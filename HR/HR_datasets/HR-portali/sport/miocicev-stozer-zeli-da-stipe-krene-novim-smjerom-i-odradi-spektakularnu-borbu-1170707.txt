Iako nije održan niti prvi takav dvoboj, a nije još uvijek čak niti dogovoren, mečevi UFC boraca s boksačkim šampionima su debelo u modi. Rekli bi modni kritičari da će biti “hit ovog ljeta”. Naime, nakon što su inače puno slabije plaćeni MMA borci shvatili da si bijeg iz “UFC siromaštva” mogu osigurati super mečem s nekom od boksačkih zvijezdi, svi žele biti poput Conora McGregora i Floyda Mayweathera, piše Fightsite. Tako je Jimi Manuwa javno izazivao, a onda i do pola organizirao dvoboj protiv svog sunarodnjaka Davida Haya. Dakako, u boksačkom ringu. Pristao bi čak boksati na priredbi koju će predvoditi Conor i Floyd. Posljednji koji bi se volio okušati protiv svjetskog boksačkog prvaka je UFC šampion Stipe Miočić. Vatrogasac je ohrabren trijumfom proteklog vikenda protiv Juniora dos Santosa i novim nokautom na svom profesionalnom kontu, izrazio želju da odradi boksački meč protiv aktualnoj svjetskog prvaka u teškoj kategoriji Anthonyja Joshue. S njim se slaže i njegov trener. U posljednjem intervjuu koji je objavljen u srijedu njegov glavni strateg Marcus Marinelli je potvrdio interes čitavog kampa za takav meč, ali je i ispalio: "Stipe bi bio vrlo konkurentan Joshui." - Da, razgovarali smo o tom potencijalnom meču koji bi se dogodio jednog dana. Sviđa mi se ideja o održavanju tog dvoboja. Ne mislim da bi tako nešto bila loša stvar - poručio je Marinelli dodavši: - Tu bi Stipe svakako zaradio ogroman novac, a vjerujem da bi protiv Joshue bio itekako kompetitivan u boksačkom meču. Podsjećamo kako je Britanac prije samo nekoliko tjedana nokautirao Vladimira Klička u 11. rundi dvoboja na Wembleyju. I dalje je neporažen u profesionalnoj karijeri s 19 nastupa i isto toliko nokauta. Ipak, Miočićev trener vjeruje da je Stipe toliko dobar u boksu da bi komotno mogao boksati s Joshuom. Tu velike zasluge pridaje boksačkim trenerima UFC prvaka: Joeu Delguydu i Alexu Cooperu. - Oni su sjajni treneri - poručio je kratko Marinelli i zaključio: - Ako bi se meč Miočić vs. Joshua dogodio jednog dana, to bi bila ogromna stvar. 