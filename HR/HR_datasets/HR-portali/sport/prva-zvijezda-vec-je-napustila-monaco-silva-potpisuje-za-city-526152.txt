Monacova šampionska momčad ostaje bez prvog važnog člana. Naime, Bernardo Silva se nalazi u Manchesteru, u Cityjevom kampu gdje obavlja liječnički pregled. Silva je u Manchester doputovao u četvrtak navečer, a u petak ujutro se pojavio u Etihad Campusu. Još nije potvrđena vrijednost transfera, ali City će za Portugalca navodno platiti oko 50 milijuna eura. City su u četvrtak napustila četiri igrača (Caballero, Sagna, Navas i Clichy) i jasno je da je ovo samo jedan u nizu transfera, a osim Silve, iz Monaca bi Guardiola mogao povući i Benjamina Mendyja. Jedan od onih koji su se već oprostili sa Cityjem je i Pablo Zabaleta. Iskusni Argentinac danas je već potpisao ugovor s West Hamom, a u momčad Slavena Bilića dolazi kao slobodan igrač.