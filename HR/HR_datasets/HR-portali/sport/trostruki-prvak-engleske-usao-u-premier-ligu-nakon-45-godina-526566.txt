Nogometaši Huddersfield Towna izborili su promociju u englesku Premier ligu nakon što su pred 76 tisuća gledatelja na Wembleyju slavili protiv Readinga boljim izvođenjem penala 4-3. Niti u regularnom dijelu niti u produžecima nije bilo golova. Huddersfield je do velikog uspjeha u vrlo lukrativnoj utakmici, jer plasman u Premier ligu garantira najmanje 170 milijuna funti, došao lutrijom penala. A možete misliti kolika je to zarada kluba kojem je godišnji budžet oko 12 milijuna funti. Huddersfield će zaraditi čak 14 puta više od svojeg budžeta. Reading je vodio 3-1 u penalima, no zadnja dva penala je promašio - Moore je promašio okvir gola, Obiti je golman Ward obranio udarac da bi Nijemac Schindler zabio za veliko slavlje Huddersfielda. Već isuviše okamenjeno lice nogometnog velikana Jaapa Stama još se više okamenilo... Njegova momčad imala je sigurnu pobjedu. Ali ne i lice Davida Wagnera. Bivši trener Borussije Dortmund II. i bvši suradnik Jurgena Kloppa za kojeg se smatralo da će s njim u Liverpool, ostvario je uspjeh karijere. Klub iz Zapadnog Yorkshirea vraća se tako u Premier ligu nakon čak 45 godina, a ovaj mali klub se može pohvaliti s tri uzastopna naslova prvaka Engleske iz dalekih 20-tih godina 20 stoljeća. Popularni 'terijeri' prvaci su bili 1924., 1925. i 1926. godine. S druge strane, Reading je zadnji puta bio član Premier lige prije četiri godine. Inače, pobjednik majstorice za ulazak u elitni rang engleskog nogometa u protekle tri sezone odmah je ispao iz najvišeg ranga. Ne treba prejudicirati, ali to bi iduće sezone mogao biti Huddersfield osim ako se ne dogodi čudo. Jer način na koji su ušli u Premier ligu nije baš uobičajen. Prvo, imali su negativnu gol razliku u regularnom dijelu sezone (-2), a zatim su izborili promociju bez zabijenog gola. Doduše, nisu ni primili, ali, eto, teško da se tako može igrati u Premier ligi.