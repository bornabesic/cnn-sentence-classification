Nogometaši Real Madrida otvorili su novu sezonu gostujućom pobjedom protiv Real Sociedada 3-0. 'Kraljevski klub' je nastupio bez Cristiana Ronalda, Karima Benzeme i našeg Luke Modrića, no rutinski je stigao do bodova na Anoeti. Golove su postigli Gareth Bale (2, 90+4) i Marco Asensio (40). Hrvatski veznjak Mateo Kovačić odigrao je cijeli susret za gostujući sastav. U novu sezonu odlično je ušao i Duje Čop koji je postigao pogodak za Sporting Gijon u pobjedi 2-1 protiv Athletic Bilbaoa. Čop, koji je ovoga ljeta prešao iz Malage u Sporting, zabio je lijep pogodak za 1-0 u 50. minuti utakmice. Tri minute kasnije Victor je povisio na 2-0, a poraz gostiju je ublažio Borja Viguera u 86. minuti. Domaćin je u 61. minuti imao i jedanaesterac, no Ismael Lopez je bio neprecizan. U subotu je Barcelona na Camp Nou pobijedila Real Betis 6-2. Prvi gol postigao je Arda Turan (6), dva Lionel Messi (37, 58), a tri Luis Suarez (42, 56, 82), dok je oba gola za goste postigao Ruben Castro (21, 84). Hrvatski reprezentativac Ivan Rakitić odigrao je svih 90 minuta za Barcelonu. 