Foto: Guliver Image/Getty Images SVI oni koji su tvrdili da aktualni prvaci Cleveland Cavaliersi u velikom finalu protiv ovakvog Golden Statea nemaju šanse, izgleda da su došli na svoje. Premda ni izbliza nije gotovo, pa na koncu, lani su Cavsi došli do naslova nakon što su se kao prva momčad u povijesti uspjeli vratiti nakon 1:3, kako danas izgledaju Warriorsi samo teorija daje nadu LeBronu i društvu da i drugu godinu zaredom mogu napraviti čudo. Golden State je noćas u drugom meču finalne serije pobijedio 132:113 i tako je poveo s 2:0. Warriorsima trebaju još dvije pobjede do drugog naslova u tri sezone, a uspiju li slaviti u sljedeće dvije utakmice koje će se igrati u Clevelandu postat će prva momčad u cjelokupnoj povijesti NBA koja bi došla do naslova prvaka bez izgubljenog meča u doigravanju. Zastrašujuća dominacija.  Igrači Stevea Kerra odigrali su gotovo identično kao i u prvoj utakmici, pošto su tek u drugom poluvremenu uspjeli slomiti velikog rivala. Cavsi su se dobro držali do početka treće četvrtine, no LeBron, koji je imao pravu podršku tek donekle u Kevinu Loveu, nije mogao sam protiv momčadi koju s pravom mnogi nazivaju Dream Teamom. Za 39 minuta na parketu Kralj James ostvario je triple-double – ubacio je 29 poena, uhvatio je 11 skokova i dodao čak 14 asistencija, no nije bilo dovoljno jer na drugoj strani fenomenalnu partiju odigrala je udarna trojka Ratnika – Curry, Durant i Thompson, koji su kombinirano ubacili 87 od 132 poena svoje momčadi. Steph Curry je ostvario također triple-double s učinkom od 32 poena, 11 asista i 10 skokova, dokazavši da su u pravu bili svi oni koji su tvrdili da u play-offu igra možda i najzreliju košarku u karijeri. Kevin Durant ubacio je 33 poena, a Klay Thompson 22.  Početak utakmice obilježila je poprilično izjednačena utakmica i obje su se momčadi mini serijama izmjenjivale u vodstvu. Cavsi su čak otišli na 9:3, no serijom Curryja i Duranta domaćini su otišli na prvu veću prednost od 26:16. Do kraja prve četvrtine Cavsi hvataju priključak, a u drugoj odličnom igrom uspjeli su utakmicu dovesti u egal, 58:59. No, bio je to samo privid. Početkom treće četvrtine Warriorsi su ubacili u višu brzinu i taj dio igre dobili 35:24 i do kraja utakmice rutinski su čuvali prednost. Serija se seli u Ohio, a treća i četvrta utakmica na rasporedu su 8. i 10. lipnja.