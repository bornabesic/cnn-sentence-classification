Rukometaši Hrvatske prolazili su kroz miks zonu kao zombiji. Nikome nije bilo do priče, nitko nije mogao sakriti koliko im je teško.  - Molim Vas, nemojte sada - rekao je Jakov Gojun. Luka Cindrić se zaustavio. Kao da nije. - Ne znam što reći - počeo je.  Pa što se dogodilo? - Ne znam. Kako ste uspjeli prokockati plus osam? U šoku smo, užas... - Ne, ne znam što bi pametno rekao – rekao je Cindrić.  Manuel Štrlek odmah se prisjetio finala Lige prvaka. Njegovo Kielce gubilo je devet razlike u drugom poluvremenu od Veszprema. I uspjeli su dostići i prestići i osvojiti Kup prvaka. Ovoga puta Štrlek nije bio te sreće. Pričao je o najlošija 24 sata u svojoj karijeri.  - Ova dva poraza u završnici Svjetskog prvenstva i način na koji smo izgubili dobivene utakmice ostat će mi zauvijek u sjećanju kao nešto najlošije što mi se dogodilo u igračkoj karijeri. Nevjerojatno kako nas je stalo u napadu - istaknuo je Štrlek.  Domagoj Duvnjak, kapetan reprezentacije će reći: - Ja sam u šoku. Užas. Što uopće pametno reći nakon ovakvog poraza. Ne, nikad u igračkoj karijeri nisam izgubio ovakvu utakmicu. Fenomenalno smo igrali 45 minuta, imali smo broncu u džepu, a onda su Slovenci sjetili da nas mogu trkom dostići. Bezjak je svaki napad gurao loptu u leđa i lopte su samo završavale u mreži. Baš se nije dogodilo da barem jednu ključnu loptu promaše ili da Stevanović nešto obrani. Opet, biti četvrti veliki je uspjeh. Malo tko je očekivao da ćemo ovako daleko doći. Neke puno jače reprezentacije ispale su još u osmini finala - rekao je Duvnjak.  Zlatko Horvat, tragičar iz polufinala, dobro se oporavio i počeo je utakmicu prilično smireno i precizno. Jedini sedmerac za nas zabio je bez pogreške.  - Šteta, šteta. U zadnjih 15 minuta sve smo upropastili. Osjeća se umor, noge su bile sve teže i teže, a Slovenci kao da su letjeli po parketu - istaknuo je Horvat.  Luka Šebetić svojim pogotkom vratio nas je u igru, imali smo 30:29, minut i pol prije kraja. Pokazalo se kasnije da nam je to biti i jedini pogodak do kraja, a kako su Slovenci postigli dva to je bio poraz.  - Kao da je netko ugasio svjetlo tih posljednjih desetak minuta. Strašno. Imati plus pet osam minuta prije kraja i izgubiti utakmicu. Ali, to je sport. Događa se. Treba izvući pouke iz ovih poraza i krenuti dalje. Život ide dalje. Odigrali smo neke lijepe utakmice, došli u polufinale gdje nas je malo tko očekivao - istaknuo je Šebetić. Otišlo u nepovrat  Marko Mamić bio je tužan. Ni on svojim dalekometnih šutevima nije mogao pomoći.  - Slovencu su odigrali jako dobru obranu u završnici utakmice. Jednostavno nisu nam dali da dođemo u priliku za šut. Uz sve i njihov drugi vratar imao je nekoliko bitnih obrana. Pogodili smo neke stative i sve je otišlo u nepovrat - rekao je Mamić. 