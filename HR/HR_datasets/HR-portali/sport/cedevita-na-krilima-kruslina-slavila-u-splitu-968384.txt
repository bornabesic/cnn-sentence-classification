KOŠARKAŠI Cedevite poveli su sa 1-0 u pobjedama u polufinalu doigravanja prvenstva Hrvatske zahvaljujući 97:78 (21-18, 23-11, 28-28, 25-21) pobjedi na gostovanju protiv Splita u prvoj utakmici serije.  Cedevita je utakmicu rezultatski riješila u završnici prvoga poluvremena kada je pobjegla na 17 koševa razlike (44-27), a u trećoj četvrtini se prednost branitelja naslova povećala i na najvećih 29 (66-37). Do kraja utakmice domaći su uspjeli tek ublažiti poraz.  Filip Krušlin je sa 21 košem predvodio Cedevitu, Marko Tomas i Džanan Musa dodali su po 16 poena, dok su Goran Filipović sa 17 i Matej Kalajdžić sa 16 pogodaka bili najefikasniji kod Splita.  U finale će se plasirati sastav koji prvi ostvari dvije pobjede, a druga utakmica igrat će se u Zagrebu u četvrtak (20 sati). "Ovo nam je 80. utakmica sezone i šesti ozlijeđeni igrač" Najbolji igrač utakmice Filip Krušlin je dodao: "Htio bih čestitati svojim suigračima na zasluženoj pobjedi. Dva puta smo ove sezone izgubili od Splita. Oni su jedna dobra ekipa, vođena dobrim trenerom i drago nam je da smo danas pred punom dvoranom pokazali da znamo igrati dobru košarku. Ovo je samo prvi korak. U Zagrebu nas u četvrtak čeka utakmica i naš je cilj da tamo ova serija i završi". Veljko Mršić, trener Cedevite, pohvalio je svoje igrače: "Odigrali smo jednu dobru utakmicu. Dobro smo se pripremili. Prvi puta ove sezone smo imali tjedan dana bez utakmice. Drugo poluvrijeme smo otvorili jako dobro, a ono što nije bilo dobro je bio period od 25. do 30. minute, kada nam je Split zabio 20 poena nakon što smo mi imali 26 razlike, što je nedopustivo za momčad koja želi biti ozbiljna, a mi to želimo. Na tome moramo poraditi da nema opuštanja nikada na utakmici. Utakmica traje 40 minuta i 40 minuta moramo respektirati prije svega sebe, a onda i protivnika. Ovo nam je bila 80. utakmica u sezoni. Petorica igrača su nam bila van stroja, koji u prosjeku i u A-1 ligi i u ABA ligi zabijaju 50 poena. Stvarno to nije lako nadomjestiti, a danas smo ostali i bez Shurne, koji sigurno neće biti u drugoj utakmici. To je šesti ozlijeđeni igrač i nadamo se da je tu kraj".   Trener Splita Ivica Skelin čestitao je protivnicima.   "Bilo je malo i nesreće. Neke lopte su nam ušle pa izašle i to je u ovakvoj utakmici, posebno nama koji nemamo iskustva igranja protiv ovakvog protivnika, djelovalo na samopouzdanje. Kad smo izgubili malo samopouzdanje, oni su osjetili krv, a onda su lako zabijali šuteve sa sedam-osam metara. Oni su pokazali danas svoju kvalitetu. Vidjeli smo da su Krušlinu i Tomasu s lakoćom ulazili šutevi, koje druge ekipe inače protiv nas ne pogađaju. Mi smo tako bili neću reći malo u čudu, ali u svakom slučaju to djeluje malo demoralizirajuće. Borili smo se do kraja, dali smo sve od sebe. Mi ćemo u Zagreb ići igrati hrabro kao što smo igrali i danas. Pokušat ćemo da mlađi igrači tipa Kalajžić, Filipović i Jukić steknu jedno dodatno iskustvo i da odigraju što više minuta jer samo igrajući ovakve utakmice može se postati bolji igrač".