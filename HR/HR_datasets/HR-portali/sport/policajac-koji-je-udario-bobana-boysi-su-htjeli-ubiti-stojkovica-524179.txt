Refik Ahmetović, policajac s kojim se sukobio Zvonimir Boban 1990. na Maksimiru na utakmici Dinama i Crvene Zvezde, rekao je u intervju za Ekspres kojeg je prenio B92 kako su Bad Blue Boysi htjeli ubiti gostujućeg igrača Dragana Stojkovića. - Kad smo malo stegli BBB-ovce koji su sa sjevera utrčali na teren i pitali ih što je bio motiv onog divljanja, čuli smo ovo: Dogovor je bio da se Piksi ubije! Svi su govorili da su dobili naredbu da se ubije Dragan Stojković. Uskoro je, s promjenom vlasti, došlo do smjena na policijskim upravama pa se nije inzistiralo na tome da se otkrije od koga je došlo naređenje o Piksijevoj likvidaciji - rekao je Ahmetović pa nastavio: - Njega su htjeli ubiti vjerojatno jer je bio u rangu s Bobanom, njihovim miljenikom i kućnim prijateljem Franje Tuđmana. Na sjevernu tribinu prije utakmice unesena je velika količina kamenja, a na derbi je u Zagreb iz Beograda stiglo oko dvije tisuće navijača. Sukobi su se održavali i na ulicama Zagreba, ali na stadionu je nastao kaos. - Bilo je kamenja da se cijeli šleper mogao napuniti. Netko je to izrežirao prema indicijama kad se sve slike slože - rekao je Ahmetović. Osvrnuo se Ahmetović i na sukob sa Bobanom do kojeg je došlo na centru terena. Igrači su se povukli u svlačionice, ali Dinamov kapetan je ostao na terenu i pozivao navijače da dođu. Od Ahmetovića je dobio udarac u prepone, ali mu je uspio uzvratiti. - Udario me po nogama po ramenima, odgurnuo rukama. Nisam očekivao da će me napasti, u suprotnom bih se vjerojatno drugačije postavio. Ono što je sigurno, to je da ga se nisam bojao niti najmanje - rekao je. Sukobi na Maksimiru 13. svibnja 1990. smatraju se neslužbenim početkom Domovinskog rata. 