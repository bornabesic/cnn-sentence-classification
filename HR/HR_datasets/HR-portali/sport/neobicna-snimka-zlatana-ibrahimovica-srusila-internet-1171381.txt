Zlatan Ibrahimović jedan je od najkontroverznijih igrača današnjice. Sjajan nogometaš, koji često privlači pozornost ispadima izvan travnjaka, poznat je i po tome što ne priznaje autoritete i sam za sebe tvrdi da je najveći. Zbog toga možda nije uspio u Barceloni jer se nije podredio čak ni velikom Messiju. Međutim, i on ima svog idola, igrača kojem se divio i kojem priznaje da je bolji od njega. - Brazilac Ronaldo bio je fenomenalan. Mogao je na travnjaku činiti čuda, izvodio je čarobne stvari. Nikad nisam vidio takvog igrača, rekao je Ibra pa dodao: - Kad sam bio mlad, stalno sam ga gledao, uživao i sam sebi govorio da želim postati poput njega. Igrač koji stvara razliku na terenu. Da, mogu reći da je on moj idol, rekao je Ibrahimović. I baš se ovih dana na internetu pojavila snimka njih dvojice zajedno na travnjaku. Doduše, radi se o nečemu što je staro, ali što su mediji ponovno aktualizirali. S obzirom na reakciju navijača, čini se da ga mnogi dosad nisu pogledali. Ronaldo je bio u dresu Milana, a Ibrahimović u Interovu.  Rijetko kada se može vidjeti snimka na kojoj se švedski napadač nekome divi, a upravo na ovoj u Ronalda je gledao gotovo zaljubljeno. Nije skidao pogled s njega. Stoga ne treba čuditi da je video 'srušio internet', svi su željeli pogledati kako to izgleda kad samodopadni Ibrahimović u nekoga gleda kao u Boga...  Inače, Ibrahimović se trenutačno oporavlja od ozljede i operacije križnih ligamenata desnog koljena, zbog čega je propustio završnicu sezone svog Manchester Uniteda.