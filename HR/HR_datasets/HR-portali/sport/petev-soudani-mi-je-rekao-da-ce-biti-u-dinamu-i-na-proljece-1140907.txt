Nije ovo vrijeme za nogomet, temperatura je otišla u debeli minus, snijeg pada. Očekivali smo da će to natjerati Dinamo da svoj prvi radni dan u pripremama za proljetni dio sezone odradi u dvorani. I bili su plavi u dvorani, ondje su odradili dio zagrijavanja, ali Ivajlo Petev nije imao milosti, oko sat vremena radilo se na umjetnoj travi koja je polako nestajala pod snijegom. Trka, trka i opet trka, tako je izgledalo tih sat vremena. Što i ne čudi, ovo je vrijeme kad se nabija snaga. Nitko se nije udebljao Plavi su istrčali u trenirkama, velika većina s kapama, rukavicama, neki od njih i prekrivena lica. Najhrabriji je bio Paulo Machado, njemu nisu trebale ni kapa, ni rukavice, pa ni duge hlače, on je trenirao u kratkima. Plavi se trebaju naviknuti na ovakve uvjete, navodno ih ni u Hercegovini u koju odlaze u srijedu čeka isto hladno vrijeme. – Što se može, tu ništa ne možemo promijeniti, odradili smo što smo trebali i po snijegu – kaže trener Dinama Ivajlo Petev. Petev je imao samo 15 igrača na terenu, dio njegovih nogometaša odrađivao je testiranja, a dio je u reprezentacijama i na njih će morati pričekati, to su Livaković, Antolić, Pivarić, Šitum (Hrvatska), Henríquez, Fernándes (Čile), Soudani (Alžir). Sigali je jučer došao iz Argentine i danas će se priključiti treninzima. – Nismo mogli odbiti pozive reprezentacija. Ali, nismo samo mi u takvom položaju, i drugi imaju sličnih problema. Najvažnije je da su svi igrači došli zdravi, i da će se reprezentativci vratiti zdravi. A cilj nije nikakva tajna, želimo biti prvaci – mirno će bugarski stručnjak. Za blagdane uvijek postoji opasnost da se igrači opuste, dobiju pokoji kilogram. – A ne, došli su svi u dobrom stanju, čak su neki i izgubili pokoji kilogram. Dinamo će do dolaska na drugi dio priprema u Tursku pokušati ojačati momčad. Petev nije želio otkriti za koje pozicije traži pojačanja. – O tome mogu kad bude nešto konkretno, radi se na pojačanjima. Zimski prijelazni rok je teži, nadam se da će pojačanja doći što prije – kaže Petev. Soudani će igrati proljeće To doista nije lako, svakom malo kvalitetnijem igraču cijena je otišla u nebo, igrači kakve je Dinamo dosad kupovao za oko milijun eura, sad koštaju znatno više, a teško da si plavi mogu priuštiti igrače koji koštaju pet ili više milijuna eura. Iako, u kuloarima se govori da plavi u rukavu imaju nekakvo zvučno pojačanje. Znamo da ste nakon derbija s Hajdukom razgovarali sa Soudanijem, hoće li se on vratiti i odigrati proljeće u Dinamu? – Razgovarali smo i vjerujem da ćemo ga i dalje imati. On mi tako rekao i moj je dojam da je bio jako sretan nakon derbija i uvjeren sam da će ostati – zaključio je trener plavih. Priča sa Soudanijem zapravo je zanimljiva, pa i nezgodna za plave. Naime, njemu na ljeto ističe ugovor i onda može otići besplatno, da sad u zimi ode, barem bi nešto zaradili. A opet, treba im za borbu s Rijekom, “mister derbi” je najbolji igrač plavih. Idealno rješenje bilo bi kad bi Soudani potpisao novi ugovor, kvalitetan je, prilagodio se našem nogometu i Dinamu, a i s mnogo većom plaćom bio bi jeftiniji od nekih igrača koje bi plavi doveli. Nažalost, još nije prihvatio ponuđeni novi ugovor s plaćom od milijun eura. Sad se nagađa da bi plavi tu ponudu još “podebljali”, no vidjet ćemo kad se vrati s afričkog prvenstva.  