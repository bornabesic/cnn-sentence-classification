Hrvatska manekenka Nina Morić, koja je slavu stekla u Italiji, u kojoj živi već niz godina, u posljednje vrijeme u središte pozornosti dolazi više zbog nogometa nego zbog modnih revija. Ljepotica koja je rođena u Zagrebu očito prati nogometna zbivanja pa sve češće na društvenim mrežama ostavlja komentare vezane uz te teme, a posljednji od njih podijelio je Italiju. Nina je, naime, u trenucima kada se igrao veliki derbi između Napolija i Juventusa ''bocnula'' napadača Stare dame Gonzala Higuaina. "Za one koji kritiziraju Higuaina: Voljela bih vas vidjeti kako igrate u sedmom mjesecu trudnoće", napisala je Nina Morić, aludiravši na Higuainove probleme s težinom. Ova izjava podijelila je Italiju. Nina je dobila jako puno komentara, neki su to shvatili kao vrhunsku foru, dok su je drugi napadali i pisali kako se radi o neukusnoj šali. Podsjetimo, njezini komentari i nedavno su dospjeli u medije. Tada je branila svoje sunarodnjake Mandžukića i Pjacu, koje trener Juventusa nije stavio u igru. "Bez Pjace i Mandžukića Juventus bi bio treći, ubaci ih u igru, ti komunistu iz Livorna!" poručila je tada Allegriju. 