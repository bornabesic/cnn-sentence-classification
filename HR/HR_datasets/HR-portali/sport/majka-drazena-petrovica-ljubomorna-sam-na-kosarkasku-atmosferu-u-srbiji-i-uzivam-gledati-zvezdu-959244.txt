BISERKA PETROVIĆ, majka jednog najboljih europskih košarkaša Dražena Petrovića i 24 godine nakon tragične pogibije košarkaškog Mozarta nije izgubila strast za košarkom i često ju možemo vidjeti na utakmicama i događajima vezanima za košarku.  Biserka Petrović razgovarala je s novinarima Blica i otkrila je kako rado gleda Zvezdu u Euroligi te da uživa u njihovim igrama, ali najviše u atmosferi s tribina. Gospođa Petrović dodala je kako je u Hrvatskoj košarka pala na niske grane, izgubila je popularnost i dok su u Beogradu dvorane pune, u Hrvatskoj tribine zjape prazne.  ''Uživam gledati Zvezdu kad nastupa u Euroligi. Arena i Pionir su krcati, ljudi se vesele i žive za košarku, a mi u Hrvatskoj to smo izgubili. Nedavno su došli Francuzi u Zagreb na dvoboj protiv Cibone. Provela sam ih kroz Draženov muzej, a onda je na tribinama bilo jedva 500 ljudi. Ljudi su bili zbunjeni i pitali su me je li ovo trening ili utakmica. To je tragedija'', rekla je Biserka Petrović, a onda je dodala: ''Nestala je ljubav ljudi prema košarci, sreća navijača s tribina. Šteta. Uvijek pošaljem čestitku Zvezdi ili Realu kad nešto osvoje.''