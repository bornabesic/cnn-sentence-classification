Hokejaške reprezentacije Rusije i Finske plasirale su se u polufinale ovogodišnjeg Svjetskog prvenstva elitne skupine, Rusija je u četvrtfinalu u Parizu svladala Češku 3-0 (2-0, 0-0, 1-0), dok je Finska u Koelnu s 2-0 (0-0, 1-0, 1-0) bila bolja od SAD-a. Rusija je u prvoj trećini stekla dva gola prednost preko Dmitrija Orlova (8:45) i Nikite Kučerova (13:36), tu je prednost održavala na čelu s golmanom Andrejom Vasilevskim koji je utakmicu okončao sa 27 obrana. Pobjedu je nešto više od šest minuta prije kraja potvrdio Artemi Panarin (53:55). Rusija će u subotnjem polufinalu igrati s pobjednikom dvoboja Kanada - Njemačka koji se igra od 20.15 sati. Finska je do pobjede protiv SAD-a stigla golovima Mikke Rantanena (21:01) i Joonasa Kemppainena (46:49) i uz 26 obrana Harrija Saterija. U polufinalu će igrati protiv boljeg iz ogleda Švicarska - Švedska koji se također igra od 20.15 sati.  