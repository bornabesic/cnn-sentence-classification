Među ljubiteljima spektakularnog utrkivanja još dugo će se pričati o ovogodišnjoj Red Bull Air Race utrci u Rovinju. Razlika između pobjednika i najbližih konkurenata bila je rekordno mala, a staza je još jednom potvrdila svoju reputaciju najzahtjevnije u Svjetskom prvenstvu... Fantastičan adrenalinski vikend u Rovinju je iza nas. Već subotnje kvalifikacije Red Bull Air Racea pokazale su da nas čeka neizvjesnost kakvu još nismo imali u najbržem motosportu svijeta. Nedjeljna utrka ponudila je pak infarktnu završnicu, a zaljev Valdibora ponovo se može pohvaliti rušenjem rekorda koji potvrđuju atraktivnost hrvatske utrke na svjetskoj razini. Hannes Arch pobijedio je sa samo 0.071 sekunde ispred Martina Šonke. To je najmanja razlika u povijesti Svjetskog prvenstva, čime je Rovinj nadmašio – samog sebe! Naime, u travnju 2014. godine Arch je slavio na istoj stazi ispred Bonhommea za 0.080 sekunde, a bio je potreban povratak u Istru da bi se spomenuta drama nadmašila. No, ovaj put uzbuđenje je bilo još puno veće, jer je i trećeplasirani Matt Hall zaostao samo desetinku i pol, a ne smijemo zaboraviti ni kvalifikacije u kojima je prva petorka završila u samo dvije desetinke. Neizvjesnost o kakvoj druge utrke mogu samo sanjati! Nije to jedini rekord kojim se može pohvaliti rovinjska utrka. Ponovo se staza pokazala kao izazov nad izazovima za najbolje vozače svijeta, a broj srušenih zračnih vrata pomalo je nevjerojatan. Čak 18 puta rušeni su piloni tijekom kvalifikacija, što u Svjetskom prvenstvu ne pamte. Nicolas Ivanoff uspio je oboriti čak četiri pilona u jednom letu, kao plod specifičnih uvjeta koji vladaju na stazi. Čak i kad je savršeno sunčano i toplo, vozači se moraju boriti s pregršt vjetrovitih zamki karakterističnih za zaljev Valdibora. I baš to je ono u čemu uživaju. "Staza je zahtjevna i nimalo dosadna. Baš zbog toga, kao i druželjubivih i toplih ljudi u Rovinju nadam se da ćemo ovdje ponovo doći," poručuje legendarni Peter Besenyei, osvajač svjetske titule i jedan od najutjecajnijih Red Bullovih pilota. Rekordi su ono što se pamti, ali oni su tek manji dio rovinjskog doživljaja. Svi se slažu da se radi o najljepšoj stazi Svjetskog prvenstva, a pogled iz zraka na prirodne ljepote, stari grad i zvonik crkve Svete Eufemije kojim su nagrađeni piloti nema cijenu. Također ne treba zaboraviti niti atmosferu u navijačkim zonama. Hrvatski navijači potpomognuti brojnim inozemnim turistima strastveno su davali podršku svim pilotima, a posebno onome koji je i ove godine na kraju izašao kao pobjednik. "Iskreno zahvaljujem hrvatskoj publici na podršci koju mi daje, kao i svim Austrijancima koji su došli u Rovinj. Osjećam se kao da je ovo moja domaća utrka. Tu sam uvijek dodatno motiviran pobijediti," oduševljen je bio Hannes Arch koji je u Rovinju proslavio svoju desetu pobjedu u karijeri. U svakom slučaju, rovinjski spektakl i ove godine opravdao je sva očekivanja i bio jedan od najvažnijih sportskih događaja godine, a također i dao izniman doprinos turističkoj promociji Hrvatske u cijelom svijetu. >> Strijelac najbrži nad morem ispred Eufemije