Do velikog finala Lige prvaka i sudara s razigranim Juventusom ostalo je još četiri dana i francuski velikan na klupi Real Madrida polako privodi kraju i posljednje taktičke smicalice za kolegu Allegrija. No jednan upitnik koji tjednima već muči navijače 'kraljevskog kluba' i dalje će ostati visjeti u zraku. Bit će tako vjerojatno do posljednjeg trenutka. - Bale ili Isco? Ne znam, teška je to odluka, kao i uvijek kada smo kompletni, obojica su fantastični igrači. Imam 23 igrača na raspolaganju i bilo tko može biti u prvih 11. Uostalom, zašto bih morao birati između njih dvojice?! Mogu oni i zajedno igrati. Igrali su već 16 utakmica zajedno ove sezone - kaže Zinedine Zidane u najavi finala 3. lipnja. A domaćin je Cardiff, Baleov Cardiff i ne treba sumnjati koliko je Velšanin motiviran u svom gradu zaigra od prve minute. - Meni je najvažnije da je on spreman za utakmicu, a jest. Znam koliko je motiviran i željan igre. No još nisam pripremao detalje za utakmicu, neću niti danas jer ćete vi gledati trening, tek od sutra počinjemo s pripremama. Iako je pred njima sjajni Juventus, Zidane ne razmišlja previše o taktici Talijana. - Ništa se neće promijeniti kakvu god taktiku da postave. Sjajna su momčad, znaju igrati s trojicom, ali i sa četvoricom u zanjem redu... Svojim igračima dao je mini godišnji, a i sam je malo odmorio. - Jesam, posjetio sam oca, brata, odmarao sam i u Madridu. Opuštao sam se, punio baterije... Jednog igrača posebno cijeni u Juventusu. - Dybalu, sjajan je igrač. Ima Juve puno odličnih igrača, no Dybala je najbolji. Oni su momčad koja se najbolje brani u Europi, a mi smo momčad koja najbolje napada, no razlike su jako male između nas.