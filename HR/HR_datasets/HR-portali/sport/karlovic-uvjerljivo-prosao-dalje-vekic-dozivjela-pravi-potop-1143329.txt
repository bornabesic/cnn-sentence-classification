Hrvatski tenisač Ivo Karlović plasirao se u 3. kolo prvog ovogodišnjeg "grand slam" turnira, Australian Opena, nakon što je u 2. kolu sa 6-4, 6-4, 6-4 svladao Australca Andrew Whittingtona za točno dva sata igre, dok je Donna Vekić svoj nastup okončala u 2. kolu, nju je svladala bivša prva igračica svijeta Dankinja Caroline Wozniacki sa 6-1, 6-3. Protiv domaćeg igrača koji je dobio pozivnicu za nastup u glavnom dijelu turnira Karlović je stigao do pobjede ostvarivši po jedan "break" u svakom setu. U prvom i trećem do prednosti je stigao u petom gemu, a u drugom odmah u prvoj igri. Naš je veteran bio suočen s ukupno pet "break-lopti" suparnika, po jednom u prvom i trećem setu, te s tri u drugom, ali svaki se put uspio spasiti. Dvoboj je završio sa 57 posto ubačenog prvog servisa i realizacijom od 85 posto, a ovoga mu je puta za uspjeh bio dovoljno 19 asova. Karlovićev suparnik u 3. kolu bit će Belgijac Daniel Goffin. Vekić je protiv Wozniacki mala velikih problema u igri na svoj početni udarac, ukupno je izgubila čak šest od osam gemova na vlastiti servis. Susret je okončala sa 42 posto osvojenih poena nakon ubačenog prvog servisa, odnosno 41 posto nakon drugog, pa joj nije mnogo pomoglo niti to što je dva puta ostvarila "break" protiv odlične Dankinje. Kasnije u četvrtak svoje dvoboje 2. kola igrat će i Ana Konjuh protiv Australke Darije Gavrilove i Mirjana Lučić-Baroni protiv Poljakinje Agnieszke Radwanske.