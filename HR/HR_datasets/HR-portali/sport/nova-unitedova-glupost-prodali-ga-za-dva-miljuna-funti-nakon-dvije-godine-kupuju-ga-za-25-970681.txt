Godine 2012. legendarni sir Alex Ferguson za 800 tisuća funti prodao je Juventusu 19-godišnjeg Paula Pogbu. ''Užasno me razočarao. Nije pokazao nikakvo poštovanje prema Unitedu'', izjavio je tada Ferguson, što je značilo da za Francuza više nema mjesta na Old Traffordu. Stara dama pratila je razvoj situacije i kako se pokazalo, kupovinom nestašnog Pogbe napravila je posao stoljeća. Torinezi su Pogbu prošlo ljeto vratili u Manchester, a zauzvrat su dobili 89 milijuna funti, prevedeno u eure – 105 milijuna, čime je taj transfer postao najveći u povijesti nogometa. U Unitedu su skupo platili pogrešku i taj transfer smatra se najvećim poslovnim porazom u povijesti slavnog kluba. Navijači su vjerovali da se slična stvar ne može ponoviti, ali prema pisanju svih engleskih medija, izgleda da se stvar itekako ponavlja.  United je navodno već dogovorio transfer centralnog braniča Burnleya Michaela Keanea za 25 milijuna funti. To bi bila još samo jedna vijest o brojnim transferima nogometaša, ali riječ je o tome da je Keane prije samo dvije godine praktički izbačen s Old Trafforda i prodan za svega dva milijuna funti.  Keane je dijete Uniteda. Na Old Traffordu započeo je karijeru, a za prvu momčad nastupio je samo jednom. Karijeru su mu obilježile posudbe. Bio je najprije u Leicesteru, pa Derbyju, zatim Blackburnu, da bi se 2014. skrasio u Burnleyu. Kako Louis van Gaal na njega nije računao, United ga je prodao Burnleyu za dva milijuna funti. U međuvremenu Keane je postao engleski reprezentativac, a Jose Mourinho, kojem očajnički treba vrhunski stoper, spreman je za njegove usluge iskeširati čak 25 milijuna. Također, kako piše Daily Mail, povratak Keane vrlo vjerojatno znači razlaz Uniteda i Chrisa Smallinga. Smalling već duže vrijeme nije u najboljim odnosima s Mourinhom i njegova prodaja, kako bi se otvorio prostor za Keanea, sasvim je logičan rasplet. Keane želi i Liverpool, ali 24-godišnjak je puno bliže klubu za koji navija od malih nogu.