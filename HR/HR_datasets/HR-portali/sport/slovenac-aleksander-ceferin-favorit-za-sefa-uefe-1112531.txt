Zaboravite parolu “nogomet nogometašima” na kojoj je jahao donedavni šef Uefe Michel Platini. “Nogomet odvjetnicima”, tako bi lako uskoro mogao izgledati novi nogometni poredak, nakon što vlast u Uefi preuzme još jedan fiškal, 55-godišnji Ljubljančanin Aleksander Čeferin. Podsjetimo, prije sedam mjeseci švicarski odvjetnik Gianni Infantino preuzeo je vlast u Fifi. Otkud odjednom takva odvjetnička ofenziva na najprestižnije funkcije u nogometu? – To je logična pojava – kaže Ivan Brleković, nekadašnji dopredsjednik Hrvatskog nogometnog saveza, također odvjetnik. – Nogomet u rukama nogometaša bio je kratkotrajna moda, sve dok nije postalo jasno kako oni, čast izuzecima, nisu intelektualno dorasli za vođenje tako složenih sustava i organizacija, dok se odvjetnici školuju upravo za te funkcije. Najbolji sugovornik Razgovarali smo i s izvršnim direktorom HNS-a Damirom Vrbanovićem. Komplimentirao je Čeferinu. – Hrvatski nogometni savez odavno je dao potporu Čeferinu za predsjednika Uefe. Držimo kako bi naš susjed bio najbolji sugovornik, primjerice, za problematiku huliganizma, odnosa klubova i igrača, nogometne infrastrukture... – kazao je Vrbanović dodajući kako misli da Čeferin na kongresu u Ateni sljedeće srijede ima vrlo dobre izglede. Kako uopće Slovenac stoji uoči glasovanja? Dakle, iza njega među ostalim stoje Skandinavci (Švedska, Danska, Norveška i Finska), zatim i Italija, a za Čeferina se opredijelilo i trinaest nacionalnih saveza naše regije te jugoistočne Europe: Albanija, Bosna i Hercegovina, Bugarska, Hrvatska, Cipar, Grčka, Makedonija, Crna Gora, Rumunjska, Rusija, Srbija, Turska i, naravno, Slovenija. Na kongresu u Ateni sljedeće srijede glasat će 55 nacionalnih saveza i, prema trenutačnoj situaciji, Čeferin je u blagoj prednosti ispred 68-godišnjeg Nizozemca Michaela van Praaga, dugogodišnjega predsjednika tamošnjeg nogometnog saveza i nesuđenog kandidata za predsjednika Fife. Njegovu kandidaturu podupire vrlo utjecajni engleski nogometni savez, dok iza Čeferina čvrsto stoje Nijemci i Francuzi. Bit će to zanimljiva “utakmica” u Ateni... Sindikat je protivnik Zanimljivo, nije cijela nogometna Slovenija dala potporu svome kandidatu. Predsjednik tamošnjeg nogometnog sindikata, zagriženi Čeferinov kontrapunkt Dejan Stefanović, i dalje pliva kontra struje. – Čeferinova kandidatura može značiti i mnoge dobre stvari. Primjerice, može nam u kratkom roku donijeti reformu koju nameće Uefa kojom se reguliraju radni odnosi igrača, uvesti jamstveni fond, za koji se sindikat već desetljećima zalaže. S druge strane, postoji velika opasnost. Guardian, New York Times i drugi utjecajni međunarodni mediji pitaju me što je Čeferin do sada napravio i kakva je situacija u našem nogometu. A oni mogu počiniti ozbiljnu štetu iznoseći “prljavi veš” na površinu; da klubove kupuju kladiteljske kuće, da je Čeferin za predsjednika arbitražnog vijeća predložio svoga zaposlenika, da smo jedina zemlja u Europi u kojoj igrači nemaju ugovore o zaposlenju... Katastrofa! – istresao je Stefanović sve svoje nezadovoljstvo aktualnim predsjednikom saveza. Čini se da njegov vapaj ipak nema veliki odjek i da Čeferin sigurnim korakom korača prema vrhu Uefine hijerarhije. No strpimo se do srijede... 