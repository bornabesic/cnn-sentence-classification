Momčad Manora službeno je objavila da se neće natjecati u svjetskom prvenstvu formule 1 2017. godine. Kao razlog povlačenja navode kako se nije pojavio niti jedan potencijalni kupac. Operativna kompanija Just Racing Services objavila je stečaj u siječnju ove godine. Rok za pronalazak kupca  nažalost došao je kraju. FPR kompanija nije imala drugog izbora nego zatvoriti momčad. - Nemamo nikakva financijska sredstva ni strukturu kako bi održali momčad -  rekli su iz FPR-a, prenosi GP1. - Žao nam je što moramo objaviti da naša momčad zatvara svoja vrata - izjavio je Geoff Rowley, savjetnik za stečajnu kompaniju FPR. Postoji i mogućnost da se pojavi neki kupac i otkupi momčad, ali šanse da nastupe na prvoj utrci sezone u Australiji  su minimalne. Novi vlasnici formule 1 već su ostali bez jedne momčadi u sportu, zbog nedovoljnih financijskih sredstava. Što znači da ćemo sljedeće sezone na gridu imati 10 momčadi i 20 bolida. Manorovi korijeni potječu iz 2010. i Virgin Racing momčadi. Prvi stečaj objavili su 2014., ali u zadnji tren spasio ih je trenutni vlasnik Stephen Fitzpatrick.