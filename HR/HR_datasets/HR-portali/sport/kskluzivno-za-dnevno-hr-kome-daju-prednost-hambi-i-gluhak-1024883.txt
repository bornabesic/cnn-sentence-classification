Obojica su srcem uz našeg Stipu Miočića ali su im prognoze različite Goran Babić Hambi, jedan od naših najboljih stručnjaka i trenera slobodne borbe, te Ivan Gluhak proslavljeni borac poznat pod nadimkom „Hrabro srce“, samo za Dnevno hr, uoči borbe za titulu svjetskog UFC prvaka u teškoj kategoriji između Stipe Miočića i Juniora Dos Santosa iznose svoje viđenje mogućeg ishoda borbe. Obojica su srcem uz našeg Stipu Miočića ali su im prognoze različite. Goran Babić Hambi je već dulje vrijeme u Americi gdje uz redovan posao trenira buduće borce, ali i „snima“ talente te se upoznaje s načinom rada i sportskim sustavom koji je na razini nezamislivoj za naše okvire. Trenerska specijalnost mu je prilagodba boksačkih tehnika za mma borbu i u tome  vidi prednost Junior Dos Santosa. „Stipe je najavio kako neće kopirati taktiku Caina Velasqueza već će ostati dosljedan svojim nedavnim nastupima, što zapravo znači kako će se upustiti u stand up borbu i boksačke izmjene. Po meni, bilo bi pametnije da ide na rušenja, dakle da primjeni klasičnu „ground and pound“ taktiku jer ono što je Dos Santos pokazao u posljednoj borbi bila je možda najbolja stand up predstava u teškoj kategoriji ikada. On je u tom segmentu borbe, ipak nešto bolji. I zato, mala prednost Junioru Dos Santosu. Naravno, svim srcem ću navijati za našeg Stipu Miočića te se toplo nadam da griješim u ovoj procjeni. Ivan Gluhak je u posljednje vrijeme manje prisutan na domaćoj borilačkoj sceni. Razlog tome je posvećenost obitelji, supruzi i kćeri. Ipak , nastavio je s treninzima te se uskoro očekuju njegovi novi nastupi. Gluhak smatra kako je Miočić u prednosti. „ Od njihove prve borbe prošlo je puno vremena i od tada je Stipe strašno napredovao. A kad smo i kod te prošle borbe držim da odluka sudaca nije bila pravedna. Vjerujem kako su trebali presuditi neriješeno, ili pobjedu Miočića. Dos Santos je od tada imao težu ozljedu te je izgubio kontinuitet nastupa. Neovisno o tome, uistinu je opasan na ruke, i Stipe se treba paziti. Prednost dajem Stipi Miočiću. Evo , neka bude 60/40 % za Stipu. Nadam se da sam u pravu. „ Svakako, u meču na ovakvoj razini , gdje su oba borca vrhunski pripremljena i motivirana teško je predvidjeti krajnji ishod, ali kao i naši sugovornici, te cijela Hrvatska, nadamo se pobjedi Stipe Miočića. Bio bi to definitivno povijesni uspjeh koji bi razveselio Hrvate diljem zemlje kojima su ovakvi pojedinačni trijumfi u sportu, možda jedina stvar koja im može podići raspoloženje i bar privremeno vratiti osmijeh na lice. Ajmo Stipe….. 