Janica Kostelić, najbolja hrvatska sportašica svih vremena, jučer je debitirala u Saboru. Pred zastupnike Janica je izašla kao državna tajnica Središnjeg državnog ureda za sport i pri tome nije skrivala svoju debitantsku groznicu. - Iskreno ću reći, nervoza je prisutna, no na svakoj grešci se uči, nadam se da će ih biti što manje. Pred sabornike, Janica je izašla da bi predstavila predsjednika i osam članova novog Odbora za dodjelu Državne nagrade za sport Franjo Bučar. A njega će činiti prof. dr. Damir Knjaz (dekan KIF-a u Zagrebu), prof. dr. Đurđica Miletić (dekanica KIF-a u Splitu), sportska novinarka Mila Horvat te niz umirovljenih sportskih velemajstora kao što su Venio Losert (rukomet), Dino Rađa (košarka), Zdeslav Vrdoljak (vaterpolo), Barbara Jelić Ružić (odbojka), Mario Stanić (nogomet) i Darko Kralj (paralimpijac). Inače, Janičina ideja vodilja na novom radnom mjestu je maksimalno poduprijeti sport djece i omladine, što bi se trebalo vidjeti i u novom Zakonu o sportu kojim će se državna tajnica baviti. - U izradi novog Zakona ne smijemo ići na horuk, kako bismo zadovoljavali neke sitne interese, već on mora biti cjelovit. 