U noći sa subote na nedjelju 4. lipnja, UFC će održati svoju drugu ovogodišnju priredbu u Brazilu. UFC 212 će mečem za titulu prvaka u perolakoj kategoriji predvoditi dva šampiona, Jose Aldo i Max Holloway. Izravni prijenos od 04:00 sata ujutro pogledajte na Fight Channel PPV-u! Aldo vs. Holloway Jeunesse Arena u Rio de Janeiru će ugostiti dva UFC prvaka, jednog “pravog” i drugog “privremenog”, kako bi napokon razriješili zavrzlamu koju je još 2015. ostavio Conor McGregor. Naime, i Jose Aldo i Max Holloway imaju u svom vlasništvu pojas UFC šampiona perolake divizije. Brazilac je, nakon što je izgubio od Conora McGregora na UFC-u 194, najprije vratio privremeni pojas slavljem protiv Frankieja Edgara na UFC-u 200, da bi zatim taj pojas bio preimenovan “u onaj pravi” jednom kada je bilo jasno da se Irac neće vraćati u kategoriju do 66 kilograma. Holloway je, s druge strane, niz od deset uzastopnih pobjeda napokon okrunio mečem na UFC-u 206 protiv Anthonyja Pettisa i novim spektakularnim slavljem. Dvoboj je za ulog imao pojas privremenog prvaka, no to nije nešto što zadovoljava ovog Havajčanina. I on i Jose Aldo žele biti neprikosnoveni šampioni, a upravo će UFC 212 napokon raščistiti situaciju u ovoj diviziji. O samim prvacima ne treba trošiti riječi. Aldo je posljednji WEC-ov prvak u perolakoj kategoriji koji je 2010. prelaskom u UFC i gašenjem WEC-a proglašen UFC šampionom. Pojas je u narednih pet godina branio sedam puta pritom praktički počistivši čitavu diviziju. Izgledao je apsolutno nedodirljivo. Tako su pod njegovim šakama padali i Florian i Mendes i Edgar i “Korejski Zombij”… I onda je u prosincu 2015. stigao na red Conor McGregor, a Aldo je poražen teškim nokautom u samo 13 sekundi. Bio je to tek drugi poraz Brazilca u čitavoj karijeri i veliki udarac na njegovu MMA ostavštinu. Mnogi su mislili da se nekoć kralj P4P ljestvice nikada neće vratiti. No, žilavi je Brazilac na UFC-u 200 pobijedio tada favoriziranog Frankieja Edgara te je ponovno postao prvak. Ukupno u karijeri Aldo ima 26 pobjeda i samo 2 poraza, od čega je jedan bio gotovo na samom početku profesionalnog bavljenja slobodnom borbom. S druge strane kaveza u Rio de Janeiru će stajati opasni Amerikanac Max Holloway. Teško je pronaći borca koji je od dolaska u UFC i poraza odmah u Octagon debiju (od Dustina Poiriera) toliko napredovao te na koncu došao do nevjerojatnog niza pobjeda i osvajanja privremenog pojasa. Dovoljno je nabrojati posljednjih šest imena koja je Holloway pobijedio unutar Octagona da bi shvatili o kakvom se borcu radi, a to su: Miller, Swanson, Oliveira, Stephens, Lamas i Pettis. “Blessed” u profesionalnoj karijeri ima 17 pobjeda i 3 poraza. Gadelha vs. Kowalkiewicz U “co-main” eventu UFC-a 212 vidjet ćemo ženski dvoboj slamka kategorije između dvije bivše izazivačice; domaće miljenice Claudije Gadelhe i Poljakinje Karoline Kowalkiewicz. Obje djevojke su naime, poražene od prvakinje Joanne Jedrzeyczyk, Brazilka čak dva puta s tim da je u prvom meču bila jako blizu pobjede, a neki će reći da je trebala i pobijediti. Još jedna zajednička stvar za obje ove djevojke jest da su uspjele ozbiljno uzdrmati poljsku šampionku te su stigle najbliže UFC-ovom tronu u slamka kategoriji od svih “contenderica”. Gadelha za sada u profesionalnoj karijeri ima 14-2 (oba poraza od Joanne), a u zadnjem meču u studenom prošle godine je svladala Cortney Casey. Kowalkiewicz je nakon 10 čistih pobjeda poražena na UFC-u 205 od svoje sunarodnjakinje Jedrzeyczyk što je ujedno bio i njezin posljednji nastup. Belfort vs. Marquardt Od ostalih dvoboja na glavnoj karti, MMA fanove će zasigurno najviše zanimati posljednji meč u Octagonu za bivšeg prvaka i jednog od najboljih boraca u povijesti slobodne borbe Vitora Belforta. “The Phenom” će se u onome što je prvotno najavljeno kao njegov oproštajni meč, susresti s bivšim izazivačem Nateom Marquardtom. Nakon četiri poraza u posljednjih pet dvoboja (sva četiri poraza nokautom) Belfort je odlučio objesiti rukavice o klin te je od UFC-a tražio oproštajnu borbu. Posljednjih dana se ipak može čuti da bi Brazilac mogao nastaviti karijeru i nakon odlaska iz Octagona, a kao izvjesna odrednica “The Phenoma” se spominje Bellator. Caka leži u hormonalnoj terapiji koju u UFC-u više ne može koristiti (u Bellatoru bi mogao), a zbog koje je legendarni borac doslovno atrofirao i fizički više nije niti sjena one “zvijeri” koja je demolirala konkurenciju u poluteškoj i srednjoj diviziji prije samo nekoliko godina. Od svih UFC-ovih boraca upravo se na Belfortu vidi najdrastičnija fizička razlika od kada su krenula stroža testiranja te je zabranjena TRT terapija. Ništa bolje ne ide niti nekadašnjem UFC izazivaču i bivšem prvaku Strikeforcea Nateu Marquardtu. On je u posljednjih deset mečeva ubilježio tek tri pobjede i realno nije niti sjena borca koji je nekoć pobjeđivao današnjeg prvaka Tyrona Woodleyja (nokautom), Rousimara Palharesa (nokautom), Demiana Maiu (nokautom) ili Martina Kampmana (nokautom). Marquardta je jednostavno pregazilo vrijeme i teški mečevi koje je odrađivao proteklih godina. Tako je “The Great” sada već nagomilao neugodnih 17 poraza (uz 35 pobjeda) i možda je vrijeme neovisno o ishodu meča protiv Vitora Belfora da se oprosti od aktivnog sporta u 39. godini života. U ostala dva meča na “main cardu” vidjet ćemo okršaj Paula Borrachinha i Oluwale Bamgbose u srednjoj kategoriji, odnosno Ericka Silve i Yancyja Medeirosa u velteru. UFC 212: Aldo vs. Holloway Jose Aldo vs. Max Holloway Claudia Gadelha vs. Karolina Kowalkiewicz Vitor Belfort vs. Nate Marquardt Paulo Borrachinha vs. Oluwale Bamgbose Yancy Medeiros vs. Erick Silva Uvodne borbe: Raphael Assuncao vs. Marlon Moraes Antonio Carlos Junior vs. Eric Spicely Johnny Eduardo vs. Matthew Lopez Iuri Alcantara vs. Brian Kelleher Jamie Moyle vs. Viviane Pereira Luan Chagas vs. Jim Wallhead Marco Beltran vs. Deiveson Alcantra