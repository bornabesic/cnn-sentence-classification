U četvrtfinalu Hrvatske i Turske nakon regularnog dijela bez golova, Hrvatska je povela golom Klasnića u 119. minuti. Cijeli hrvatski stožer je pogodak proslavio utrčavši na travnjak, nažalost bilo je to preuranjeno slavlje. Turska je izjednačila u sudačkoj nadoknadi produžetka golom Senturka izborivši tako jedanaesterce. Prilikom raspucavanja jedino je Srna bio precizan, dok su Modrić, Petrić i Rakitić promašili i Turci su izborili polufinale... Jedna je velika rana u srcima navijača hrvatske nogometne reprezentacije. Dvoboj protiv Turske u četvrtfinalu EP u Austriji i Švicarskoj prije osam godina kao da se zbio jučer, o toj utakmici gotovo svakodnevno se vode raspre, ali još uvijek nema odgovora što se trebalo napraviti nakon gola Klasnića u 119. minuti, kao što se teško može odgovoriti kako je minutu kasnije lopta  došla do usamljenog Senturka, pa i kako je dotični volejom pogodio u rašlje Pletikosinih vratiju. Hrvatska koja je na toj europskoj smotri zaista sjajno igrala pod Slavenom Bilićem tako je zaustavljena, a mogla je napraviti puno, puno više… Naposljetku su do finala došli Nijemci koje su Hrvati u skupini pobijedili, igrali protiv Španjolaca i izgubili 0-1. Španjolska je bila europski prvak! Prvo se pozabavimo uopćenom pričom o prvenstvu, pa ćemo kasnije secirati detalje nesretne hrvatske priče na ovome natjecanju. Završni turnir je ponovo organiziran u dvije zemlje, Austriji i Švicarskoj, a nastupilo je 16 reprezentacija (Austrija, Švicarska, Poljska, Portugal, Italija, Francuska, Grčka, Turska, Češka, Njemačka, HRVATSKA, Rusija, Španjolska, Švedska, Rumunjska, Nizozemska). Od velikana izostali su tek Englezi koje su izbacili baš naši “vatreni” trijumfom na Wembleyu. Prva faza natjecanja prošla je bez velikih iznenađenja, a svoj put u skupini su završila i oba domaćina. Hrvatska je impresivno prošla kroz skupinu s tri pobjede (Austrija 1-0, Njemačka 2-1, Poljska 1-0). Maksimalan učinak imali su još jedino Španjolci i Nizozemci. Odabranici Slavena Bilića u četvrtfinalu su odmjerili snage protiv Turske. Nogometni svijet se još uvijek sjeća drame na “Prateru”. Nakon regularnog dijela bez golova, Hrvatska je povela golom Klasnića u 119. minuti. Cijeli hrvatski stožer je pogodak proslavio utrčavši na travnjak, nažalost bilo je to preuranjeno slavlje. Turska je izjednačila u sudačkoj nadoknadi produžetka golom Senturka izborivši tako jedanaesterce. Prilikom raspucavanja jedino je Srna bio precizan, dok su Modrić, Petrić i Rakitić promašili i Turci su izborili polufinale. Boljim izvođenjem jedanaesteraca polufinale je izborila i Španjolska protiv Italije, Rusija je u produžetku pobijedila Nizozemsku, dok je Njemačka porazila Portugal. U polufinalu je Španjolska bez većih problema zaustavila Rusiju (3-0), dok je Njemačka u dramatičnoj završnici slomila Tursku (3-2) golom Lahma u zadnjoj minuti. U finalu je Španjolska pobijedila Njemačku golom Fernanda Torresa, a najbolji strijelac prvenstva bio je Davida Ville sa četiri gola… Cijelo prvenstvo je ostalo upamćeno po velikom broju hrvatskih navijača, pa se tako pisalo u austrijskim novinama da je na dan četvrtfinalne utakmice Hrvatske i Turske u Beču bilo – sto tisuća hrvatskih navijača. Nažalost, nisu imali prigodu za zasluženo slavlje. Dogodilo se praktički isto što se hrvatskoj dogodilo deset godina ranije, kada je u polufinalu svjetske smotre u Francuskoj postigla vodeći zgoditak i samo minutu kasnije ga i primila. U trenutku Klasnićevog gola glavom u mrežu vratara Turske Rustu Recbera, istog onoga koji je bio tragičarom utakmice  Hrvatske i Turske još na Europskom prvenstvu u Engleskoj 1996. godine, kada  ga je u bjesomučnom trku Vlaović zaobišao i postigao pobjedonosni pogodak,  slavlje na bečkom Prateru bilo je urnebesno. Deseci tisuća Hrvata počeli su slaviti na tribinama. Nitko, baš nitko nije mogao pretpostaviti da će se Hrvatima dogoditi “francuski scenarij”. Klasnić je na asistenciju Modrića zabio u 119. minuti, a samo minutu kasnije Pletikosa je kapitulirao nakon sjajnog udarca usamljenog u našem kaznenom prostoru Senturka. U međuvremenu, Hrvati su imali i loptu,  smotani Pletikosa umjesto da zadržava loptu iz peterca ju je izbio za dvije sekunde, pa je i Rakitić imao  loptu i umjesto da je zadrži, baci u aut, umjesto da napravi bilo što s njom, on ju je neiskusno poslao u zaleđe prema Klasniću na samom centru terena. I Turci su dobili slobodan udarac na samom centru terena. Svi Turci su otišli prema naprijed, a vratar Rustu Recber napustio je vrata i izveo slobodan udarac prema kaznenom prostoru Hrvata. Ostalo  znate, Šimunić i Robert Kovač su se sudarili, lopta je pala na nogu Senturku  i Turci su izjednačili. Hrvatska je opet primila gol  u  istoj minuti, kao prije deset godina u Francuskoj. Mnogi na tribinama nisu vjerovali što se dogodilo. Nakon urnebesnog slavlja zavladao je posvemašnji očaj. Sada, u iščekivajućoj europskoj smotri Hrvatska igra prvu utakmicu baš protiv Turske. Hrvatska i Turska veliki su ne samo sportski prijatelji, to je neprijeporna činjenica. Napose u nogometu ogledi ovih reprezentacija prava su poslastica za navijače obje reprezentacije. Istina, u međusobnim ogledima Hrvatska je uspješnija. Međutim, jedan od najbolnijih poraza hrvatske nacionalne nogometne vrste dogodio se baš protiv Turaka, u četvrtfinalu europske smotre u Beču, nakon produžetaka i izvođenja jedanaesteraca… I Hrvatska se uspjela osvetiti, pobjedom protiv Turske u kvalifikacijama za odlazak na EP u Poljskoj i Ukrajini 2012. godine. S 3-0 u Istanbulu i 0-0 u Zagrebu osveta za događaje u Beču bila je slatka. No, to nije sve što se tiče hrvatskog i turskog nogometa. Sada su Hrvatska i Turska, zajedno s Islandom, Ukrajinom i Finskom u istoj kvalifikacijskoj skupini za plasman na SP u Rusiji 2018. godine. Kvalifikacije počinju u jesen ove godine. I opet će voditi velike nogometne bitke, za nogometnu povijest. No, poraz protiv Turske u četvrtfinalu europske smotre 2008. godine u Beču jedan je od poraza kojeg će svaki hrvatski navijač pamtiti do kraja života. Dojam je i danas takav, reprezentacija koju je tada vodio Slaven Bilić imala je kvalitetu za doseg čak i do finala. Šteta… 