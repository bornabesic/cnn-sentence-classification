Foto: Getty Images/Guliver Image OTKAD JE Ajax zadnji put bio u nekom europskom finalu nogomet se promijenio do neprepoznatljivosti. U neke od najvećih europskih klubova ušle su milijarde s istoka, igrače se plaća suludim ciframa i brojni klubovi su se putem pogubili u borbi sa zahtjevima i standardima modernog nogometa.  Ajax i Manchester United su, po tom pitanju, dva potpuno različita svijeta. Nizozemci nijednog trenutka u zadnjih dvadesetak godina nisu odstupili od svoje filozofije, dok je Manchester United pomalo izgubio kompas odlaskom Sira Alexa Fergusona. Iako je i legendarni trener imao nekoliko teških promašaja (Veron, Kleberson, Anderson) s igračima za koje je dao velik novac, danas bi mu se teško dogodilo da u tri godine na pojačanja potroši 525 milijuna eura i osvoji samo jedan FA Cup i jedan Carling kup.    Uopće nema sumnje da su Di Maria, Martial i Pogba vrhunski igrači, no nijedan od njih, barem zasad, nije opravdao enormni novac koji je za njih plaćen. Di Maria je za 75 milijuna eura isporučio četiri gola i 12 asistencija, Martial je za 60 milijuna eura odradio 25 golova i 17 asistencija u dvije sezone, a Pogba je za rekordnih 105 milijuna Unitedu donio osam golova i šest asistencija. Istina, ne može se sve gledati samo kroz sirove brojke. I Martial i Pogba su jako mladi igrači, no činjenica je da nisu ostvarili ni izbliza ono što se od njih opravdano očekivalo. Da ne spominjemo Schneiderlina (35 milijuna), Depaya (34 milijuna), Shawa (38 milijuna)...  Najveći transferi Manchester Uniteda u povijesti:  1. Paul Pogba (Juventus) - 105 milijuna eura 2. Angel Di Maria (Real Madrid) - 75 milijuna eura 3. Anthony Martial (Monaco) - 60 milijuna eura 4. Rio Ferdinand (Leeds) - 46 milijuna eura 5. Juan Mata (Chelsea) - 45 milijuna eura 6. Juan Sebastian Veron (Lazio) - 42,6 milijuna eura 7. Henrikh Mkhitaryan (Borussia D.) - 42 milijuna eura 8. Dimitar Berbatov (Tottenham) - 38 milijuna eura 9. Eric Bailly (Villarreal) - 38 milijuna eura 10. Luke Shaw (Southampton) 37,5 milijuna eura  I dok je Manchester sumanuto trošio u zadnje tri godine, Ajaxov najveći transfer u zadnje tri godine bio je David Neres, kojeg su Nizozemci u siječnju ove godine Sao Paulu platili 12 milijuna eura. Vjerovali ili ne, Ajax je na svojih deset najvećih transfera u povijesti, kad se uračuna inflacija, potrošio manje novca nego Untied na Pogbu, a nizozemski velikan od kraja 2. svjetskog rata nije potrošio novca kao Englezi u zadnje tri sezone.  Najveći Ajaxovi transferi u povijesti:  1. Miralem Sulejmani (Heerenveen) - 16,3 milijuna eura 2. David Neres (Sao Paulo) - 12 milijuna eura 3. Hakim Ziyech (Twente) - 11 milijuna eura 4. Klaas-Jan Huntelaar (Heerenveen) - 9 milijuna eura 5. Nikolaos Machlas (Vitesse) - 8,5 milijuna eura 6. Demy de Zeeuw (AZ Alkmaar) - 8 milijuna eura 7. Albert Luque (Newcastle) - 8 milijuna eura 8. Giorgi Kinladze (Manchester City) - 8 milijuna eura 9. Zlatan Ibrahimović (Malmö FF)  - 7,8 milijuna eura 10. Luis Suarez (Groningen) - 7,5 milijuna eura  Iako je Manchester United u tom periodu osvojio dvije Lige prvaka, a Ajax jednu, nizozemski klub uvijek se držao svoje politike potrage za talentima. Godinama su lutali, no u zadnje tri godine složili su sjajnu momčad od igrača iz vlastitog pogona i pametnim kupnjama. Isprsili su se jedino za Davida Neresa, od kojeg se prava eksplozija očekuje tek sljedeće sezone, i Hakima Ziyecha, koji je višestruko opravdao 11 milijuna eura koliko je Ajax platio Twenteu. Fantastični Marokanac je došao prošloga ljeta, a već je u 45 utakmica upisao 12 golova i čak 20 asistencija.  Istina, ne može se uspoređivati nizozemsku ligu s novcem koji se vrti u Premiershipu, ali Ajax je, ako baš hoćete, po rezultatima veći klub od Uniteda. "Crveni vragovi" su uz Chelsea i Manchester City klub koji najviše troši na transfere na svijetu. Od 2010. do 2016. godine potrošili su, primjerice, 140 milijuna više od Barcelone i čak 170 više od Reala. Chelsea je u tom periodu osvojio tri naslova prvaka i Ligu prvaka, da o Barceloni i Realu ne pričamo. United je spiskao više od španjolskih divova, a četvrtu sezonu zaredom završio je prvenstvo izvan tri najbolje engleske momčadi, a putem je promijenio tri trenera.  Gross spend 2010-16 Create bar charts Zato ćemo u srijedu u Stockholmu gledati sudar svjetova. Jednog velikana koji se nakon 21 godinu vraća na europsku scenu zahvaljujući pametnoj klupskoj strategiji i drugog koji je s nje zadnjih godina ispao isključivo zahvaljujući vlastitoj pogrešnoj politici. Naslov pobjednika Europske lige bio bi velika nagrada Ajaxu, a poraz veliki šamar Unitedu.  No, bit će bolje sljedeće sezone. Na radaru Old Trafforda odavno su Griezmann, James, Mbappe...