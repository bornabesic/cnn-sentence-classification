MEĐUNARODNI arbitražni sud (CAS) u cijelosti je odbio žalbu hrvatske maratonke Lise Christine Nemec koja ostaje suspendirana još dvije i pol godine zbog pada na dopinškom testiranju. "Vijeće Međunarodnog arbitražnog suda (CAS) u cijelosti je odbilo žalbu sportašice Lise Christine Nemec podnesenu 18. veljače 2016. godine te je u cijelosti potvrđena odluka Stegovnog vijeća HZTA-e donesena 1. veljače 2016. godine. Da podsjetimo, 6. listopada 2015. godine HZTA je proveo dopinško testiranje sportašice izvan natjecanja u Zagrebu. U urinu sportašice utvrđeno je prisustvo zabranjene tvari rekombinantnog eritropoetina (kategorija S2.1. agonisti eritropoetinskih receptora). Lise Christine Nemec prekršila je odredbu 2.1 Pravilnika za borbu protiv dopinga HZTA. Stegovno vijeće HZTA-e izreklo joj je razdoblje nepodobnosti u trajanju od 4 (četiri) godine, koje se računa od 29. listopada 2015. do 28. listopada 2019. godine", izvijestila je HZTA.