I dok Novak Đoković sa zadovoljstvom prihvaća pozivnicu srpskoga izbornika, svoga prijatelja Zimonjića, i igrat će za reprezentaciju protiv Rusije u Nišu sljedeći mjesec, dok Rafaelu Nadalu ne smeta produženo ljeto u Australiji i rado dolazi u Osijek igrati protiv Hrvatske, naši mušketiri, Čilić, Ćorić i Dodig, uzimaju predah od nastupa za nacionalnu momčad. Jučer su bili korak do svjetskog naslova, a sada će se Španjolcima predati “bez borbe”. I umjesto da krenu u novi pohod na Davisov kup, dečki će tek u rujnu igrati za Hrvatsku za ostanak u Svjetskoj skupini. Ako ne budu umorni. Toliko o kultu reprezentacije... – Žao mi je zbog organizatora u Osijeku što ćemo protiv Španjolaca igrati praktički s drugom momčadi. Tako ćemo omogućiti Španjolcima da se lako prošetaju do pobjede – kaže proslavljeni izbornik Nikola Pilić. Tvrdi da nije pretjerano iznenađen takvim raspletom. – Čim je Čilić iznio svoje dvojbe glede nastupa, odmah mu se priključio i Dodig, dok je kod Ćorića prevladalo razočaranje jer nije bio uvršten u sastav protiv Argentinaca. A trebao je biti, jer ipak nam je donio dvije pobjede pri rezultatu 2-2. Šteta što u Osijeku nećemo igrati u najjačemu sastavu, držim da se ipak trebao napraviti nekakav kompromis kako bi reprezentacija ostala na okupu. Mi protiv Španjolaca (Nadal, Bautista, Ferrer, nap. a.) možda ne bismo bili favoriti i možda i ne bismo pobijedili, ali bismo barem bili čvrsti i pružili bismo jak otpor – naglašava Pilić. Posebno se osvrnuo na Bornu Ćorića. – Za Ćorićev imidž bilo bi značajno da nastupi pred domaćom publikom. Veliko tenisko ime stvara se i nastupima za reprezentaciju – zaključio je Pilić. Tako će Hrvatska praktički bez borbe, isključivo voljom svojih reprezentativaca, odustati od borbe za svjetski naslov. To je otprilike kao da Modrić, Rakitić i Mandžukić sljedeće godine uoči Svjetskog prvenstva zamole izbornika Čačića da ih poštedi napora u Rusiji kako bi se odmorili za klupske pripreme. A znate li gdje će za vrijeme ogleda Hrvata i Španjolaca u Osijeku (3. do 5. veljače) biti Marin Čilić i Borna Ćorić? Pratit će tu bitku zavaljeni u naslonjače u Montpellieru gdje 6. veljače počinje ATP turnir pod nazivom Open Sud de France. Obojici naših igrača bit će to prvi nastupi nakon neslavnoga ljeta u Australiji. I bila bi ogromna šteta da u Montpellier dođu umorni...