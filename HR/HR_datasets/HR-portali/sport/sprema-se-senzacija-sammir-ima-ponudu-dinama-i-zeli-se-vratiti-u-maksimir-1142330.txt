Pitate li se gdje je ovih dana, u jeku siječanjskoga prijelaznog roka, bivši hrvatski reprezentativac Jorge Sammir (29), i čiji je on uopće igrač nakon što je njegov klub Hangzhou Greentown ispao iz kineske prve lige? Službeno: Sammir je igrač pod ugovorom s kineskim Sunningom do kraja kalendarske 2017. godine, no, kako doznajemo od njegovih zagrebačkih prijatelja, u tijeku je akcija da se ugovor razvrgne i to na štetu – igrača. Naime, Sammiru bliske osobe tvrde da se brazilski čarobnjak iz Itabune pomalo zasitio kineskog nogometa i da ga je ove zime počela hvatati nostalgija za – Zagrebom. Čeka se nagodba s Kinezima – Da, Sammir ima ponudu Dinama! – otkriva naš izvor informaciju s prizvukom senzacionalizma i dodaje: – I ozbiljno je razmatra, dapače, bio bi voljan vratiti se u Dinamo, pod uvjetom da se nagodi s Kinezima, kojima bi bio spreman oprostiti posljednju godinu ugovora. Zar će se odreći tolikih milijuna (u Sunningu mu je navodno bilo zajamčeno 6,5 milijuna eura godišnje, nap. a.) za povratak u klub iz kojega je otišao gotovo pa ogorčen? – Zasitio se života u Kini, u kojoj nema tako jak sportski motiv kao u Dinamu. Privlači ga Mamićev projekt: borba za naslov prvaka, pa i novi pokušaj u Ligi prvaka. Iako je u Kini i te kako dobro zaradio, u Dinamu bi bio opet bio najbolje plaćeni igrač. Usto, osjeća da nikada nije bio spremniji i u boljoj formi – dodaje naš izvor tvrdeći da je Dinamov posao snova sve bliži realizaciji, ali i da nepredvidivi Kinezi još nisu dali zeleno svjetlo. On je Mr. Champion Dakle, sve se može okrenuti u jednome danu i rasprsnuti kao mjehur od sapunice. Kao što se dogodilo i s Eduardom da Silvom, kojega su donedavno svi već vidjeli u Maksimiru. Sammir ponovno u Dinamu! Zvuči gotovo bajkovito da bi plavi ove zime mogli dobiti takvo megapojačanje, s kojim bi im odmah rapidno na kladionicama narasli izgledi za osvajanje naslova. Jer, Sammir zapravo i jest Dinamov “Mr. Champion”, čovjek s čak osam naslova prvaka i najtalentiraniji nogometaš kojega je Mamić dosad doveo. Naravno, i najproblematičnijeg ponašanja, iako nas svi uvjeravaju da je ta faza Sammirova života prošlost. Popularni Mamićev Filho posljednju je utakmicu za Dinamo odigrao 7. studenog 2013. godine u Eindhovenu, protiv PSV-a u Europskoj ligi, a nakon nje trener Zoran Mamić udaljio ga je iz momčadi.      