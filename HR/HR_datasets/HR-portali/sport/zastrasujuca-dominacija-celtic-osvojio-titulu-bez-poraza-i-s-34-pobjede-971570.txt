TREBAT će dobro proučiti sportske almanahe i prokopati arhive kako bi se otkrilo koja je momčad zadnji put ovako dominantno osvojila naslov nacionalnog prvaka. Našao bi se sličan uspjeh možda u bespućima Afrike ili nekim ezgotičnijim europskim ligama poput Litve, Andore ili Gibraltara. No, ne pamtimo kad je neku iole ozbiljniju europsku ligu netko osvojio s omjerom 34-4-0. Upravo to je danas uspjelo nogometašima Celtica, koji su odavno osigurali naslov prvaka. Momčad Brendana Rodgersa je pobjedom protiv Heartsa 2:0 u zadnjem kolu napravilo ono što je zadnji put u Škotskoj ostvario Rangers 1899. godine. Iako nije imao ozbiljnu konkurenciju u prvenstvu ove sezone, Celtic je ipak ostvario nevjerojatan rezultat. Bhoysi su dobili 27 od prvih 28 utakmica i "kiksali" su tek pred kraj sezone. Jedini koji su im oteli po bod bili su Inverness, Rangers, Partick i Ross County. Najbolji strijelci momčadi bili su Scott Sinclair s 21 i Moussa Dembele sa 17 golova, no Francuz je apsolutno najbolji Celticov ovosezonski igrač s čak 35 golova u svim natjecanjima. Ovo je Bhoysima šesti uzastopni, a 48. naslov prvaka Škotske u povijesti. Rangersi su i dalje rekorderi s čak 54 titule. Rezultati by SofaScore