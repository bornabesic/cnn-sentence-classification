Autobus s otvorenim krovom stiže do fontane gdje je kip rimske božice, Sergio Ramos stavlja oko nje Realovu zastavu... Deja vu? Ne. Kultna Plaza de Cibeles gori i večeras kao što je gorjela prije točno godinu dana. To je tradicija, ali slavlje Realovih uspjeha na Plazi de Cibeles ne ide tako daleko u prošlost. Španjolska je razbila Dansku 5-1 na Svjetskom prvenstvu 1986. godine u Meksiku, a Realov velikan Emilio Butragueno zabio je četiri gola. Nakon utakmice desetak navijača spontano se okupilo na trgu, neki od njih popeli su se na kip božice, drugi su se okupali u fontani kako bi proslavili španjolsku pobjedu i Butraguenov poker golova. I tako je krenulo. Svaki Realov uspjeh navijači su slavili na trgu, a rimska božica mijenjala je dresove i zastave godinu za godinom. Modrića i društvo stotine tisuća navijača dočekalo je na ulicama Madrida, na Plazu de Cibeles stigli su oko 20 sati. Bit će to nastavak slavlja od sinoć kad je tisuće navijača okupiralo trg. Samo 200 metara dalje od fontane Cibelse, na trgu rimskog boga Neptuna gdje Atletico slavi svoje pobjede nije bilo nikoga. Tek pokoji navijač Reala koji se fotografirao na "neprijateljskom teritoriju", dok je s Plaze di Cibeles odzvanjalo skandiranje u čast Reala i protiv gradskog rivala Atletica, Diega Simeonea i vječnog im neprijatelja Gerarda Piquea. Nakon Plaze de Cibeles igrači Reala otišli su prema Santiago Bernabeuu koji je bio krcat! Tisuće navijača ostalo je ispred stadiona koji bi, da ima i kapacitet 150.000 bio pun do vrha! Pogledajte impresivne scene sa stadiona.