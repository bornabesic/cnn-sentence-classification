Ivan Pešić, hrvatski reprezentativni rukometni vratar, potpisao je novi dvogodišnji ugovor s Meškovom iz Bresta. Lani je htio otići, imao je na stolu nekoliko dobrih ponuda iz Njemačke, ali odlučio je ostati. – Ne volim puno razmišljati. Ponudili su mi ugovor i odmah sam potpisao. Nije mi se dalo čekati druge klubove – istaknuo je Pešić. Na ulicama ni papirića U Brestu vam nije loše? – Netko će misliti da je Brest selo, ali nije tako. Gradić je izuzetno lijep, miran, čist. Na ulicama nećete naći ni komadić papira. Jako su uredni što se toga tiče. Malo me podsjeća na Zagreb, ali puno je manji (op. a. – 300.000 stanovnika). Jedini mu je nedostatak što je daleko od svega. Mislite na putovanja? – Da. Primjerice na sve utakmice domaće lige idemo autobusom. Jer, osim Minska, nijedan drugi grad nema aerodrom. Bilo je putovanja do 800 kilometara u jednom smjeru. Barem ste na utakmice Lige prvaka i SEHA lige putovali čarterom s obzirom na to da Brest ima manji aerodrom? – To je bilo samo u nekoliko slučajeva. Više puta morali smo prvo autobusom do aerodroma u Minsku, a onda dalje. Nekad nam je put znao potrajati cijeli dan. Gdje živite u Brestu? – Našao sam jedan prilično velik stan u samom središtu grada. U mojem prijašnjem stanu sad je Ljubo Vukić. Volim da mi je sve blizu. Kad mi se šeće, šećem se, kad želim nešto pojesti, odem do prvog restorana, kada želim u kupnju, dućan je blizu. Jedino je dvorana malo dalje? – To je najmanji problem. Ovdje automobilom svugdje brzo dođete. Meni do dvorane treba desetak minuta vožnje. A ni taksi nije skup. Za vožnju od šest-sedam kilometara platit ćete oko pet eura. Brest ima i lijep nogometni stadion? – Lijep je, ali ga mrzim. Na tom stadionu uvijek počinjemo pripreme na ljeto. A tamo samo trčimo, trčimo i trčimo. Bio sam jako sretan što sam prošlog ljeta propustio tu “zabavu” jer sam se s reprezentacijom pripremao za Igre u Brazilu. Ovog mi ljeta ne gine trčanje. Lino Červar novi je izbornik, prvo okupljanje imat će u svibnju. Nadate li se pozivu? – Zašto se ne bih nadao? Mislim da sam u dobroj formi. Puno je vratara koji razmišljaju kao i ja pa ćemo vidjeti što će Lino odlučiti. Tvrđava, jezero i šetnica Što biste preporučili turistu koji navrati u grad? – Svakako odlazak na tvrđavu koja se našla među prvima na udaru kad su Nijemci napali bivši SSSR. Sovjeti su pružali žestok otpor mjesec dana, a onda je tvrđava pala zbog iscrpljenosti vojnika i nestašice vode. Svi vojnici koji su branili tvrđavu poginuli su. Danas je tvrđava muzej koji treba vidjeti. Treba otići i na obližnje jezero uz koje je nekoliko lijepih restorana. Tu je i lijepo uređena šetnica u središtu grada. >>PPD protiv Meškova igra za broncu, ali i izlazak iz krize