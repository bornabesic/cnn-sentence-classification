Branitelj prošlogodišnjeg naslova osvojenog u Roland Garrosu, srbijanski tenisač Novak Đoković, trebao je tri sata i 18 minuta za preokret i pobjedu nad Argentincem Diegom Schwartzmanom u pet setova 5-7, 6-3, 3-6, 6-1, 6-1. Đokoković je u prvom setu propustio vodstvo 4-1, a kad je Schwartzman osvojio i treći set za vodstvo 2-1, činilo se da je spreman za senzacionalnu pobjedu. No, do kraja meča drugi tenisač svijeta je zaigrao bolje i svom suparniku prepustio svega dva gema. Argentinac je u posljednja dva seta samo jednom uspio zadržati servis. Đoković će u osmini finala igrati protiv pobjednika dvoboja Francuza Lucasa Pouillea i Španjolca Albert Ramos-Vinolasa. Rafael Nadal je status prvog favorita turnira u petak potvrdio svojom najuvjerljivijom pobjedom u Roland Garrosu, u kojoj je Gruzijcu Nikolozu Basilašviliju prepustio svega jedan gem i svladao ga za 90 minuta. Nadal će za mjesto u četvrtfinalu igrati protiv sunarodnjaka Roberta Bautiste Aguta. Najbolji hrvatski tenisač Marin Čilić i Španjolac Feliciano Lopez igrat će prvi meč subotnjeg programa na terenu Suzanne Lenglen od 11 sati, a pobjednik tog dvoboja probit će se u osminu finala Roland Garrosa, drugog Grand Slam turnira sezone, dok će Petra Martić protiv Anastasije Sevastove igrati posljednji, četvrti meč programa na istom terenu. U dvoboj sa Lopezom naš najbolji tenisač ulazi s prednošću 4-2 u međusobnim dvobojima, a kao pobjednik je izašao u posljednja tri navrata kad su se sastali. Španjolac je obje pobjede nad Čilićem ostvario na zemljanoj podlozi, 2006. u švicarskom Gstaadu i 2010. u Rimu. Ovo će im biti prvi meč na Grand Slam turnirima i prvi na tri dobivena seta. Pobjednik tog dvoboja će u osmini finala igrati protiv boljeg iz meča Britanca Kylea Edmunda i Južnoafrikanca Kevina Andersona. Petra Martić će protiv Anastasije Sevastove igrati prvi put. Bude li 290. tenisačica svijeta bila bolja od 19. igračice s pojedinačne WTA ljestvice, u osmini finala čekala bi ju pobjednica meča Ukrajinke Jeline Svitoline i Poljakinje Magde Linette. Hrvatski tenisač Ivan Dodig plasirao se u 3. kolo muških parova i 2. kolo mješovitih parova u Roland Garrosu, on je u susretu 2. kola muških parova sa Španjolcem Marcelom Granollersom uvjerljivo svladao Tunižanina Maleka Jaziria i Talijana Andreasa Seppija sa 6-1, 6-2, dok je u dvoboju 1. kola mješovitih parova s Indijom Saniom Mirzom nadvisio hrvatsku kombinaciju koju su činili Daria Jurak i Mate Pavić sa 7-5, 6-3. Dodig i Granollers, koji su postavljeni za sedme nositelje u Parizu, u 3. kolu će igrati protiv Nizozemca Jean-Juliena Rojera i Rumunja Horije Tecaua. S Mirzom je Dodig postavljen za drugog nositelja turnira mješovitih parova, a u 2. kolu suparnici će im biti Ukrajinka Elina Svitolina i Novozelanđanin Artem Sitak. Ostali hrvatski predstavnici u konkurenciji parova svoj su nastup okončali u 2. kolu. U konkurenciji ženskih parova imali smo tri predstavnice, Jurak je s Australkom Anastazijom Rodionovom izgubila od Japanke Nao Hibino i Poljakinje Alicje Rosolske sa 7-6 (4), 3-6, 3-6, Ana Konjuh i Poljakinja Magda Linette su izgubile odČehinja Lucie Hradecke i Katerine Siniakove sa 0-6, 6-4, 2-6, dok su Mirjana Lučić-Baroni i Njemica Andrea Petković predale susret Australki Dariji Gavrilovoj i Ruskinji Anastaziji Pavljučenkovoj nakon što su dobile prvi set sa 6-2. Lučić-Baroni se još nakon ispadanja u pojedinačnoj konkurenciji u nedjelju žalila na ozljede ramena i lista. Nikola Mektić je s Australkom Anastazijom Rodionovom izgubio u 1. kolu od Španjolke Marije Jose Martinez Sanchez i Brazilca Marcela Demolinera sa 2-6, 5-7.  RG, tenisači - 3. kolo Miloš Raonić (Kan/5) - Guillermo Garcia-Lopez (Špa) 6-1, 1-0, predaja Pablo Carreno-Busta (Špa/20) - Grigor Dimitrov (Bug/11) 7-5, 6-3, 6-4 Roberto Bautista Agut (Špa/17) - Jiri Vesely (Češ) 6-3, 6-4, 6-3 Horacio Zeballos (Arg) - David Goffin (Bel/10) 4-5, predaja Rafael Nadal (Špa/4) - Nikoloz Basilašvili (Gru) 6-0, 6-1, 6-0 Dominic Thiem (Aut/6) - Steve Johnson (SAD/25) 6-1, 7-6 (4), 6-3 Novak Đoković (Srb/2) - Diego Schwartzman (Arg) 5-7, 6-3, 3-6, 6-1, 6-1 RG, tenisačice - 3. kolo Jelena Ostapenko (Lat) - Lesia Curenko (Ukr) 6-1, 6-4 Samantha Stosur (Aus/23) - Bethanie Mattek-Sands (SAD) 6-2, 6-2 Garbine Muguruza Blanco (Špa/4) - Julia Putinceva (Kaz/27) 7-5, 6-2 Kristina Mladenović (Fra/13) - Shelby Rogers (SAD) 7-5, 4-6, 8-6