UNATOČ tome što ima momčad koja vrijedi 465,4 milijuna eura, PSG je ove sezone osvojio tek Liga kup Francuske i čeka ga finale Kupa 27. svibnja protiv Angersa. Ekipa Unaija Emeryja ispala je od Barcelone u osmini finala Lige prvaka, iako je slavila u prvom susretu 4:0 (u uzvratu je izgubila 6:1), dok je u prvenstvu ostala iza Monaca koji je već osvojio naslov prvaka. Zato se klub iz Pariza želi pojačati za sljedeću sezonu. Iako nije imao problem s napadom, u kojem je samo sjajni Edinson Cavani zabio 49 golova u 48 utakmica, PSG ipak želi dovesti još jednog bombardera.  Na listi želja su imena Alexisa Sancheza iz Arsenala i Pierre-Emericka Aubameyanga iz Borussije Dortmund. Čileancu ističe ugovor s Topnicima 30. lipnja 2018. i trenutačno vrijedi 65 milijuna eura, dok kapetan Gabona surađuje s njemačkim klubom do 30. lipnja 2020. i vrijedi također 65 milijuna eura. Zato je francuske novinare zanimalo što o potencijalnim pojačanjima misli najbolji strijelac momčadi. "Neću reći da su nam prijeko potrebni jer su moji sadašnji suigrači najbolji na svijetu i tako razmišljamo svi u svlačionici. Međutim, riječ je o dvojici fantastičnih igrača. Ako postanu igrači PSG-a sigurno ćemo ih dočekati raširenih ruku i dobrodošli su u momčad", poručio je Cavani. Međutim, Urugvajac bi u slučaju dolaska barem jednog od tih napadača mogao napustiti PSG, iako ima ugovor do 2020. godine, a često se spominje mogući povratak u Napoli, gdje je također fantastično igrao od 2010. do 2013. i zabio 104 gola u 138 utakmica, uz 18 asistencija. Za PSG igra od 2013., a dosad je postigao 130 pogodaka u 196 susreta te 20 asistencija.