Nogometaši Dinama otputovali su jutros u Tursku na drugi dio priprema uoči nastavka prvenstva. Modri će brusiti formu za proljetni dio HNL-a u kojem će pokušati dostići vodeću Rijeku. Trener Ivajlo Petev uvjeren je da će uigrati momčad koja će se do kraja boriti za titulu. - Idemo na drugi dio priprema, odigrat ćemo pet pripremnih utakmica. Ono što imamo u planu moramo odraditi što bolje. Prvim dijelom priprema sam vrlo zadovoljan te se nadam da će drugi dio biti još bolji, kazao je Petev. S momčadi je otputovao i Sammir koji je sinoć stigao u Zagreb te u zračnoj luci potpisao ugovor. - Sammir i naši reprezentativci koji su bili u Kini trenirat će po individualnom programu rada nekoliko dana jer nisu odradili s ostatkom momčadi prvi dio priprema.  Trener Dinamo bio je brutalno iskren kada je govorio o razlozima zbog kojih Juniora Fernandesa, do dolaska Sammira najplaćenijeg igrača, nije poveo na pripreme. - Goncalo također neće ići s nama jer po mom mišljenju još nije spreman za rad s loptom te će trenirati u drugoj momčadi. Glede Fernandesa, otkad sam došao u klub, nije pokazao mnogo, gotovo ništa. Mene ne zanimaju prošle zasluge u momčadi, u nogometu nema prošlost, već samo danas i sutra.  Soudani će se momčadi priključiti nakon završetka Afričkog Kupa nacija, a na put u Tursku otišli su: Livaković, Zagorac, Mikulić, Stojanović, Matel, Sigali, Benković, Lešković, Schildenfeld, Perić, Pivarić, Sosa, Antolić, Moro, Ćorić, Gojak, Fiolić, Knežević, Machado, Sammir, Pavičić, Olmo, Karimi, Henriquez, Hodžić, Šitum. 