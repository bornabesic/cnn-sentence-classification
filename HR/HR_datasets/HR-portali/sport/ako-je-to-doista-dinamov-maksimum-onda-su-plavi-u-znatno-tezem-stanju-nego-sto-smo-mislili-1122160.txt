Jedna je Dinamova gruba pogreška bila dostatna Sevilli da neokrznuta prođe kroz Zagreb i 1:0 (1:0) pobjedom upiše i drugu pobjedu u tri kola u skupini H Lige prvaka. Pogodak odluke postigao je Samir Nasri u 37. minuti, iskoristivši brzi protunapad i dodavanje Mariana, nakon Benkovićeva naivnog spašavanja “auta” ispred Sevillina 16-erca. Loptu su, naime, uzeli gosti, na toj je pogrešci niknuo protunapad kojeg je povukao Vazquez, plavi su izgubili raspored i pojedinačna klasa Sevillinih igrača lako je to znala kazniti... Nakon “porcije” protiv Juventusa i Lyona, ovih je 0:1 u Maksimiru dočekano s prigušenim zadovoljstvom. Posebno nakon što smo vidjeli sastav kojeg je trener Ivajlo Petev sučelio Andalužanima – na klupi su ostali Henriquez, Jonas i Ćorić, a u svečanu su ložu preselili umorni Pivarić i Machado! Drugi najmlađi u povijesti K tome, već u 15. minuti, igru je, zbog ozljede koljena, morao napustiti kapetan Antolić (sumnja se na menisk), pa su tako u veznom redu nastupili “klinci” Knežević, Pavičić i Fiolić! Zanimljivo, ovo je bila druga najmlađa startna postava plavih u Ligi prvaka, s prosjekom mladosti 23.7 godina! Najmlađi je Dinamo igrao protiv Lyona (1:7), bio je star tek 22.4 godine... No, Liga prvaka nije natjecanje u mladosti, nego u kvaliteti, a ovakav Dinamo nije mogao ništa više nego pokušati parirati favoriziranom gostu... – Ideja je bila zatvoriti Sevilli prostor i usporiti im ritam. Uspjeli smo u 90 posto naših nakana, dečki su taktički to dobro odradili, svaka im čast, šteta samo zbog one pogreške koja nas je stajala gola. Imali smo i mi neke prilike, nismo ih zabili i ovo je možda bio i naš maksimum u ovome stanju – rekao je trener plavih. Uh... Ako je to doista bio Dinamov maksimum, onda su plavi u znatno težem stanju nego što smo mogli i pomisliti! Više od sat vremena, naime, bila je to plava “neslana juha”, nešto nejestivo, bez okusa, boje i mirisa. Jedino se usamljeni Fernandes tukao s gostujućom obranom, samo je on pokušavao nešto napraviti, odigravši jednu od najboljih utakmica u plavom dresu! I šteta je što nije imao adekvatnu pomoć, Soudani mu je gdjekad pritrčao, priključivali su se i braniči Sosa i Stojanović, ali vezni je red zaboravio na suparnička vrata. Pa smo gledali laganu “viktoriju” u Livakovićevu smjeru i nekoliko Sevillinih neiskorištenih zgoda, posebno se istaknuo Vietto “sivonjićevskim” promašajem u 59. minuti... A španjolske je ¨novinare zanimalo bi li ovakvom igrom Sevilla mogla parirati Realu, Barceloni Atleticu? – Iz dana u dan izgledamo sve bolje, iako u dvobojima s jačim suparnicima moramo biti bolji, moramo biti efikasniji – rekao je Sevillin trener, Jorge Sampaoli, kojeg smo upitali je li možda u svom tradicionalnom stalnom hodanju ispred klupe napravio veću kilometražu od nekih svojih igrača? – Ha, ha... Morao sam potrošiti neke kalorije viška – zadovoljno je odgovorio Argentinac. Fiolić dobio prednost Sampaoli je, eto, mogao biti zadovoljan bodovima, ali Petev nije baš imao razloga za zadovoljstvo, kao ni promrzla i pokisla zagrebačka publika, koja nije navikla gledati svoj Dinamo u ovakvom, sivom izdanju. Bez strasti, bez ozbiljnijeg prekršaja, bez želje i volje da se ugrozi Rico. Tko zna, da je Dinamo bio opasniji, možda bi i Sevilla ubacila u brzinu više! Ali, s ovakvom se Sevillom definitivno dalo igrati i trebalo joj je ranije zaprijetiti... Primjerice, uvođenjem Ćorića! Gdje je nestao plavi dragulj, čije su poteze španjolski satelitski tv-programi vrtjeli večer uoči okršaja Dinama i Seville? – Kad je Antolić izlazio, dvojio sam između Ćorića i Fiolića. I odlučio se za Fiolića – kaže Petev. Valjda ga u subotu doma protiv Cibalije neće opet ostaviti na hlađenju... 