Medeni mjesec završio je – velikom krizom! Prvi mjeseci suživota i upoznavanja navika dvaju partnera, iako su otprije jako dobro znali za nesavršenosti onoga drugog, prošli su fazu od početne euforije do razočaranja i suočavanja s, očito, nerealnim očekivanjima. Manchester United besciljno je lutao otkako se umirovio Sir Alex Ferguson. Između ljeta 2013. i ljeta 2015. potrošeno je malo manje od pola milijarde eura na pojačanja koja su se isplatila sa samo tri trofeja, i to ona utješna – Charity Shieldom i FA kupom. U te tri sezone United nijednom nije bio ni blizu borbi za naslov i samo jednom izborio je nastup u Ligi prvaka. Premalo za klub takvog statusa i financijske moći. A dali su mu 185 mil. eura I zato je José Mourinho na Old Traffordu dočekan kao spasitelj, kao netko tko će iz kolektivne memorije navijača Manchester Uniteda preko noći obrisati sve one tužne godine loših procjena i rasprodaje velike ostavštine Alexa Fergusona pod Davidom Moyesom i Louisom van Gaalom. Ljeto 2016. na Old Traffordu bilo je spektakularno, stigao je Special One, čovjek kojeg su navijači zazivali od prvog dana nakon što je napustio Chelsea, potrošeno je 185 milijuna eura za nastavak rekonstrukcije momčadi, doveden je Zlatan Ibrahimović, isplaćen svjetski rekord za Paula Pogbu, već u prvoj utakmici sezone osvojen je i prvi trofej (Charity Shield)... Ali samo mjesec i pol kasnije euforija je splasnula. Tri vezana poraza – od Cityja u manchesterskom derbiju, Feyenoorda u europskoj ligi, a potom i Watforda, i to prvog poslije 30 godina – otvorila su Pandorinu kutiju. Dogodilo se ono čega su se šefovi na Old Traffordu pribojavali i zbog čega je ideja Portugalčeva angažiranja imala jaku oporbu – pogotovo među klupskim legendama počevši od Sir Bobbyja Charltona čiji se stav cijeni – José Mourinho nije se prilagodio, ostao je José Mourinho. Čovjek koji probleme, umjesto na Fergusonov način, “fenom” u četiri zida svlačionice, rješava javno, a javna kritika u klubu poput Manchester Uniteda nije dobrodošla. I uprava i svlačionica zabrinute su zbog Mourinhovih ispada. Ionako nisu blagonaklono gledali na precrtavanje Schweinsteigera, ignoriranje Darmiana, Schneiderlina i Depaya (igrače koje je prošlo ljeto Van Gaal ukupno platio 97 milijuna eura!?), ali javno optuživanje Lukea Shawa za poraz od Watforda zabrinulo je čelnike kluba. Déjà vu! Svaki put kada kola krenu nizbrdo, Mourinho ne može kontrolirati svoju nervozu, krivi sve od sudaca do “petokolonaša” u vlastitoj svlačionici. Krivi su svi, najmanje on. Tako je bilo u Chelseaju, tako je bilo u madridskom Realu, a zabrinjavajuće je što se ponavlja u Unitedu već na početku njegove ere. Mourinho je nervozan jer je momčad zadržala gubitnički mentalitet koji su stvorili njegovi prethodnici, vjeruje da “mamurluk” poslije Van Gaalovih metoda još utječe na svlačionicu. Istina, nitko nije ni rekao kako će na početku nove ere Manchester Uniteda sve ići lako i glatko, uostalom i Alex Ferguson je prvi trofej osvojio tek tri godine nakon dolaska na Old Trafford pa ni to ne zabrinjava koliko strah da je magija Special Onea nestala, da je pronađen kriptonit za njegovu igru. Tabloidi likuju, Special One (Posebni) postao je Special once (Nekoć posebni). Tri poraza u nizu u jednoj sezoni Jose Mourinho doživio je samo jednom u karijeri, i to na njezinim počecima kao trener Porta 2001./2002. Mourinho se očito nalazi u krizi, prošla sezona u Chelseaju njegova je najgora u karijeri, a ni šest mjeseci stanke nije prekinulo tu seriju. U posljednje 34 utakmice doživio je čak 16 poraza, a prošli mu je put za tolik broj neuspjeha bilo potrebno 111 utakmica! Čak 99% protiv Rooneya Za Mourinha navijači još imaju razumijevanja, ali ne i za igrače, počevši od skupo plaćenog i preplaćenog Paula Pogbe od kojega se, kao najskupljeg nogometaša u povijesti, očekivao trenutačan utjecaj na igru Manchester Uniteda, no zasad je njegov učinak – nula! Navijači su leđa okrenuli i dojučerašnjem idolu Wayneu Rooneyu kojemu je ovo možda i posljednja sezona na Old Traffordu jer zov milijuna iz SAD-a postao je sve primamljiviji. U nedavnoj anketi čak 99 posto navijača Uniteda izjasnilo se da kapetanu Wayneu Rooneyu, kojemu nedostaju još samo četiri gola da postane najbolji strijelac u klupskoj povijesti, nije mjesto u prvih 11. Cijeli tekst čitajte u Maxu. 