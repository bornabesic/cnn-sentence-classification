RIJEKA - HAJDUK u subotu, od 17 sati, u 33. kolu HNL-a, igraju jedan od najvažnijih jadranskih derbija. Četiri kola prije kraja Rijeka je na vrhu tablice s pet bodova više od Dinama, jedinog konkurenta za naslov. Ali Riječani su neočekivanim porazom kod Lokomotive u prošlom kolu gotovo prepolovili činilo se nedostižnih osam bodova prednosti i sada poljuljani čekaju Hajduk. Bili i kada nisu u formi, posebno su napaljeni na jadranske rivale. Prije dva mjeseca Rijeka koja je bila u naletu, jedva je izvukla bod na Poljudu (1:1), a Hajduk sada na Rujevicu dolazi preporođen i u strašnoj seriji, na valu pobjeda kod Dinama i nad Osijekom u prošlom kolu, pa Rijeci susret s velikim rivalom dolazi u najtežem trenutku. Olakšavaju joj ga i pomažu joj navijači, a s obzirom na to da Armada danas slavi 30. rođendan, veliki derbi, k tome ključan u lovu na prvi naslov u povijesti, klub i navijači obilježit će na poseban način. Igrači Rijeke protiv Hajduka će nastupiti u dresu posebno dizajniranom samo za ovu priliku, s grbom Armade. Bit će tiskano samo 20-ak dresova sa znakom navijačke skupine. Serija je ograničena kako bi vrijednost raritetnih dresova bila veća jer kako otkriva glasnogovornik Armade Denis Povh: "Nakon utakmice igrači će se potpisati na dresove koji će biti ponuđeni na aukciju".