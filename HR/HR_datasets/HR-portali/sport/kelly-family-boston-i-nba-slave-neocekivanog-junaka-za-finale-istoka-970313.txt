BOSTON - WASHINGTON 115:105 u sedmoj, odlučujućoj utakmici polufinala Istoka. Celticsi su u majstorici prošli Wizardse i osigurali konferencijsko finale u kojem ih čekaju aktualni NBA prvaci Cleveland Cavaliersi. Ovaj susret bio je sedmi dokaz u seriji koliko je u doigravanju važan domaći teren, jer sve pobjede u polufinalu Istoka pripale su domaćinima. Gostima ovaj put nije pomoglo što je Bradley Beal zabio 38, Porter 20 uz 10 skokova, a Wall i Morris po 18. Bojan Bogdanović ubacio je tek pet, a dodao je i jedan skok za samo 16 minuta. Ali i s tim mora biti zadovoljan, jer igrao je najviše od svih rezervi Wizardsa. Kod Scotta Brooksa priliku su dobila samo četiri igrača s klupe, od kojih je Bogdanović jedini zabio. Ostali su doista dobili same mrvice: Mahinmi 10 minuta, Jennings pet, Smith tri. I dok je treneru Wizardsa klupa nužno zlo, Bradu Stevensu s druge strane donijela je pobjedu. Spomenutih Bogdanovićevih pet jedini su košgeterski doprinos rezervi Washingtona, a klupa Celticsa ubacila je čak 48, što je gotovo pola poena domaćina.  A među njima je iskočio jedan lik. Svaka čast tome što je kod Celticsa pet igrača bilo dvocifreno, a Isiah Thomas opet bio odličan s 29 koševa i 12 asistencija, ali igrač odluke bio je Kelly Olynik. U doigravanju inače ima prosjek od 8.3 koševa, 3.2 skokova i 1.8 asistencija po utakmici. Na utakmici odluke višestruko je nadmašio samog sebe, jer s klupe je ubacio fantastičnih 26 poena, uz odličan šut iz igre 10/14, a čak 14 koševa ubacio je u posljednjoj četvrtini i to preko suparničke zvijezde Walla, a dodao je pet skokova i četiri asistencije. S obzirom da je ova njegova predstava samo povećala kultni status koji uživa među navijačima Celticsa i da je prva utakmica konferencijskog finala u Bostonu, poruka može biti samo jedna: Spavaš li mirno Jamesu LeBrone?