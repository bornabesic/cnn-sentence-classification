Samo dan prije ždrijeba za 41. zimski malonogometni turnir, najstariji u Hrvatskoj, organizatori još nisu znali koliko će momčadi sudjelovati. – Puno je poziva, a već po tradiciji prijave u najvećem broju stižu posljednji dan. Procjenjujemo da bi se za naslov najboljeg na turniru, koji ove godine nosi ime "KABA 2010", moglo boriti između 50 i 60 momčadi – kaže Tomislav Belavić, direktor turnira. Riječ je o broju seniorskih momčadi, a u posebnoj konkurenciji natječu se veterani, kod kojih se očekuje dvadesetak sastava. Ženski turnir konačno je otkazan, ali će djevojke dobiti prigodu u nekoliko revijalnih susreta. – Nešto manji broj prijava smo i očekivali, jer tako je ove sezone bilo i u Zagrebu, Sisku, Križevcima... – kaže Belavić. Ždrijeb za turnir bit će održan u nedjelju u 18 sati u Školskoj sportskoj dvorani Mladost. Prvi dan natjecanja na rasporedu je već u ponedjeljak, s početkom u 16 sati. Ulaznica je pet kuna.