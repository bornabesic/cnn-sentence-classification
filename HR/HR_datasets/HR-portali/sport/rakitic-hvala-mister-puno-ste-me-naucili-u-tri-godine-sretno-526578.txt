Luis Enrique puno prije kraja sezone svojim je poslodavcima jasno rekao da ne namjerava ostati u Barceloni i iduće sezone i tako im dao vremena da u miru odluče o njegovu nasljedniku, a jučerašnjom objavom da će to biti Ernesto Valverde, odlazak/dolazak je postao i služben. U tri sezone na klupi katalonskog diva Enrique je osvojio devet trofeja od čega dvije La Lige, tri kupa, te po jednu Ligu prvaka, španjolski i europski superkup i svjetsko klupsko prvenstvo. A sve to bilo bi nemoguće bez sjajnih igrača koji su se porukama na društvenim mrežama oprostili od svog trenera. Među onima koji su uživali veliko povjerenje Luisa Enriquea bio je i Ivan Rakitić. Odmah po dolasku na klupu 2014. godine Enrique je od uprave zatražio da mu dovedu tadašnjeg kapetana Seville pa iako je bilo onih koji su skeptično vrtjeli glavom, i Raketa i Enrique svima su pokazali koliko je to bio dobar potez. 'Hvala, Mister, na ove tri godine zajedničkog rada. Jako sam puno naučio od tebe. Sretno', napisao je Ivan Rakitić na Instagram profilu. Od trenera se oprostio i Leo Messi. 'Želim ti puno sreće u novom poglavlju tvoga života. Hvala ti na svemu u zadnjih par godina', piše Argentinac. Neymar je samo kratko i jasno napisao: Hvala, Mister! I Luis Suarez oglasio se na Instagramu: 'Hvala, treneru! Posebno za sve što si me naučio ovih godina. Hvala i puno uspjeha u budućnosti.' Andres Iniesta bio je Enriqueov suigrač, a po dolasku na klupu i kapetan u momčadi koju je vodio do velikih uspjeha. 'Bio je užitak igrati s tobom i još veći igrati za tebe. Hvala na svemu u sportskom, ali i privatnom životu', piše Iniesta.