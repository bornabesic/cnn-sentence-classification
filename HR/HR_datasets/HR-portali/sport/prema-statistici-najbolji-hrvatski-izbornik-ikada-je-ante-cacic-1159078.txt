Kada je Ante Čačić 21. rujna 2015. godine izabran za nasljednika Nike Kovača, većina javnosti konstatirala je: ”Da mu nije prijatelja Zdravka Mamića, nikada ne bi postao hrvatski izbornik jer svojom trenerskom biografijom ne zaslužuje voditi ponajbolju europsku momčad.” No rezultatima u posljednje dvije i pol godine Čačić je skepticima pokazao da su bili u krivu. Prvo je od Kovača preuzeo uzdrmanu momčad i s lakoćom je odveo na Euro, a potom je u Francuskoj izgubio samo od budućeg europskog prvaka Portugala. Najbolji u tri kategorije A odlično je Čačićeva Hrvatska krenula i u kvalifikacije za SP u Rusiji 2018. godine. Nakon polovice odigranih utakmica kockasti su prvi s četiri pobjede i remijem, uz impresivnu gol-razliku 11:1. No ono što je još važnije, naši reprezentativci na travnjaku djeluju sretno, ozračje u reprezentaciji je fenomenalno. A brojke pak pokazuju da je Ante najuspješniji hrvatski izbornik u povijesti, i to u tri kategorije. Naime, u 19 vođenih utakmica ostvario je 13 pobjeda te po tri remija i poraza (od toga su dva bila beznačajna nakon 11-eraca na turneji po Kini)... Čačić je ukupno osvojio 71,9 posto mogućih bodova, najviše od svih izbornika u povijesti (Bilić je drugi sa 67,8 posto, Kovač treći sa 61,4...). No Čačićeva je Hrvatska i najefikasnija u povijesti, prosječno po utakmici postiže 2,2 pogotka. Najbliži su mu u toj kategoriji Kovač (1,89) i Bilić (1,86). Ali ni tu nije kraj Antinim dosezima. Naime, u njegovih 19 utakmica na izborničkoj klupi, Hrvatska je primala samo 0,47 pogotka po utakmici, što je također najmanje od svih izbornika. – Mogu reći da sam jedan od onih rijetkih koji nije sumnjao u Čačićev uspjeh. On je vrlo dobar trener, radi taj posao već dugo, iskusan je i znao sam da će dobro posložiti reprezentaciju – kaže bivši izbornik Otto Barić te dodaje: – Istina je da Ante ima možda i najširi i najkvalitetniji izbor igrača otkad je Hrvatske, no to ne umanjuje njegov uspjeh. Je li mu minus to što ga je na klupu postavio Zdravko Mamić? – Ma to su gluposti, pa nije Čačić bio neki lijevi trener, on je iza sebe imao rezultate u svim klubovima u kojima je radio. I zato je sasvim legitimno izabran za izbornika – naglašava Barić. Neki mu zamjeraju da je prekasno reagirao u utakmici osmine finala Europskog prvenstva protiv Portugala. Zašto Ćorić, a ne Pašalić? – Ne slažem se s time. Jer, da je netko od naših zabio u prvih 90 minuta, onda se o tim izmjenama u produžetku ne bi ni pisalo. Mislim da smo mi megalomani jer zbog čega je to Hrvatska morala pobijediti Portugal, reprezentaciju koja je kasnije postala prvak pobijedivši u finalu favoriziranu Francusku – pita se Barić te dodaje: – Mislim da je vrijeme da se prestane sumnjati u Čačića, a na koncu, taj poraz od Portugala samo će mu pomoći i dati iskustvo za SP u Rusiji. Kao najveći Čačićev adut spominje se to što je ozračje u reprezentaciji odlično. – Ante je pametan čovjek, ne pravi se važan kao neki bivši izbornici, svjestan je da u momčadi ima nekoliko megazvijezda, i jako uspješno balansira s njima. E, to ne zna svatko – zaključio je Otto Barić. No, bit će i dalje onih koji će osporavati neke izbornikove odluke. I jučer su se pojavile kritike da zašto je na put za Rusiju priključio dinamovca Ćorića, a ne, primjerice, Andrijaševića ili Pašalića koji su dobili pretpozive.. No tako je to, svaki hrvatski izbornik mora biti spreman na kritiku, pa i kada je poput Čačića, rekorder u tri kategorije... >>Hrvatska nikad nije izgubila od Estonije s kojom je igrala prvu službenu utakmicu od neovisnosti >>Kramarićev suigrač dobio poziv za krivu reprezentaciju, svi se smiju objašnjenju! Prosjek zabijenih golova: Ante Čačić 2,2 gola po utakmici Niko Kovač 1,89 Slaven Bilić 1,86 Ćiro Blažević 1,73 Zlatko Kranjčar 1,68 Prosjek primljenih golova: Ante Čačić 0,47 Mirko Jozić 0,61 Niko Kovač 0,84 Otto Barić 0,9 Zlatko Kranjčar 1 Prosjek osvojenih bodova: Ante Čačić 71,9 % bodova Slaven Bilić 67,8 % Niko Kovač 61,4 % Mirko Jozić 61,1 % Ćiro Blažević 56,9 % 