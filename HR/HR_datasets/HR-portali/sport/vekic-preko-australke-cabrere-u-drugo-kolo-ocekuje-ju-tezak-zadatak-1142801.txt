Hrvatska tenisačica Donna Vekić plasirala se u drugo kolo prvog grand slam turnira sezone Australian Opena nakon što je u utorak u prvom kolu sa 7-5, 6-3 pobijedila domaću tenisačicu Lizette Cabrera. U meču koji je trajao sat i 24 minute hrvatska je tenisačica osvojila 66 posto poena na prvom servisu, suparnici je šest puta uzimala servis, a svoj je gubila tri puta. Vekić je osvojila ukupno 78 poena, a Cabrera 63.  Ovo je bio drugi međusobni ogled između Cabrere, 192. tenisačice svijeta i Vekić koja je na jučer objavljenoj WTA ljestvici 99. U jedinom dosadašnjem međusobnom susretu koji je igran prošle godine u Launcestonu u Australiji slavila je Vekić. Hrvatska tenisačica u drugom kolu ima težak zadatak, očekuje ju 20. tenisačica svijeta Dankinja Caroline Wozniacki. Ovo će biti njihov drugi međusobni ogled, a u prvom je danska tenisačica bila bolja.