Nogometni klub Neretva je izbrisana iz registra udruga. To je klub koji je 1995. godine igrao u prvoj ligi, a tamo je prve korake Darijo Srna. Klub je u blokadi od 2002. godine, a idućih će se dana znati ostaje li član Treće HNL Jug. - Nadam se da će razum pobijediti. NK Neretva je u blokadi od 2002. godine. Sve ovo vrijeme nismo imali dovoljno novca da isplatimo one koji su sjeli na račun, ali klub je uredno poslovao preko Škole nogometa i izvršavao sve obaveze. Žalosno je što se sada udara na Neretvu i djecu iz tog kluba - rekao je za Dalmatinski portal predsjednik Neretve Goran Komazin. On tvrdi da se radi o političkoj igri. On je povjerenik Mosta za Metković. - Ima u klubu Mostovaca, HDZ-ovaca, ljudi različitih opcija. Razum bi trebao prevladati s obzirom na nogometni značaj Neretve. Javio se i Dalibor Milan, kandidat HDZ-a za mjesto gradonačelnika u Metkoviću. - Nogometni klub Neretva Metković više ne postoji. Dana 22. ožujka nad tim klubom je otvoren i istog dana zatvoren stečaj pa tako uvidom u registar sportskih udruga Dubrovačko-neretvanske županije ne postoji evidentiran sportski klub takvog naziva - rekao je gradonačelnički kandidat HDZ-a, Dalibor Milan na tiskovnoj konferenciji u Metkoviću, naglasivši da je u tom registru navedena samo škola nogometa. - Nitko od odgovornih osoba u NK Neretvi i u Sportskoj zajednici grada Metkovića, a poglavito veliki borci za isušivanje nogometne močvare u Hrvatskoj poput zamjenika gradonačelnice, Nikole Grmoje nisu obavijestili javnost o tome - dodao je Milan. U Metkoviću je očito uzavrela politička situacija samo tri i pol tjedna prije izbora. Uzavrelo je u državi, a napeto je i u Metkoviću. Šteta što se obračunava i preko kluba u kojemu je stasao velikan poput Darija Srne.   