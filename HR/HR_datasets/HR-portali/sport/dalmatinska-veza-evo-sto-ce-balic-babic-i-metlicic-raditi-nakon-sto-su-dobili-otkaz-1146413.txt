Željko Babić više nije izbornik muške rukometne reprezentacije. To je jednoglasno odlučio Upravni odbor Hrvatskog rukometnog saveza koji je jučer zasjedao u Metalčevoj. Odluka ne iznenađuje nakon nastupa na Svjetskom prvenstvu u Francuskoj gdje smo osvojili četvrto mjesto, a imali smo srebro i broncu duboku u džepu. Većina javnosti rekla bi da je četvrto mjesto sjajan rezultat. Istina, jest. Ali to nije razlog što je Babić morao otići. Dalmatinska veza (Babić – Balić – Maraš – Metličić) nije izdržala više od godinu dana. Šteta, moglo je to biti i završiti sasvim drukčije. Lijepo je bilo čuti, nakon što je Slavko Goluža dao ostavku, da će novi koordinator za muški rukomet biti Ivano Balić, jedan od najboljih hrvatskih i svjetskih igrača. Na rukometnim parketima nije mu bilo ravna. Jedna takva legenda zaslužila je to mjesto. Kako koordinator daje prijedlog za izbornika, mislili smo da će posegnuti za nekim jakim imenom, trenerom koji iza sebe ima mnogo iskustva. No Balić je postavio Babića. Hajdemo reći da su oni jako dobri prijatelji pa je to možda bio razlog. Uostalom, prvi trenerski posao u karijeri Željko Babić dobio je u rukometnoj akademiji Balić – Metličić. Jasno, svi su se čudili ovoj odluci.  Što smo znali o Babiću? Da je bio solidan igrač i uspješan trener u Meškovu, da živi za rukomet 24 sata. Pomislili smo: super, dobili smo jednog fanatika koji će do u najsitnije detalje pripremiti svaku utakmicu. Kada je postavljen, bilo je jasno kao dan da će posao njegova pomoćnika dobiti još jedna igračka legenda, ali i njihov zajednički prijatelj Pero Metličić. “Barba” je također svojim nastupima za Hrvatsku zaslužio takvu poziciju. Ispada da mu je Babić samo vratio uslugu što je bio trener u njegovoj akademiji. Da sve bude kompletno, za glasnogovornika muške reprezentacije postavljen je još jedan trener iz akademije Balić –Metličić – Ivica Maraš, nekadašnje krilo hrvatske reprezentacije, poslije novinar, a u zadnje vrijeme trener. Imaju svoju akademiju Za prvo veliko natjecanje ove četvorke, a to je bio EP u Poljskoj, angažiran je u stručni stožer i jedan koji nije bio iz njihova klana – Valter Matošević. Izdržao je Riječanin s njima EP, kvalifikacije za OI i OI, a onda je dobio nogu. Umjesto njega pozvan je Venio Losert. Odluka je bila čudna, posebice zbog toga što su nam vratari, odnosno Ivan Stevanović, donijeli medalju u Poljskoj i nastup na Igrama u Riju. U početku nije baš štimalo između Babića i Balića. Jedan se drugome nisu baš javljali, a Balić čak nije išao ni na Igre. No nakon razgovora u četiri oka, nakon povratka iz Brazila, Balić je inzistirao da Babić ostane i dalje i to je bio njegov jedini prijedlog Upravnom odboru. Čelnici Saveza bili su uvjereni da će sada biti sve drugačije, a i sam Ivano jasno je dao do znanja da će ovaj put biti stalno uz reprezentaciju. I bio je, no možda je trebao biti na klupi, a ne na tribini. No sada su dobili otkaz i, eto, svi zajedno mogu se ponovno posvetiti radu u akademiji Balić-Metličić i stvaranju nekih novih hrvatskih igrača. 