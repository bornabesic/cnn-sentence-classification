Dobro raspoloženi stigli su najbolji hrvatski rukometaši na novo okupljanje uoči odlaska na Svjetsko prvenstvo koje 11. siječnja počinje u Francuskoj. Željko Babić, izbornik Hrvatske, ipak je bio nešto zabrinutiji nego igrači. - Nažalost, stoposto nam je za SP otpao Marino Marić, kružni napadač oko kojeg smo slagali taktiku. Sad, tko će ga zamijeniti još je rano reći, ali da će nam nedostajati hoće. I to puno - rekao je Željko Babić. Obranović izgleda europski Od kružnih napadača ostali su za završne pripreme u Umagu Tin Kontrec, Željko Musa i Krešimir Kozina. Od te trojice najbliže Marićevom stilu igranja je Kontrec, no pitanje je dali može umjesto Marića igrati u obrani 5-1 prednjega. - Domagoj Duvnjak je prva opcija za tog prednjeg, a tko će uz njega igrati na toj poziviji još moram vidjeti - rekao je Babić. Možda Sandro Obranović? - Sandro izgleda europski. Barem sam ja to tako vidio na prvim pripremama u Ivanić Gradu. No, on nikada nije igrao u obrani prednjega i ne vjerujem da ga možemo tako dobro utrenirati na tom mjestu u ovih devet dana istaknuo je Babić. Eh, da se nije tako rano odrekao usluga Igora Vorija sad bi imao rješenje i za kružnog napadača i za obranu 5-1. Jer je upravo Vori ove sezone u PPD Zagrebu sjajno igrao na toj poziciji. - U Umag idem sa 21 igračem. Na SP-u može igrati 16 igrača i već sad otprilike znam tko će ići. Najveću nedoumicu imat ću kod vratara. Tu su Pešić, Stevanović i Ivić. Trojica, a vodit ću samo dva - rekao je Babić. Nekako se čini da će dvojbu imati samo između Ivića i Pešića jer je Stevanović svojim obranama na EP u Poljskoj i kvalifikacijama za OI zaslužio svoju kartu za Francusku. - Sigurno je da ću voditi dva lijeva krila i dva lijeva vanjska - dodao je Babić. A imamo li u ovoj reprezentaciji nekog novog Ivana Balića? - Moram priznati da nemamo. Ni blizu takvog tipa igrača. Ivano bi nam sada jako dobro došao u igri sedam na šest. Uvjeren sam da bi mogao dobro odigrati bez obzira što već jedno duže vrijeme ne trenira. Samo, moram vidjeti da tu slučajno ne dolazi do sukoba interesa. Naime, pitanje je može li koordinator za muški rukomet može ujedno i igrati za reprezentaciju - rekao je Babić. Ajde, barem da smo čuli i malo šale od izbornika. Kakav je Duvnjak? - On stalno priča da je dobro. A ja mislim da je umoran. On će sigurno u Umagu raditi po posebnom programu, kao što je radio i uoči EP u Poljskoj. Već na priprema ma za OI trenirao je stalno i to se pokazalo pogreškom. Moja je krivica što sam mu dopuštao da puno trenira, a morao sam ga više odmarati - rekao je Željko Babić. U Umagu je malo dana za pripreme, a puno posla. Imamo puno novih kretanja - Da, moramo uvježbavati neka nova kretenja u napadu kojih ima jako puno. Još nas čeka i treniranje obrane što nismo mogli u Ivanić Gradu jer su nam nedostajali ključni igrači obrane. Imamo i dvije prijateljske utkamice u okviru HEP Croatia kupa, sa Tunisom i Crnom Gorom - zaključio je Babić. Ivano Balić je uglavnom ponovio ono što je govorio Babić, čak nije ni trepnuo kada se izbornik našalio da ga želi angažirati na Svjetskom prvenstvu. Hrvatska će drugi put igrati Svjetsko prvenstvo u Francuskoj. Prije 16 godina ispali smo u osmini finala protiv Ukrajinaca. Bila je to čuvena utakmica u Marseillu, kada smo ispali nakon dva produžetka, utakmica u kojoj je Vedran Zrnić u regularnom dijeli utakmice, u zadnjim sekundama, imao kontru za pobjedu ali je promašio. Sreća što na ovom SP-u se nijedna utakmica ne igra u Marseilleu.