Nogometaši Osijeka iskoristili su poraz Hajduka kod Rijeke. Riječani su slavili 2-0, a momčad Zorana Zekića nije ništa prepustila slučaju i riješila je Slaven Belupo rezultatom 3-0. Bila je ovo u potpunosti zaslužena pobjeda sastava iz Gradskog vrta. Mrežu Koprivničana načeo je Ejupi u 9. minuti, a u 16. Lopa je još jednom pokazao da je majstor slobodnjaka. Zabio je sjajan slobodnjak iz blizine i Osijek je na poluvrijeme otišao s prednošću od 2-0. Nešto prije kraja prvog poluvremena iz igre je zbog ozljede morao Antonio Perošević, a zamijenio ga je Gabrijel Boban. Željko Kopić nije bio zadovoljan prikazanim u prvom poluvremenu i na početku drugog dijela napravio je dvije izmjene. No ni to mu nije pomoglo. Ejupi je zabio svoj drugi gol na utakmici iz penala u 52. minuti, a točno 20 minuta kasnije imao je priliku zabiti i hat-trick. No, promašio je drugi penal na utakmici. Osijek je tako ostao u borbi za treće mjesto i nešto kasniji ulazak u kvalifikacije Europske lige. Ovom pobjedom bodovno se izjednačio s Hajdukom (61), ali je i dalje na četvrtom mjestu zbog gol razlike. 