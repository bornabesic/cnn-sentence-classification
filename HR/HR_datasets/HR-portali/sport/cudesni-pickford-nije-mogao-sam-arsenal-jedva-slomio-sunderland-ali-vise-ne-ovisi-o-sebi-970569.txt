Foto: Guliver Image/Getty Images DA JE još barem jedan dio sezone Arsenal odigrao kao zadnjih sedam kola, odavno bi osigurao plasman u Ligu prvaka. No unatoč šest pobjeda u zadnjih mjesec dana, uključujući današnju 2:0 protiv Sunderlanda, Arsenal kolo prije kraja ne ovisi sam o sebi. Budući da je City dobio WBA 3:1, Wengerovoj momčadi u zadnjem kolu treba barem jedno veliko iznenađenje. Arsenal je večeras igrao protiv Jordana Pickforda. Briljantni Sunderlandov golman kojeg sigurno nećemo dogodine gledati u Championshipu, obranio je Topnicima 11 udaraca i napokon je kapitulirao tek u 72. minuti, kad je Alexis Sanchez rutinski zabio na asistenciju Özila, a nije mogao ništa ni devet minuta kasnije kad je Čileanac njegovu odbijenu loptu spremio u gol za konačnih 2:0. Arsenal je imao nevjerojatnih 36 udaraca na gol, ali otpisani Sunderland na kraju će biti presretan sa samo dva primljena gola. Tako je Wengerova momčad polovično odradila svoj dio posla jer da je, a mogla je, natrpala Sunderland s pet ili šest komada, mogla je biti u nešto boljoj situaciji u zadnjem kolu. Za vikend bi gol razlika mogla odlučivati o putniku u Ligu prvaka, iako će tamo najvjerojatnije biti City i Liverpool. Manchester City u zadnjem kolu ne smije izgubiti od Watforda i sigurno će biti barem četvrti. Pobjede li, idu direktno u Ligu prvaka. Večeras su 3:1 pobijedili WBA, iako je i Ben Foster radio čuda na golu gostiju pa je razlika mogla biti i veća. Zabili su Gabriel Jesus i de Bruyne u prvom poluvremenu, Yaya Toure je povisio na 3:0 u 57., da bi tri minute prije kraja Robson-Kanu postavio konačnih 3:1. Arsenal tako ovisi o Watfordu i Middlesbroughu, a to baš i nisu neki aduti. Doduše, Watford ima itekako puno razloga da pokuša zapapriti Cityju u zadnjem kolu. Točnije, 11,4 milijuna razloga jer je tolika razlika u nagradi na kraju sezone, što ovisi o plasmanu. Watford, ovisno o rezultatima, može biti na kraju priče 17., ali i 11. tako da im motiva sigurno neće nedostajati. Middlesbrough bi, s druge strane, trebao uzeti barem bod na Anfieldu pa da Arsenal pobjedom protiv Evertona u zadnjem kolu eventualno skočio na četvrto mjesto. No realnije je da će one tamo sezone pobijediti Bayern u nokaut fazi Lige prvaka, nego da će Kloppova momčad kiksati. Jedno je sigurno. Dodatnog, 39. kola Premiershipa definitivno neće biti, jer više nema nikakve šanse da se City, Liverpool i Arsenal u bilo kojoj kombinaciji nađu potpuno izjednačeni u bodovima, gol razlici i zabijenim golovima. Premiership, 37. kolo: Arsenal - Sunderland 2:0 (Sanchez 72', 81') Manchester City - West Bromwich Albion 3:1 (Gabriel Jesus 27', de Bruyne 29', Toure 57' / Robson-Kanu 87') Rezultati by SofaScore