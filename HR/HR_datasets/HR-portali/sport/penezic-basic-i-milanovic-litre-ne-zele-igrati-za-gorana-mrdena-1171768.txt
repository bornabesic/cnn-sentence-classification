Goran Mrđen, izbornik ženske hrvatske rukometne reprezentacije, objavio je popis igračica na koje računa za dvije kvalifikacijske utakmice protiv Slovenije (10. i 15. lipnja u Osijeku i Celju) u kvalifikacijama za odlazak na Svjetsko prvenstvo. Kao što se očekivalo, najstarije igračice, Andreja Penezić, Sonja Bašić i Vesna Milanović-Litre, te od ranije vratarke Marta Batinović i Jelena Grubišić, nisu se željele odazvati Mrđenu. Da je dao ostavku ili da ga je Upravni odbor HRS-a smijenio, vjerojatno bi situacija bila drugačija. Nešto slično dogodilo se u Srbiji klada zbog neslaganja s izbornikom Boškovićem nisu za reprezentaciju igrale najbolje – Damnjanović, Lekić i Cvijić. Mrđen je kao spas pozvao neke igračice koje su se davno oprostile od reprezentacije, poput Benko i Kožnjak. Bez najboljih bit će teško proći Sloveniju, no valjda Mrđen ima neki recept kako ćemo na SP. Zanimljivo je kako je na popisu odjednom čak pet igračica Lokomotive i samo šest Podravka Vegete. Ipak je Lokomotiva osvojila Challenge cup pa te igračice možda nešto i vrijede... U sklopu priprema Hrvatska će odigrati prijateljsku utakmicu protiv Švedske, 7. lipnja u Osijeku. Same pripreme i kvalifikacije za Svjetsko prvenstvo 2017. hrvatske rukometašice zaključit će prijateljskom utakmicom protiv Srbije, 16. lipnja, u Virovitici u sklopu obilježavanja 60. obljetnice Svjetskog prvenstva za žene kojemu je Virovitica 1957. bila jedan od domaćina.