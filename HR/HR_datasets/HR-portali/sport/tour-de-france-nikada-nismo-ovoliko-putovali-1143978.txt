Bez obzira na to što su naši rukometaši za sat vremena stigli avionom od Pariza od Montpelliera, organizator je ipak mogao malo bolje povezati gradove u kojima se prvo igrala skupina, s gradovima u kojima se igraju eliminacijske utakmice. Kada govorimo o kilometrima, onda je Hrvatska iz Rouena morala u Montepellier, koji je udaljen 900 kilometara, a Mađarska je iz Rouena morala u još udaljeni Albertville. Hajde, kada bi se u tim gradovima igrala završnica, onda bi imalo smisla. No, ako Hrvatska prođe u polufinale, onda mora ići u 900 kilometara udaljeni Pariz. Ne kaže se uzalud da je Tour de France najduža biciklistička utrka. – Iskreno, moram priznati da smo imali veliki motiv za pobjedu jer nikome se nije išlo tako daleko igrati osminu finala. Pariz je puno bliže i ne moramo se triput seliti kao većina drugih reprezentacija – rekao je Paul Drux, desni vanjski Njemačke. U povijesti nastupa na SP-ima naši rukometaši nikad nisu između skupine i eliminacija ovako daleko putovali. Na tri natjecanja nismo se uopće micali iz grada u kojem smo igrali. Prvi put nam se to dogodilo na SP-u na Islandu, 1995. godine. Naši rukometaši bili su smješteni u Reykjavíku. Sve utakmice odigrali smo u Hafnafjodoru, Kopavoguru i Reykjavíku, a sva tri grada su u radijusu od 30 kilometara. Drugi put nam se dogodilo da sve utakmice igramo u jednom gradu 2011. Te godine bili smo smješteni u švedskom gradu Malmöu. Sve utakmice igrali smo u Malmö areni, osim one protiv Argentine koju smo igrali u 50 kilometara udaljenom Lundu. – Sigurno je puno lakše kad se igrači ne moraju seliti iz grada u grad. Nekome će možda zvučati smiješno, ali pakiranje kofera zna biti prilično stresno – rekao je Drux. Na SP-u 1997., skupinu smo igrali u japanskom gradu Yatsusiru, a eliminacije u 48 kilometara udaljenom Kumamotu. Nije loše bilo ni u Egiptu 1999. godine. Skupina u Ismailiji, a ispadanje u 104 kilometara udaljenom Kairu. Kada je na red došao SP u Francuskoj 2001. godine, ponovno smo se naputovali. Skupinu smo igrali u Besançonu, a eliminaciju u 550 kilometara udaljenom Marseilleu. Naputovali smo se u Njemačkoj 2007., ali su razdaljine bile sasvim u redu. Prvo skupina Stuttgart, pa drugi krug u 140 km udaljenom Mannheimu, pa završnica u 240 km udaljenom Kölnu. Kao domaćini SP-a 2009. godine igrali smo skupinu u Splitu, a završnicu u 400 km udaljenom Zagrebu. Nije loša bila ni Španjolska 2013. godine. Skupina u Madridu, osmina i četvrtfinale u 300 km udaljenoj Zaragozi, a onda još 300 km do Barcelone...  