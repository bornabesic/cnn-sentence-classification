Foto: Ivo Čagalj/ Pixsell  PORAZOM 0:1 u zadnjem kolu na domaćem terenu od Osijeka, te remijem Cibalije (s Lokomotivom), konkurenta u borbi za opstanak, Split je ispao iz Prve HNL. Bruno Akrapović, trener "radničkog" kluba braće Žužul, nakon utakmice je pljunuo istinu u oči. Ogorčen raspletom i time što nije imao uvjete da mu momčad ostvari išta bolje od samo 18 bodova i čak 24 poraza u 36 kola, dok je zadnju od svega tri pobjede ostvarila još 5. ožujka, oborio se na sve u klubu, osim na sebe, donosi Dalmatinski portal. "Ljubitelj sam direktnih riječi. Bili smo bolji protivnik i čestitam protivniku na pobjedi. Bili smo bolji dok nije retardirani debil (službeni spiker na stadionu) objavio rezultat u Vinkovcima, da je Cibalia izjednačila. Tada je palo u vodu sve što sam radio na motivaciji igrača." Nastavio je vrijeđati spikera, a kada su ga upozorili da je taj čovjek ispred njega, kazao je: "A vi ste taj debil? Ja ostajem pri tome, a mogu tvrdnje i dodatno pojasniti." Spiker mu je uzvratio: "Ne treba, vaše riječi govore o vašoj kulturi." Akrapović se zatim obrušio na igrače: "Ostavljali su ljudi jedni druge na cjedilu, mislim na pet, šest igrača, ali neću govoriti o imenima. Nisam ih otjerao jer sam se nadao da će mi ti igrači pomoći." Slijedio je "naklon" upravi: "Očekivao sam financijsku podršku od njih, jer zamislite, neki igrači 17 mjeseci nisu primili plaće." Ipak, netko je zaslužio pohvale ogorčenog Akrapovića: "Fantastično sam zadovoljan svojim odrađenim poslom,  pogotovo s obzirom na uvjete u kojima sam se našao." Ono što mori navijače Splita je to je li utakmica Cibalije i Osijeka, koja je deset dana ranije završena 1:1, namještena kako bi Vinkovčani na štetu Splita ostali u ligi? "Ne vjerujem da je namještana, ne sumnjam u sport. Svi ti momci bave se sportom i žive od toga." Ostajete li trener Splita? "Ne." Rezultati by SofaScore