Molotovljev koktel koji su grčki i srpski huligani 2011. bacili na sektor s hrvatskim navijačima, srećom je završio na ogradi od pleksiglasa, ali topovski udar koji su bacili, otkinuo je prst hrvatskom navijaču. Foto: sentragol.gr MOLOTOVLJEV KOKTEL i topovski udari bačeni na navijače Hrvatske, pri čemu je jedan od njih ostao bez prsta prije pet godina na utakmici kvalifikacija za Euro. Velika zastava s natpisom "Četnici" i skandiranje "Ubij Hrvata da Šiptar nema brata" kao dobrodošlica Dinamu na susretu Lige prvaka prije točno godinu dana. Konačno, "Nož, žica, Srebrenica" i napad na tribinu s navijačima Bosne i Hercegovine na jučerašnjem meču protiv BiH u kvalifikacijama za SP. Grčki Pirej postao je poligon za nesmetano iživljavanje srpskih huligana nad navijačima "neprijateljskih" klubova i reprezentacija Tako "Djeca Pireja", točnije grčki i srpski huligani, dočekuju gostovanja "neprijateljskih" klubova i reprezentacija na stadionu Georgios Karaiskakis, na kojem igraju Olympiakos i Grčka.  S obzirom da su navijači Olympiakosa pobratimljeni s Delijama, čiji pripadnici često dolaze na utakmice u Atenu, kao i veliki broj Srba u tom gradu koji pružaju logistiku huliganima sunarodnjacima, Pirej je postao poligon za nekažnjena divljanja i opasne napade srpskih izgrednika na omiljene mete. Šokantna brutalnost navijača, ali i skandalozno ponašanje grčke policije U listopadu 2011. Grčka je u Pireju dočekala Hrvatsku u kvalifikacijama za EP, a kupina hrvatskih navijača koja je organizirano stigla iz Njemačke napadnuta je na stadionu Karaiskakis sat vremena prije početka utakmice.Kamenje je letjelo i prema navijačkim autobusima koji su stigli na stadion, a Hrvati koji su pratili reprezentaciju na ovom gostovanju, ostali su šokiran brutalnošću ničim izazvanog napada grčkih i srpskih huligana, ali i skandaloznim ponašanjem grčke policije. Grčki i srpski huligani napali sredovječne hrvatske navijače, njihove žene i djecu "Nas 20-ak je mirno sjedilo u kafiću unutar stadiona, točno ispod tribine Gate 21 i ne da ničim nismo provocirali, nego nas barem pola, sukladno naputku kluba navijača "Uvijek vjerni", na sebi nije imalo nikakva hrvatska obilježja!" objašnjava nam je tada hrvatski navijač, koji ističe i sljedeće: "Udarali su dva dječaka od 10 godina" "Velika većina nas smo obiteljski ljudi, čak stariji. Među nama je bilo dosta naših supruga, a huliganski napad posebno je potresao dvoje malodobne djece, odnosno dječake koji imaju 10 godina! Jedan je u hotelskoj sobi u stanju potpunog šoka, a drugi je dobio posjekotinu na glavi od stolice kojom je pogođen. Osim dvoje djece, ozlijeđeno je četvero odraslih, ali ne radi se o nikakvim ozbiljnim ozljedama." "Policija nas nije zaštitila, nego nam je govorila 'Brišite' i 'Skidajte dresove" Kako je izgledao sam napad? "Prema nama se uz povike "Srbija!" zaletjelo 50-ak grčkih i srpskih navijača, koji su nas prije toga s etaže iznad nas gađali stolicama. Čuvala su nas dva policajca koji su ubrzo pobjegli. Tek nakon nekoliko minuta došlo je 20-ak policajaca, koji su nam vikali "Brišite" i "Sklidajte hrvatske dresove. Tada su do nas došli huligani, koji su tukli koga su stigli, čak i grčke navijače koji su mirno pored nas sjedili u kafiću." "Spasili smo se u zadnji tren bijegom u taksijima" Ipak su se spasili: "Bijegom u nekoliko taksija smo se u zadnji tren spasili od težih posljedica i sada smo u hotelu. Nije nam padalo na pamet vratiti se na stadion." Javljali su nam se i hrvatski navijači, koji su u boksu na sjeveroistočnom dijelu Karaiskakisa bili izloženi stalnim provokacijama, ali i napadima Grka i Srba na praktički istoj tribini:  Topovski udar bačen na tribinu otkinuo je prst hrvatskom navijaču "Vidjeli smo srpske navijače u dresovima Zvezde i njihove reprezentacije, koji su na glavama imali kacige! Nismo mogli vjerovati da su ih tako pustili na tribine. Topovski udar bačen na našu tribinu, nakon čega je utakmica bila prekinuta, odnio je dio prsta jednom našem navijaču!" Hrvatski navijači odgovorili su bacanjem stolica i baklji, a sudac Howard Webb na to je igrače poslao u svlačionicu. Dinamo u Pireju dočekali četnici i "Ubij Hrvata da Šiptar nema brata" Prije točno godinu dana, Dinamo je na istom mjestu protiv Olympiacosa igrao u Ligi prvaka.  Kapa Crvene zvezde, nakon Milivojevićeve glave na Maksimiru dva tjedna ranije, zauzela je glavno mjesto i na koreografiji navijača Olympiakosa na utakmici protiv Dinama u Pireju. "Povijest je postala legenda" natpis je ispod velikih zastava na kojima su atenska Akropola, simboli Pireja - sat i lav, te grb Olympiakosa, dok je izmjeđu njih navijač Zvezde koji na glavi nosi kapu s grbom beogradskog kluba, a preko stomaka tetovaža s također znakom kluba čiji navijači su pobratimljeni s Olympiakosovima. Ubrzo se ova koreografija spustila, a nakon nje na tribini navijača domaćih ostale su brojne srpske zastave, među kojima i ona na kojoj piše "četnici". Dinamova delegacija žalila se delegatu utakmice tražeći da se zastava s natpisom ukloni. Kada su igrači Dinama izašli na zagrijavanje, na stadionu Karaiskakis dočekala ih je gromoglasna pjesma "Ubij Hrvata, da Šiptar nema brata".