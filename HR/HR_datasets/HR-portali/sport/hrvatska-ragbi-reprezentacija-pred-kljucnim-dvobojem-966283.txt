Foto: Hrvatski ragbijaški savez KAO uvod u reprezentativne aktivnosti, ove subote u Zagrebu, na stadionu Stjepan Spajić u Sigetu, odigran je tradicionalni ragbijaški susret regija Sjever i Jug. Jug je nastavio dominaciju, a konačan rezultat bio je 17-12. Izbornik Milan Yelavich zadovoljan je trenutačnom formom najboljih hrvatskih igrača prije europskih susreta, u kojima će ragbi reprezentacija na domaćem terenu ugostiti vodeću Maltu te vikend nakon toga gostovati na Cipru. Hrvatska ragbi reprezentacija će u sklopu Europskog kupa nacija u Zagrebu ugostiti prvoplasiranu Maltu. Radi se o dvoboju koji izravno može odlučivati o pobjedniku skupine i osiguravanju daljnjih kvalifikacija za Svjetsko prvenstvo u Japanu 2019., a susret je 29. travnja od 14:15. U poluvremenu utakmice održat će se dječji festival Get Into Rugby, na kojem će mali ragbijaši pred tribinama stadiona Stjepan Spajić izaći na teren i pokazati što su naučili na treninzima, a sva zainteresirana djeca mogu slobodno doći.