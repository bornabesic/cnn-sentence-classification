Real Madrid je u 28. kolu španjolskog prvenstva tek pred kraj susreta uspio slomiti otpor Alavesa i na kraju slaviti sa 3:0. Kraljevski klub zadržao je tako solidnu prednost ispred drugoplasirane Barcelone (pet bodova viška), no pobjeda protiv deset momčadi ostvarena je mnogo teže nego što govori rezultat. Posebno lošu igru pružio je Luka Modrić, koji je propustio prijateljsku utakmicu s Estonijom, pa ga je trener Zinedine Zidane izvadio u 68. minuti pri vodstvu 1:0. Umjesto njega ušao je Mateo Kovačić. A ne možemo se sjetiti kada su španjolski mediji posljednji puta toliko iskritizirali Luku. Čak i oni bliski Realu. As je tako Modrićevo izdanje protiv Alavesa proglasio njegovom najgorom utakmicom godine. Marca je pak navela kako je između vezne linije Modrić - Kroos i napada kraljevskog kluba bila 'pustinja', da taj prostor nije ispunjen potrebnom trkom i kvalitetnim dodavanjima. Tek povremeno je tu djelovao Isco ili Benzema kad bi se vraćao po loptu. Marcin reporter još se zapitao što se to događa s hrvatskim veznjakom u posljednjim utakmicama opisavši njegov nastup kao 'Modrićev horor'. Alberto Piñero, novinar španjolskog izdanja Goala koji prati Real, zaključio je kako je Isco jednostavno dokazao da je bolji igrač od Modrića. A najdalje je otišao Donbalon.com otkrivši da je predsjednik Reala, Florentino Perez, kazao kako je Luka Modrić na prodaju. - Nakon jedne od najgorih partija ove sezone očito je kako je 31-godišnji veznjak u silaznoj putanji. A iako je važan igrač kraljevske momčadi, čelnik Reala spreman ga je prodati ako stigne nemoralna ponuda. Perez je priopćio i Zidaneu da je Modrić na prodaju, a ukoliko na Santiago Bernabeu iz Liverpoola stigne još i Phillipe Coutinho vezni red će biti pretrpan što bi moglo uzrokovati Modrićev odlazak - naglašava Donbalon.com. >>Pet bodova više od Barce: Real s Modrićem i Kovačićem do nove pobjede 