Osječanin Robert Seligman osvojio je odlično drugo mjesto na konju s hvataljkama (14,950), dok je Filip Ude završio treći (14,900). Tomislav Marković je unatoč ozljedi osvojio u tim uvjetima te velikoj konkurenciji sjajno peto mjesto na parteru (14,750) na velikom gimnastičkom natjecanju Grand Prix Osijek 2016 Žito Challenge Cupu. Jedina hrvatska predstavnica Ema Kajić ostvarila je 9. mjesto na preskoku (12,900), te je prva rezerva za finale. U petak nastupi Možnika, Srbića, Koljanin i Kranželić Marijo Možnik i Tin Srbić će se za finale preče boriti u petak od 15:00 sati dok će se u isto vrijeme Karmen Koljanin i Dora Kranželić boriti za finale grede.  Paralelno s tim, Dora Kranželić će se natjecati i za finale partera, a društvo će joj praviti Ana Poščić. Koncert Vatre kao uvod u finalne dane Organizatori najavljuju uvod u veliki gimnastički spektakl u petak od 20:00 sati u dvorani Gradski vrt. Sve će započeti plesnim spektaklom, a nastavit će se izvlačenjem startnih brojeva (po prvi puta u povijesti gimnastike) te koncertom grupe Vatra. Finale kao i cijeli događaj koji u Osijeku privlači veliku pozornost, vodit će poznati voditelj Vedran Car, a pomoći će mu Marijo Možnik i Tomislav Marković. Sadržaji za djecu Uz dječji kutak u dvorani, najmlađe će zabavljati i maskota natjecanja Gymi koja će dijeliti prigodne poklone. I stariji će moći osvojiti nagrade uz zabavni spektakl unutar dvorane Gradski vrt, što je odlična pozivnica za sve, budući da meteorolozi najavljuju loše vrijeme za 1. svibanj.  Ulaznice Ulaz na koncert grupe Vatra je slobodan, a to je poklon organizatora svim posjetiteljima. Cijena ulaznica za dva finalna dana iznosi 30,00 kuna i može se kupiti u sklopu dvorane Gradski vrt u petak od 12:00 do 22:00 sata te u subotu od 12:00 sati.  U gradu i regiji vlada veliki interes za samim događajem te organizatori očekuju punu dvoranu uz izvrsnu atmosferu i mnoštvo zabave.