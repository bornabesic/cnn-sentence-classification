U barem dva, tri navrata engleski mediji, pa i navijači West Hama, tražili su njegovu 'glavu'. Išlo se toliko daleko da su se sastavljali popisi potencijalnih zamjena za Bilića, a konstruirale su se i priče o nezadovoljstvu vlasnika i otkazu. No, Bilić je otkaze 'preživio' i sada mu vlasnici pružaju novu šansu da napravi nešto veliko s klubom. Bivši hrvatski izbornik Slaven Bilić održao je u ponedjeljak sastanak s upravom West Hama i za sada nema dvojbi, Hrvat ostaje na klupi ‘Čekičara’ i sljedeće sezone. Bilić je ušao u zadnju godinu ugovora i postoji mogućnost produljenja, no o njoj će se razgovarati sredinom sljedeće sezone. Nakon sjajne prve sezone na klupi istočnolondonskog kluba i rušenja svih velikana te na koncu dobrog plasmana u Premiershipu, Bilića je u drugoj sezoni zadesila loša forma. Preselili su s kultong Upton Parka na Olimpijski stadion i tada je sve nekako krenulo nizbrdo. Zaredalo se svega lošega, Bilić je potrošio 80-ak milijuna eura na pojačanja koja nisu ničime oplemenila njegovu momčad, taktika i sustav nisu odgovarali sastavu i više nisu prolazili dobro kod protivnika. Prvo ime kluba, Payet, zbog toga je zimus napustio London, a dobar dio sezone plesali su na rubu zone ispadanja. Na koncu Bilić je nekako uspostavio red i West Ham je završio na 11. mjestu lige. U barem dva, tri navrata engleski mediji, pa i navijači West Hama, tražili su njegovu ‘glavu’. Išlo se toliko daleko da su se sastavljali popisi potencijalnih zamjena za Bilića, a konstruirale su se i priče o nezadovoljstvu vlasnika i otkazu. No, Bilić je otkaze ‘preživio’ i sada mu vlasnici pružaju novu šansu da napravi nešto veliko s klubom. No, neće Bilića ostaviti ‘na suhom’. Premda je ‘zdrobio’ ogromnu svotu na ovosezonska pojačanja koja su itekakav ‘flop’, Bilić će dobiti novu izdašnu svotu za nova pojačanja. Vlasnici kluba David Gold i David Sullivan, prema pisanjima engleskih medija, spremni su još jednom dati Biliću novac za skupocjena i kvalitetna pojačanja. Mirror tvrdi da će West Ham dovesti najmanje četvoricu novih igrača! Prvi bi navodno već ovaj tjedan mogao preseliti iz Manchester Cityja u Bilićeve redove, a riječ je o desnom beku, Pablu Zabaleti (32). Ta je bekovska pozicija bila jedna od najslabijih točaka West Hama ove sezone, a prekaljeni Argentinac bio bi dobro, ali kratkoročno riješenje. U svakom slučaju, za njega ne bi trebao platiti odštetu jer odlazi iz Cityja kao slobodan igrač, a još uvijek može pružiti kvalitetne partije. Nadalje, planira Bilić osnažiti i napad, a u igri je još jedan nogometaš Cityja koji je pao u drugi plan dolaskom Gabriela Jesusa. Riječ je o Kelechiju Iheanachu, no, City bi za njega svejedno mogao tražiti izdašnu svotu jer se i dalje vodi kao veliki klupski talent. Nadalje, u igri je i Daniel Sturridge iz Liverpoola, kao i Shane Long iz Southamptona, a obojica su dokazano kvalitetni napadači. Jasno, neće dovesti i Longa i Sturridgea jer ionako u klubu imaju Carrolla kojeg Bilić itekako cijeni, stoga će vjerojatno ići po samo jednoga. No, ipak je najzanimljivije pojačanje u sredini terena. Naime, Bilić navodno silno želi islandskog reprezentativca iz redova Swanseaja, Gylfija Sigurdssona. Riječ je o rasnoj i stastioj polušpici razornog udarca, sjajnog pregleda igre i osjećaja za igru, a ističe se kao ponajbolji igrač velške momčadi. Ove sezone odigrao je 40 utakmica u kojima je zabio deset golova i 13 puta asistirao. Igrač njegova kalibra donio bi puno, inače gotovo bezidejnom veznom redu West Hama, pa ni ne čudi što je Islanđanin prvi ‘pick’ Slavena Bilića.