Nakon uzbudljivog 130. Jadranskog derbija, u kojem je Rijeka bila blizu prvog prvenstvenog poraza ove sezone, u prvom planu opet nije nogomet. U prvom je planu zamaskirani huligan sa željeznom šipkom, koji je u sudačkoj nadoknadi ušao na teren i pokušao udariti suca Marija Zebeca. Ne želimo ni pomisliti što bi se dogodilo da je uspio u naumu, da varaždinski sudac nije bio brži od njega. Nestvarno je djelovala spora reakcija zaštitarske službe, koja je punu minutu samo gledala kako maskirani napadač lovi Zebeca. A kada su napokon krenuli prema huliganu, zaštitari su djelovali nezainteresirano, lijeno su trčkarali... Zaštitarska služba koja je osiguravala utakmicu trebala bi iste sekunde dobiti otkaz. Naganjanju Zebeca prethodilo je sramotno skandiranja Torcide “Ubij, ubij Srbina”, te transparent na ćirilici “Morem plovi jedna mala barka”, što je naslov četničke pjesme posvećenu kralju Petru i Draži Mihajloviću, a aluzija je na Armadin dolazak brodom u Splitu. No, ni tu nije bio kraj incidentima na Poljudu, jer poslije zadnjeg sučeva zvižduka jedan navijač s Hajdukove tribine pogodio je bocom predsjednika Rijeke Damir Miškovića. Jučerašnje slike s Poljuda nisu prispodobive jednoj civiliziranoj državi. Nakon svega, najveći zicer imat će disciplinski sudac HNL-a Saša Pavličić Bekić, jer suspenzija Poljuda na sljedećoj domaćoj utakmici jedini je logičan slijed. No, nažalost, ta suspenzija neće riješiti problem. A problem je jako, jako velik, jer opasno je kada navijači Hajduka jednu cijelu hrvatsku regiju, riječko-primorsku, proglašavaju srpskom, četničkom... Takav veliki problem može riješiti samo politika, odnosno država. No, političari, umjesto da problem rješavaju, najčešće ga samo produbljuju svojim jeftinim politikanstvom. Igraju već godinama na jeftinu kartu emocija, a dok se navijači i regije sve više dijele, mnogi od tih političara pljačkaju. Politika očito ne želi riješiti problem huliganstva, jer da želi, barem bi nakon dvije godine našli crtače svastike na Poljudu... >>Huligan želio suca napasti vatrogasnom štipaljkom, nakon derbija privedeno 20 navijača 