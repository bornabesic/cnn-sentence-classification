Jorge Sammir Cruz Campos od večeras je ponovno igrač Dinama. Brazilac s hrvatskom putovnicom riješio je papire u Kini, postao je slobodan igrač te sve dogovorio s modrima. Večeras je doletio u Zagreb, a odmah nakon slijetanja u zagrebačkoj zračnoj luci potpisao je ugovor. - Bilo je puno nagađanja, ali sve je ključno napravio Sammir. On je bio zamašnjak, pokazao je veliku volju i želju za vratiti se u Dinamo. Tko je i što je on, ne treba previše naglašavati. On je 11. igrač po broju nastupa u Dinamu, on je u najboljim nogometnim godinama. On će donijeti potpuno novu dimenziju Dinamu i razveselit će silno sve naše navijače - rekao je direktor kluba Tomislav Svetina. - Sammir će nositi broj 20. Kad je prvi put bio u Dinamu imao je broj 10, sad će biti dvaput bolji - rekao je Tomislav Svetina. Sammir je bio sretan zbog transfera: - Raspoložen sam, hvala svima što ste došli. Ne znam što bi rekao, sretan sam što sam došao u svoj grad i svoj klub. Nadam se da ćemo uspjeti osvojiti prvenstvo - rekao je Sammir. Navijači su sretni zbog povratka. - Primijetio sam kako me ljudi vole ovdje, drago mi je zbog toga jer sam ostavio nešto iza sebe. Već sutra se priključuje momčadi, ujutro u 7:50 zajedno sa suigračima otputovat će u Tursku na drugi dio priprema uoči nastavka sezone. Od njega se očekuje da bude vođa momčadi, da se nametne svojim igrama i vodi Dinamo u borbi za naslov prvaka u kojoj zasad bolje stoji Rijeka koja ima šest bodova prednosti. Sammir je jedan od najtalentiranijih nogometaša koje je Zdravko Mamić doveo. U Dinamu je proveo sedam godina i osvojio sedam naslova prvaka Hrvatske. Dobio je i hrvatsku putovnicu te odigrao sedam utakmica za reprezentaciju. No, njegovo ponašanje je bilo problematično pa ga je tadašnji trener Zoran Mamić 2013. udaljio iz momčadi i više nije zaigrao. Od siječnja 2014. nastupao je za španjolskog prvoligaša Getafe, a onda za kineski Jiangsu Sunning FC te na posudbi za Hangzhou Greentown. 