Koplja se lome oko Hrvata pod Alpama, Juventusovu pojačanju i miljeniku hrvatskih navijača Marku Pjaci (21) trebalo je samo četiri minute na otvaranju Lige prvaka da osvoji i Juveove navijače. Prodoran, opasan, čak je u tih nekoliko stotina sekundi protiv Seville (0:0) uspio iznuditi i kazneni udarac. To što ga sudac nije dosudio, nije ovisilo o našemu Marku... Da skratimo, dečko iz Borovja tema je broj jedan na Čizmi. A najveće je pitanje zašto mu Massimiliano Allegri nije vjerovao te mu i prije dao priliku. Allegri: Marko je nevjerojatan O statusu našeg dvojca, Mandžukića i Pjace, u Juventusu pretresli smo s novinarom La Gazzette dello Sport, čovjekom koji je izravno kritizirao trenera Juventusa zbog nepovjerenja prema Hrvatu... Veselo se javio iz Torina. – Kako je u Zagrebu? Vaš Pjaca je nevjerojatan – rekao je Jacopo Gerna, novinar koji prati Juventus. Dajemo prednost iskusnijem, kakav je danas kod šefa status Marija Mandžukića? Zašto ne igra više u prvih jedanaest? – U Juventusovoj postavi 3-5-2 napadači se znaju. To su, dakako, Gonzalo Higuaín i Paulo Dybala. Oni imaju prednost. Ali, Allegri neprestano ponavlja važnu ulogu Manždukića u klubu, te posebno napominje njegovo iskustvo napadača koji je jedini u tom društvu osvojio Ligu prvaka, koji zna kako se to čini. A to je važno, zar ne? Naši igrači nisu toliko bogati europskim trofejima. I svaki put kada je na klupi Manždukić, trener i dalje vjeruje u njega – kaže Gerna. Idemo na novu zvijezdu. Kakav je dojam u ovo kratko vrijeme ostavio Marko Pjaca? – Allegri ga voli. Od prvog treninga ovog ljeta, čim ga je vidio na djelu, uskliknuo je da je nevjerojatan. Znate, Allegri to ne govori baš često. Na kojoj poziciji vidi mladića? – Marko je, a vi to bolje znate od nas u Italiji, svestran igrač. Može igrati drugu špicu, može lijevo, desno, sjajni su mu driblinzi... Ono što se nama novinarima dopalo, njegova je osobnost. Jednostavan je, lijepo komunicira... Dakle, slatke brige oko pozicije. A igra, kako talijanski kolege gledaju na Pjacin učinak? – Pa vidjeli ste protiv Seville, dobio je samo četiri minute pa zamalo iznudio jedanaesterac! U prva dva susreta u Serie A također je zamjenjivao Paula Dybalu, bio je opasan i u igri protiv Sassuola i Lazija. Slijedi Inter u nedjelju, a smatram da će već u srijedu, protiv Cagliarija, igrati u prvih 11! Mogao bi igrati i Mandžukić. Možda obojica protiv Dinama Što će se događati u Zagrebu, hoće li trener gurnuti u vatru Mandžukića i Pjacu ne bi li se dokazali upravo protiv Dinama? – Juventus ima težak raspored, puno je još vremena do tada, teško je prognozirati. Sve je moguće. Ono što je sigurno, Pjaca će u danima i mjesecima koji slijede sve više igrati u prvoj momčadi. On je Juventusova budućnost... Je li 23 milijuna eura, koliko je talijanski prvak platio za Pjacu, za njega astronomski iznos? Jesu li u klubu zadovoljni transferom? – Apsolutno! Bilo je ove sezone puno odlazaka (Pogba, Morata...), a gledajući novac koji se slio, iznos plaćen za Marka Pjacu, tako mladog i talentiranog igrača, zapravo je pun pogodak! 