Foto: Getty Images/Guliver Image TRAKAVICA oko novog Arsenalovog trenera napokon je završena. Iako protiv sebe, unatoč osvajanju FA Cupa, ima vojsku navijača, Arsene Wenger (67) je rekao šefovima kluba da želi ostati na Emiratesu i sutra bi trebao potpisati novi, dvogodišnji ugovor. Iako su mu engleski mediji već tražili nasljednika, a Francuz je bio pod neviđenim kritikama, ipak je odlučio još jednom pokušati s Arsenalom napraviti nešto konkretno. Kako pišu Englezi, većinski vlasnici kluba su na današnjem sastanku od Wengera zatražili potpuni zaokret u politici kupovanja igrača, a Francuz je pristao na dovođenje sportskog direktora kojemu bi prepustio razvoj mladih igrača, a on bi se bavio isključivo momčadi i transferima. Klub mu zamjera dovođenje igrača zadnjih dana prijelaznog roka i pomalo stihijsku kupnju te očekuju puno veća imena u sljedećim prijelaznim rokovima. Arsene Wenger je u Arsenalu od 1996. godine, a osvojio je tri naslova prvaka i sedam FA kupova, od kojih zadnji u nedjelju protiv Chelseaja. Prije 11 godina je odveo momčad do finala Lige prvaka, no ove godine će Arsenal prvi put nakon 19 godina ostati bez plasmana u to natjecanje. Arsenal bi sutra trebao potvrditi novi Wengerov ugovor.