Unatoč silnom pražnjenju, fizičkom i psihičkom naporu ispred nas je obaveza, pet tisuća navijača dolazi u Maksimir i to se ne događa svaki dan i samo lud čovjek ne napravi sve da bi te ljude zadovoljio, rekao je trener Rijeke Matjaž Kek uoči gostovanja na Maksimiru kod Dinama u posljednjem kolu HNL-a. Rijeka je osvojila naslov, a proslavit će ga u Dinamovom dvorištu. "U jednu ruku je najteža utakmica jer igramo protiv najkvalitetnije ekipe uz nas, ali i najlakša utakmica jer mi smo svoje napravili." Rijeka je pehar namijenjen prvaku mogla podići na Rujevici, no iz kluba su to odbili. "Bilo bi mi draže da smo pehar podignuli u nedjelju, ali to je moje mišljenje. Fer je i korektno da se trofej podigne u posljednjem kolu, ako je tako prema pravilima. Igrači će se s peharom vratiti u Rijeku i to je satisfakcija. Nije mala stvar na noge podići cijelu Rijeke. Ovaj uspjeh ostaje mi u glavi, ove scene idu u best off utakmica moje trenerske i igračke karijere." Veznjak Rijeke Mate Maleš je dodao: "Mi smo svoje napravili, u utakmicu ulazimo nešto rasterećeniji. Od samog početka bili smo pravi profesionalci i takvi želimo biti do kraja. U utakmicu ćemo ući maksimalno ozbiljni i želja je razveseliti navijače."