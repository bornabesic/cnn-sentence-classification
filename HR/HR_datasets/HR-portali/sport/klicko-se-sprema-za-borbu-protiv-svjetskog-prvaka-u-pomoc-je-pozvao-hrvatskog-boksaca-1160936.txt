Naiščekivanija boksački dvoboj u prvom dijelu ove godine zasigurno je onaj između legendarnog Vladimira Klička i trenutnog svjetskog prvaka Anthonya Joshue koji će se za naslov svjetskog prvaka u teškoj kategoriji po IBF i WBA verziji boriti 29. travnja na londonskom Wembley stadionu.  Dvoboj će uživo, na stadionu gledati rekordnih 90.000 gledatelja! U pripremama za ovaj veliki dvoboj legendarnom Kličku pomoći će hrvatski boksač, olimpijac Filip Hrgović. Naime, Kličko je pozvao Hrgovića da mu se pridruži na pripremama kao njegov sparing partner što je Hrgović sa zadovoljstvom prihvatio. „Još jednom iz kampa Vladimira Klička stiglo je priznanje za moj rad i moju kvalitetu. Pozvan sam da mu budem sparing-partner u pripremama za meč s Anthony Joshuom, sigurno jedan od najbitnijih mečeva u njegovoj karijeri. Sretan sam i ponosan, veselim se tjednima koji slijede, zajedničkim treninzima i sparinzima i siguran sam da ću mu biti od koristi.“ – izjavio je Filip Hrgović. Ovo nije prvi put da Kličko i Hrgović surađuju. Hrgović je već jednom sparirao slavnom Kličku tijekom njegovih priprema za uzvratni dvoboj protiv Tysona Furyja koji je, iako najavljen za srpanj prošle godine, zbog Furyjeve ozljede gležnja na koncu ipak odgođen. Hrgović će se odmah pridružiti Kličkovom timu na pripremnom kampu u Austriji. 