Trener Dinama, Ivajlo Petev sigurno je bio mnogo zadovoljniji od kolege Matjaža Keka nakon derbija na Rujevici. Iako to nije želio priznati. Njegova momčad izborila je remi pogotkom Soudanija pred kraj susreta i ostala u igri za naslov uz zaostatak od četiri boda za vodećom Rijekom. - Imali smo drugu ideju, nisam zadovoljan s momčadi. U prvih 15 minuta smo previše griješili u organizaciji igre i dopustili Rijeci previše prilika. Tako nismo igrali do sada, ali s obzirom na utakmicu i pritisak moji su igrači imali više stresa - rekao je Petev i dodao: - Primili smo naivan gol, raspored mojih igrača u fazi obrane tada je bio jako loš. Soudani je zabio jedan eurogol, mislim da je rezultat na kraju pošten. Reakcija na klupi nakon primljenog gola?  - Ne, nije bilo incidenta na klupi nakon primljenog pogotka. Samo impulzivne reakcije. Zadovoljni ste jednim bodom nakon prikazane igre? - S obzirom kako se rezultat razvio, mogli smo izgubiti. Meni to smeta, jer ponavljam imali smo drugu ideju, radili smo mnogo grešaka i nismo uspjeli zadržati loptu u sredini terena - kazao je Petev čije je riječi prenijela službena stranica Dinama. A trener Riječana, Matjaž Kek, vjerojatno još uvijek vrti film iz te kobne 87. minute kad im je pobjeda iskliznula iz ruku. Slovenac se uhvatio za glavu nakon Alžirčevih majstorskih škarica... - Još je 27 bodova do kraja i naravno da utrka za naslov još nije završena niti bi bila nakon ovog derbija bez obzira na ishod. To su drugi potencirali. Mi smo odigrali odličnu utakmicu i dokazali smo da smo s pravom tu gdje jesmo. Pokazali smo da smo zasluženo na vrhu - naglasio je Kek nakon utakmice i dodao: - Imali smo odličnih prilika u prvom dijelu. Mi moramo igrati agresivno, a to nam je nedostajalo u drugom poluvremenu kad je Dinamo pojačao ritam. Još je dodao kako se njegovi igrači ne smiju opterećivati naslovom prvaka kako ne bi izgorjeli u silnoj želji. - Bio je ovo dobar derbi i samo da je više ovakvih utakmica. Mi guštamo u ovom sjajnom ambijentu, a to nije došlo preko noći. Dugo smo radili kako bismo stigli do toga. Samo šteta što nas danas nije poljubio rezultat - zaključio je slovenski stručnjak. >>Andrijašević: Drama se nastavlja! Pivarić: Sretno smo zabili 