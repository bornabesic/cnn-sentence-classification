NAKON što je NBA liga dogovorila s FIBA-om da neće pustiti svoje igrače u kvalifikacije za Svjetsko prvenstvo, isto je odlučila i Euroliga. Naime, čelnici Eurolige već godinama vode rat s krovnom svjetskom košarkaškom organizacijom, a sada su poručili kako neće praviti raspored prema utakmicama kvalifikacija za Svjetsko prvenstvo 2019. godine. To znači da hrvatska košarkaška reprezentacija u kvalifikacijama neće moći računati ni na NBA ni na euroligaške igrače. Svakako je veći udarac za Acu Petrovića što će ostati bez Šarića i NBA društva, ali ova odluka znači da ne bi mogao računati na igrače poput Krune Simona, Leona Radoševića ili Ante Tomića, ali i na sve one koji uskoro potpišu za neki euroligaški klub. "Mi smo još prije godinu i pol odlučili da igrači iz euroligaških klubova neće igrati kvalifikacije za Svjetsko prvenstvo. Ništa se po tom pitanju nije promijenilo", poruka je Eurolige. Hrvatska će u prvom krugu kvalifikacija igrati u skupini D s Italijom, Rumunjskom i reprezentacijom koja mora proći pretkvalifikacije. Nakon šest kola, po tri najbolje reprezentacije izborit će plasman u drugi kvalifikacijski krug. U drugom krugu će ostati 24 reprezentacije koje će biti spojene u četiri skupine po šest, s tim da će se prenositi rezultati iz prvoga kruga. Novih šest kola bit će odigrano tijekom rujna i studenog 2018. te veljače 2019. godine. Tri najbolje reprezentacije iz svake skupine, ukupno njih 12, izborit će mjesto među 32 momčadi za Svjetski kup, kojem će domaćin biti Kina, od 31. kolovoza do 15. rujna 2019. godine. Uz domaćina Kinu i 12 europskih reprezentacija na Svjetskom kupu će sudjelovati sedam reprezentacija iz američkih kvalifikacija (Sjeverna, Južna i Centralna Amerika), sedam najboljih iz azijsko-oceanijske kvalifikacijske zone te pet najboljih reprezentacija iz afričkih kvalifikacija.