Mario Mandžukić u posljednje je vrijeme više na klupi nego prošle sezone, što je i logično jer je za basnoslovan iznos stigao Gonzalo Higuain koji je u dobroj formi. Zbog toga se sve više u talijanskim medijima piše o njegovu odlasku iz Torina, a talijanska Gazzetta prije nekoliko dana napisala je da ga silno želi Shanghai Shenhua. Kineski klub navodno je Juveu bio spreman ponuditi oko 15 milijuna eura odštete, a Super Marija učiniti najplaćenijim hrvatskim nogometašem koji je za četiri godine ugovora trebao zaraditi nevjerojatna 32 milijuna eura. Međutim, kako doznaje Goal.com, ta je ponuda odbijena. "Goal doznaje da je Juventus odbio kineske milijune i poručio da nema namjeru prodati igrača s kojim trener Massimiliano Allegri ima poseban odnos i kojeg posebno cijeni", piše Goal.com. 