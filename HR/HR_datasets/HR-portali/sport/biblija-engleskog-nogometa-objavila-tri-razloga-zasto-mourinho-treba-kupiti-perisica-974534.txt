Foto: Getty Images/Guliver Image UGLEDNI engleski mjesečnik FourFourTwo objavio je veliki tekst o Ivanu Perišiću i analizirao zašto bi hrvatski reprezentativac bio idealna kupnja za Manchester United. Perišić je ove sezone, uz Icardija, bio najstandardniji Interov igrač, odnosno na njega se uvijek moglo računati. Preživio je sve ovosezonske smjene trenera u klubu i kod svakoga je bio praktički najbolji igrač. "U momčadi u kojoj je bio okružen prosječnim igračima, Perišić je konstantno bio iznad nivoa svih drugih i nimalo mu nisu smetale smiješne promjene trenera u klubu. Hrvat u zadnjih godinu dana iz utakmice u utakmicu prikazuje upravo ono što ne dostaje Unitedu. Okomitost i prodornost te centaršutevi koji uzrokuju kaos u protivničkoj obrani", piše u tekstu objavljenom u FourFourTwo-u. Englezi pišu da je Perišić dobio 51 posto duela "1-na-1", što je sjajna statistika, a 1,1 ukradena lopta i 1,6 ključnih uklizavanja po utakmici su sjajne brojke za jednog, primarno ofenzivnog igrača. "Kod svih Interovih trenera, Perišić je igrao lijevo krilo, bilo u sustavu 4-3-3 kod De Boera ili 4-2-3-1 kod Piolija. Ove sezone upisao je 11 golova i osam asistencija te terorizirao obrane diljem Italije. Ne samo to, Perišić je pokazao zavidne defenzivne navike i kvalitete, što bi itekako pomoglo ionako slabim Mourinhovim bekovima, a Perišićeve statističke brojke pokazuju da je spreman za zahtjeve engleske lige", stoji u tekstu. Perišić je, piše isti list, pokupio strašno puno navika od svojeg sunarodnjaka Ivice Olića dok su zajedno igrali u Wolfsburgu. "Perišić ima pobjednički mentalitet. Za razliku od suigrača u Interu, Ivan nije dopustio da utone u letargiju cijele momčadi i svaki put je davao apsolutno sve od sebe. To je mentalitet koji odgovara Unitedu, ali mu malo i nedostaje zadnjih godina. S Perišićevom požrtvovnošću i zalaganjem, United bi ove sezone sigurno nekoliko onih nesretnih remija pretvorio u ključne pobjede", piše FourFourTwo. Tekst završavaju činjenicom da bi Unitedu, nakon niza astronomskih transfera, 55 milijuna za Perišića bila fantastična investicija.