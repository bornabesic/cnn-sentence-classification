Marija Šarapova je u suzama napustila teren šepajući i to pri vodstvu 2-1 u trećem setu. Naša Mirjana Lučić-Baroni ušla je u drugo kolo Rima, a Ruskinji je stradao butni mišić. Prvi set dobila je naša Mikica 6-4, drugi je pripao Šarapovoj 6-3, a u trećem je bilo 2-1 za Ruskinju. Dakle, Mariju sigurno nećemo gledati na predstojećem Roland Garrosu. Prvi razlog može biti ozljeda, a drugi to da neće dobiti pozivnicu za Roland Garros. Dvostruka osvajačica pariškog turnira trenutno je 211. igračica svijeta i nema adekvatan renking za izravan ulazak u turnir, kao ni za kvalifikacije. Ona se nadala da će joj turnir, kojeg je osvajala 2012. i 2014. godine poslati pozivnicu, ali Francuzi ne razmišljaju tako. - Pozivnice postoje za igrače koji se vraćaju nakon ozljeda. Pozivnice nisu za one koji se vraćaju nakon dopinga - predsjednik francuskog teniskog saveza Bernard Guidicelli. Podsjećamo, Šarapova je 2016. godine suspendirana na dvije godine zbog uzimanja nedopuštenog sredstva, ali kazna joj je kasnije smanjena.  Pitanje je hoće li nastupiti i na Wimbledonu. - Ako se prijavi za pozivnicu, razmotrit ćemo njezin slučaj, kao i slučajeve ostalih tenisačica. Imamo praksu prema kojoj dodjeljujemo pozivnice i tako će biti i ove godine - rekao je prvi čovjek All England Cluba Philip Brook. Šarapova se priprema kao da će igrati na Wimbledonu. BBC piše da njezin tim pregovara s britanskim teniskim savezom oko pozivnice za Aegon Classic u Birminghamu u lipnju, turniru koji je zagrijavanje za Wimbledon. - Misle da su napravili pravu stvar, ali možda su trebali razmisliti o posljedicama. Rekao sam što mislim o tome. Organizatori rade sve da bi prodali karte i povećali gledanost - rekao je Andy Murray. Ruskinja nije igrala u Birminghamu od 2010. godine, a isti tjedan na rasporedu je i Quenn's Club koji je posljednjih godina doveo veća teniska imena. No ako Šarapova dobije pozivnicu, turnir u Birminghamu izaći će iz te sjene.   