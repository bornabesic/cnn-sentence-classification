Košarkaši Cedevite su u susretu 5. kola skupine H TOP-a 16 Eurokupa pretrpjeli četvrti poraz, bolja od njih je u utorak bila domaća Valencia sa 71-58 (15-19, 20-15, 22-17, 14-7). Cedevita je dobro otvorila utakmicu, te sredinom druge četvrtine imala i sedam pogodaka prednosti (28-21, 30-23). No, uslijedilo je lošije razdoblje, poglavito u napadu pa je domaći sastav već do poluvremena uspio povesti s minimalnih 35-34. Treću četvrtinu Valencia je otvorila serijom 17-4 kojom se odmaknula na veliku prednost od 52-38. Cedevita se u nekoliko navrata uspjela primaknuti na četiri poena zaostatka, pri tom zaostatku imala i nekoliko napada, ali nije se uspjela primaknuti na manju razliku prvenstveno zbog vrlo lošeg šuta za tricu, susret su završili s tri pogođene od 19 pokušanih trica. Miro Bilan sa 17 i John Shurna sa 14 koševa bili su najefikasniji kod Cedevite, dok su Pierre Oriola sa 13 i Fernando San Emeterio sa 11 ubačaja bili najbolji kod Valencije. Usprkos lošem omjeru pobjeda i poraza od 1-4 Cedevita još nije izgubila sve izglede za prolazak u četvrtfinale, ali sada osim što u posljednjem kolu sljedeće srijede u Zagrebu mora svladati Unicaju s minimalno 19 koševa razlike moraju joj u prilog ići i ishodi preostala dva dvoboja. Sutra bi tako Alba morala pobijediti Unicaju u Malagi, a zatim bi sljedeće srijede Valencia morala svladati Albu u Berlinu.   Valencia je s omjerom 5-0 još ranije osigurala prvo mjesto u skupini, slijede Unicaja sa 2-2 i Alba sa 1-3. 