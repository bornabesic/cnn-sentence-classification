Teniska reprezentacija Argentine izjednačila je na 2-2 protiv Hrvatske u finalu Davis Cupa koje se igra u zagrebačkoj Areni. Izjednačujući bod za Argentinu osvojio je Juan Martin Del Potro pobijedivši Marina Čilića nakon pet setova i pet sati igre 6-7 (4), 2-6, 7-5, 6-4, 6-3. Bio je to sjajan meč dostojan velikog finala, a Del Potro je stigao do pobjede nakon što je gubio 0-2 u setovima. Oduka o pobjedniku bit će poznata nakon petog meča između Ive Karlovića i Federica Delbonis ili Leonarda Mayera. Čilić je uraganski ušao u meč nošen s više od 15,000 naših navijača. Uz rani 'break' poveo je 3-0 i 4-1. Nažalost, u sedmoj igri Del Potro je vratio izgubljeni servis, a potom izjednačio na 4-4. Odluka o prvom setu pala je u trinaestoj igri. Čilić je poveo 5-0, pa 6-2 i potom propustio tri set lopte. Srećom, ne i četvrtu. Nakon 71 minute igre prvi hrvatski reket je poveo 1-0 u setovima. U drugom setu Čilić je briljirao. U petoj igri prvi put je oduzeo protivnički servis, a isto je učinio i kod vodstva 5-2 osvojivši drugi set 6-2 za 47 minuta igre. Del Potro je prvi servirao u trećem setu i poveo 1-0, a potom imao dvije brek lopte za vodstvo 2-0. Čilić se spasio sjajnim servisima izjednačivši na 1-1, nakon čega su oba tenisača držala svoje servise do rezultata 6-5 za Argentinca. Čilić je servirao za 'tie-break', no Del Potro je odigrao sjajan gem oduzevši Čiliću servis za 7-5 i smanjene vodstvo na 2-1 u setovima. U četvrtom setu vidjeli smo gotovo identičan rasplet. Prve probleme Čilić je imao u četvrtoj igri kada je spasio dvije break lopte. No, u desetoj igri Argentinac je stigao do nove tri lopte za obrat, ujedno i tri set lopte. Čilić je prve dvije spasio, no ne i treću i Del Potro je dobio set 6-4 za izjednačenje na 2-2. Odlučujući, peti set nije mogao bolje početi. Čilić je već na startu oduzeo protivniku servis. Nažalost, radost je kratko trajala. Del Potro je već u idućoj igri vratio izgubljeni servis poravnavši na 1-1. Novi udarac Čilić je doživio u sedmoj igri kada je Del Potro načinio novi 'break' za veliko vodstvo 5-3. U idućem gemu Argentinac je obranio svoj servis za 6-3 i ostvario veliku pobjedu. Bio je to njihov jedanaesti međusobni susret i devete pobjeda argentinskog tenisača pri čemu i šesta uzastopna. Čilić je posljednji put pobijedio Del Potra, koji je ove godine dobio nagradu za povratnika godine, prije pet godina.