Pred golom Malage obranu kao da je igrala momčad trećeligaša koja se sastala poslije nedjeljnog ručka na haklu. “Katalonski šljam neće ni vidjeti titulu”, riječi su to šeika Abdullaha Ahmeda Al Thanija, vlasnika Malage, koja je u posljednjem kolu španjolske Primere ugostila Real. Šeik je baš tim, pogrdnim riječima, najavio utakmicu koja je odlučivala hoće li Real ili Barcelona biti prvak Španjolske. Barci je trebao kiks Reala i pobjeda kod Eibara. Eibar su pobijedili, ali Real je s lakoćom prošao Malagu, baš kao što se i tvrdilo uoči meča. Malaga je posljednje kolo igrala rasterećna bilo kakvog pritiska, štoviše odgovarao im je poraz i iz financijskog razloga. Naime, prilikom prelaska Isca iz Malage u Real dogovoreno je da ako madridska momčad osvoji naslov s Iscom u momčadi mora isplatiti Malagi milijun eura. No, nije samo ‘slučaj Isco’ podigao prašinu i doveo u pitanje regularnost utakmice. Trener Malage, Michel, ima bogatu povijest s Realom i uoči te utakmice izjavio je kako je on puno veći ‘realovac’ od Valdana. Bila je to digresija koja se tiče čuvenog meča između Reala i Tenerifea 1992. godine kada je momčad Tenerifea vodio Jorge Valdano, također velikan Real Madrida. Real je tada bio u identičnoj situaciji kao što je bio uoči Malage, imali su bod više od Barcelone i do poluvremena su vodili s 2:0, ali Tenerife kreira čudo i preokreće te donosi titulu Barceloni. “Ja sam puno veći Realovac od Valdana”, izjavio je Michel uoči utakmice s Realom, a mnogi su to protumačili kao jasan znak da će Malaga ‘tankirati’ protiv Reala. Kasnije se Michel pokušao izvući, ali malo tko mu je povjerovao. “Real je moj klub, ali je i Malaga. Moram poštivati ovo prvenstvo i moji igrači ne bi razumjeli da želim drukčije. Htio bih da odluka ne bude u zadnjem kolu, ali bolje da dočekam nove prvake, nego da svladam svoj klub”, kazao je Michel. Ipak, sve se odlučivalo u tom zadnjem kolu i mora se priznati, na prvi pogled, nisu se osramotili, barem ne pred protivničkim vratima. Nogometaši Malage pucali su na vrata Reala čak 19 puta i držali izjednačen posjed lopte, no, sve postaje tragikomično kada je Real napadao. Naime, pred golom Malage obranu kao da je igrala momčad trećeligaša koja se sastala poslije nedjeljnog ručka na haklu. Stoperi Luiz Hernandez i Mikel Villaneuva djelovali su kao da žele da Real zabije. U priloženom videu vidi se kako Villaneuva zbunjeno reagira na centaršut pred vlastita vrata, odnosno, kako širi noge i prosljeđuje šut Ronaldu i to na rubu peterca! Još je gore bilo kod pogotka Reala. Ne samo da su ‘realovci’ mogli sprintati kraj obrane Malage koliko su htjeli već su oni zaspali na ‘ofsajd zamku’, a Hernandezovo izbijanje duge lopte Marcela više izgleda kao spušanje lopte za nastavak kontre Realu nego na čišćenje u kriznoj situaciju. Ma najbolje je da pogledate tu lakrdiju sami…