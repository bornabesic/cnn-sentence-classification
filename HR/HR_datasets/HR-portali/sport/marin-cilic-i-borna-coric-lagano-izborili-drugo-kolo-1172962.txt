Hrvatski tenisači Marin Čilić i Borna Ćorić plasirali su se u 2. kolo Roland Garrosa, Čilić koji je postavljen za sedmog nositelja u 1. je kolu s uvjerljivih 6:3, 6:3, 6:3 nadigrao Letonca Ernestsa Gulbisa, dok je Ćorić sa 7:6 (5), 6:3, 6:2 bio bolji od Francuza Mathiasa Bourguea. Čilić je do treće pobjede u četvrtom dvoboju protiv talentiranog Letonca koji je posljednjih godina izgubio renking zbog brojnih ozljeda stigao za 101 minutu. Tijekom čitavog dvoboja naš najbolji igrač nije suparniku dopustio niti jednu "break-loptu" uz odličnu igru nakon ubačenog prvog servisa. Čilić je osvojio 36 od 39 poena igranih na njegov prvi početni udarac. S druge strane, Čilić je oduzimao servis Gulbisu upravo u najboljim trenucima, u prvom i trećem setu jedini "break" ostvarivao je u šestim igrama, dok je u drugom dva puta oduzeo servis Gulbisu. Prvi put u petom gemu za vodstvo 3:2, a onda i u devetom čime je okončao tu dionicu igre u svoju korist. Čilić će u 2. kolu igrati protiv pobjednika susreta između Rusa Konstantina Kravčuka i Argentinca Federica Delbonisa. Ćorićev sljedeći suparnik je Amerikanac Johnson Ćorić je protiv 23-godišnjeg Bourguea, trenutačno 156. igrača svijeta, do pobjede stigao nakon dva sata i 27 minuta igre. Prvi je set bio neizvjestan, niti jedan igrač nije pokleknuo na svom početnom udarcu iako je Ćorić osigurao tri, a Bourgue jednu "break-loptu", pa je o pobjedniku odlučivao "tie-break". U odlučujućoj igri Ćorić je bio u stalnoj prednosti i na kraju ju dobio sa 7-5. U šestoj igri drugog seta Ćorić je napokon "slomio" servis Bourguea i poveo 4:2 te na kraju dobio tu dionicu sa 6:3. Treći je set praktički bio formalnost, Ćorić je još dva puta oduzeo servis Bourgueu i uvjerljivo okončao dvoboj. Ćorić će u 2. kolu igrati protiv Amerikanca Stevea Johnsona. Ranije u ponedjeljak Ana Konjuh plasirala se u 2. kolo turnira tenisačica nakon što je svladala 107. igračicu svijeta Crnogorku Danku Kovinić sa 7:5, 7:6 (4) poslije sat i 54 minute igre, dok je Donna Vekić u 1. kolu izgubila od 34. igračice svijeta Kineskinje Shuai Zhang sa 5-7, 4-6 poslije sat i 56 minuta igre.  Mlada Dubrovkinja, koja ima negativan omjer protiv Danke Kovinić, na početku meča nije uspijevala pronaći pravu igru, pa je crnogorska tenisačica prva stigla do prednosti oduzetog servisa i vodstva 5:2.  No, Ana Konjuh je nakon toga preuzela dominaciju i sa dva "breaka" dobila je početni set sa 7:5. U drugom setu, kod 1-1, Konjuh osvaja servis protivnice, a potom kod vodstva 5:4 servira za meč, ali Kovinić se spašava i izjednačuje na 5:5. Nakon toga set odlazi u tie-break koji je dobila hrvatska tenisačica. Za Konjuh i Kovinić ovo je bio peti međusobni dvoboj, a Crnogorka je uspješnija s tri pobjede. Konjuh će drugom kolu igrati protiv bolje iz susreta Francuskinje Alize Lim (259. na WTA listi) i Poljakinje Magde Linette (94. na WTA listi).