Već u nedjeljnjoj domaćoj utakmici ABA lige protiv MZT-a, Cibona će biti jača za iskusnog bivšeg reprezentativca Luku Žorića (32, 210 cm). On dolazi kao zamjena za najboljeg igrača ABA lige Antu Žižića (20, 210 cm) pa je direktor kluba Domagoj Čavlović zadovoljan s ovakvim ishodom: - Nadali smo se da ćemo njegov prijelaz realizirati i prije utakmice s Partizanom, no tada nismo uspjeli. Na koncu smo ipak potpisali igrača kojeg smo htjeli i to za iznos koji je u našim gabaritima. U cijelom Žorićevu transferu iz Seville u Cibonu, pomogao nam je Miško Ražnatović. A dotični je menadžer Žižića koji blista u prvim euroligaškim minutama. U tijesnom porazu kod Makabija (92:93) za Darušafaku je upisao 14 koševa i 9 skokova. – Sretni smo što smo dobili takvog igrača kao što je on, no problem je u tome što neće dugo ostati kod nas jer će otići kada to njegov NBA klub Boston odluči - požalio se Darušafakin trener David Blatt.  