Pečena janjetina, domaće vino, hrvatske zastave ispod televizije i pjesma cijelu noć. Do osam ujutro. Tako se pratio meč Stipe Miočića u Rtini, mjestu od 500-injak ljudi, u kojem je rođen Šime, Stipin djed.  Na samom kraju Dalmacije, ondje gdje Paški most spaja Pag s kopnom, a bura ruši sve pred sobom, smjestila se Rtina, danas najponosnije mjesto. Stipe Miočić nokautirao je Dos Santosa, obranio UFC pojas, a imat će priliku napraviti korak više, ono što još nikome nije uspjelo. Otkako su u UFC-u uveli pojas 1997. godine, niti jedan teškaški prvak nije ga uspio obraniti više od dvaput zaredom. No kad je Hrvat u pitanju, sve je moguće... - Mama, volim te, sretan ti Majčin dan. Najbolja si mama na svijetu - rekao je Stipe nakon borbe. A borba je kratko trajala, niti jednu cijelu rundu. Šaka u glavu bila je dostatna da Dos Santos ‘zalegne’. Uslijedio je niz Stipinih udaraca, jedan, dva, tri... I pogled prema sucu. - Nisam htio Santosa nepotrebno ozlijediti, pa sam ga pogledao tražeći da prekine meč - objasnio je Stipe. A prekid je značio početak slavlja u Rtini i cijeloj Hrvatskoj.  - Skupili smo se svi u gostionici, ispekli janjca, igrali karte, pjevali i čekali cijelu noć da meč krene. Kad ga je Stipe odalamio, nije bilo kraja sreći, probudilo se cijelo selo - kažu mještani Rtine. Šime, Stipin djed, u Ameriku je zajedno s braćom Ivom i Dinkom, otišao 60-ih, za njim je otišao i sin Bojan, koji je djetinjstvo proveo u Rtini. Poslije se tata Bojan vratio u Austriju, život mu je namijenio drugu suprugu, a Stipe je ostao u Clevelandu. - U Rtini je prvi put bio 2014. godine. Sve nas je oduševio, tako je dobra duša da je to nemoguće prepričati. Otkrio je boćanje, igrali smo cijelu noć. Imao je u planu otići prema Pagu malo u provod, ali ostao je igrati boće. Ima dobru ruku, smiren je i odmjeren, nijednu boću nije promašio - kaže Željko Miočić. A odmah nakon pobjede Stipe je uzeo mobitel i nazvao mamu. Bio je to vrlo emotivan razgovor. Jedva je zadržao suze. - Nazvao sam je nakon borbe. Svaki put je nazovem, dobio ili izgubio. Rekla mi je da jako ponosna na mene i rasplakala se. Uh, pokušavam ostati muškarac, nije lako, sve je bilo emotivno - rekao je Stipe, koji je zaradio ozljedu na potkoljenici pa je šepajući napustio oktogon.  - Bilo je grozno i boli me. Ali imao sam dobar plan. Jako dobar. A plan je bio - što prije završiti borbu. Dos Santos ga je nekoliko puta udario “low kickom” u potkoljenicu.  - Mislio sam: ‘Čovječe, to je to. Još minuta i gotov je’. A onda me pogodio i ničeg se više ne sjećam - rekao je Dos Santos. Očigledno je zaboravio otkud je Stipe. Spoj Velebita, mora i bure. A takvi ne padaju. Nakon poraza od Dos Santosa u prosincu 2014. Miočić je nanizao pet pobjeda i to svih pet nokautom. Tko je sljedeći? Stipe kaže: ‘Svejedno’. 