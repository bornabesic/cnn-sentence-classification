U finalu Europskog prvenstva za nogometaše do 17 godina koje se održava u Hrvatskoj igrat će Engleska i Španjolska, mladi Englezi su u prvom polufinalu u Zaprešiću svladali vršnjake iz Turske sa 2-1 (2-1), dok su Španjolci u Varaždinu bili uspješniji od Nijemaca boljim izvođenjem 11-eraca sa 4-2 (0-0, 0-0) nakon što u 80 minuta nije bilo pogodaka. Engleska je povela sa 2-0 pogocima Hudson-Odoija (11) i Sancha (37), a za Tursku je u samoj završnici prvog poluvremena smanjio Kesgin (40+3). U drugih 40 minuta rezultat se nije mijenjao. Španjolska je imala najveću šansu za pogodak u utakmici protiv Njemačke u 70. minuti, ali tada njezin kapetan i najbolji strijelac Ruiz nije realizirao kazneni udarac. No, Ruiz jer bio precizan u raspucavanju nakon utakmice, dok dva njemačka igrača nisu uspjela postići pogodak. Finalni susret igrat će se u petak u Varaždinu od 20 sati. I Engleska i Španjolska dosada su po dva puta osvajale naslov u ovoj dobnoj kategoriji, mladi Englezi su slavili 2010. i 2014. godine, a mladi Španjolci 2007. i 2008. Četiri reprezentacije koje su se plasirale u polufinale ovoga EP-a izborilo je i nastup na Svjetskom prvenstvu koje će se održati u Indiji od 6. do 28. listopada, a nastup u Indiji u utorak je izborila i Francuska koja je u susretu za peto mjesto u Sesvetama svladala Mađarsku sa 1-0 (1-0) golom Gouirija (26).  