Premda ga Jose Mourinho želi zadržati još jednu sezonu na Old Traffordu, švedski napadač Zlatan Ibrahimović po svemu sudeći na koncu sezone napušta Manchester United i karijeru će nastaviti u redovima Los Angeles Galaxyja. Ovo nije prvi put da se Ibrahimović povezuje s nekim od američkih klubova, no čini se kako je ponuda iz Los Angelesa natjerala 'Ibru' da razmisli o selidbi 'preko bare'. Američki Fox Sport je objavio vijest kako je Ibrahimović potpisao ugovor i kako sigurno dolazi, a čak je objavio i njegovu fotografiju u dresu Galaxyja. Možda se radi o Photoshopu, a možda je i stvarna fotografija procurila u medije. U oba kluba za sada šute, a nije se oglasio niti bivši igrač Barcelone, PSG-a, Milana, Intera, Juventusa, Ajaxa i Malmoa. LA Galaxy vodi američki stručnjak Curt Onalfo, a glavne zvijezde su Meksikanac Giovani dos Santos, te bivši engleski reprezentativac Ashley Cole. Ibrahimović je nedavno izjavio kako nije završio svoj posao u redovima 'Crvenih vragova', što je otvorilo nagađanja kako će produžiti ugovor na još jednu sezonu. Međutim, Amerikanci tvrde suprotno. - Mogu produžiti ugovor na još jednu sezonu. Uživam u Manchesteru, ovo je veliki klub, ljudi me vole i moj posao ovdje još nije završen - kazao je Ibrahimović koji je u 41 nastupu zabio 26 golova. 