Sandra Perković nastavila je pobjednički niz iz prošle sezone. Naša najbolja atletičarka četvrti put zaredom slavila je u Šangaju, na mitingu Dijamantne lige. Zadnja dva puta njezin disk je u Kini letio preko 70 metara, a jučer se zaustavio na 66,94 metara. Bez obzira na to što je drugoplasiranu Australku Deni Stevens ostavila za nešto manje od pola metra, nije to bio tako uvjerljiv nastup na kakav smo je navikli gledati. Od šest hitaca samo su prva dva bila ispravna. Sreća da je jedan od ta dva bio dovoljan za prvo mjesto. Jer, nakon prvog bila je tek na četvrtom mjestu. Treća je bila Kubanka Deni Caballero sa 65,76 metara. Metež na bacalištu – Nije bilo lako bacati zajedno s muškima. Umjesto nas devet na bacalištu nas je bilo 17 pa se natjecanje oduljilo na gotovo dva sata. Još su se uz nas diskaše natjecali visaši kojih je također bilo puno pa je bio opći metež na toj strani borilišta – rekla je Sandra. Ovo joj je bila 15 uzastopna pobjeda u nizu, a posljednji put pobijeđena je u kolovozu 2015. godine. Bilo je to u finalu Svjetskog prvenstva u Pekingu kada je osvojila srebro. Zlatna je bila Deni Caballero. – Znam da mogu i moram puno bolje od ovih 67 metara. Ali, ovo je tek početak sezone koja je dugačka i zadovoljna sam što sam natjecanje u Dijamantnoj ligi započela pobjedom. Ne, nisam razočarana bez obzira na to što nisam bila na željenom nivou. Mislim da sam još jednom dokazala svoju dominaciju u ovoj disciplini. Jer moje najgore bacanja bilo je dovoljno za prvo mjesto – rekla je naša najbolja atletičarka Sandra. Deni Stevens prošle sezone završila je kao četvrta na rang-listi Svjetskog atletskog saveza s hicem 67.77 metara. Po onome što smo vidjeli u Šangaju, svjetska prvakinja iz Berlina 2009. godine, mogla bi ove sezone biti i najveća prijetnja našoj Sandri. – Što reći. Još jedno dugo mjesto u Šangaju. Četvrti put. Meni je bilo zanimljivo bacati zajedno s dečkima – rekla je 29-godišnja Deni, dodavši: Za mjesec dana u Oslu – Kad smo već kod Berlina, imala sam 21 godinu kada sam postala svjetska prvakinja. Sjećam se da se ona tada prvi put pojavila na jednom velikom seniorskom natjecanju. Imala je 19 godina i već tada se vidjelo da će biti velika “faca” – rekla je Deni koja nakon tog svjetskog zlata više nije osvojila nijednu medalju na velikim atletskim natjecanjima. Najbliže je bila prošle godine na Igrama u Riju kada je bila četvrta. Sljedeći nastup na mitingu Dijamantne lige Sandra će imati za mjesec dana. Bacat će u Oslu 15. lipnja, a onda samo tri dana poslije u Stockholmu. – Uh, mjesec dana bez natjecanja. Predugo – zaključila je Sandra. Sandra je za ovu pobjedu u Šangaju dobila deset tisuća dolara, što je u usporedbi s pobjedom na nekom manjem ATP turniru uistinu smiješan iznos.