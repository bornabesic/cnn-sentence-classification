Foto: Getty Images / Guliver Image OD KAD je Claudio Ranieri dobio otkaz, Leicester igra sjajno. Aktualni prvak Engleske je pod vodstvom Craiga Shakespearea ostvario tri pobjede u isto toliko susreta, a uspio se preko Seville plasirati u povijesno četvrtfinale Lige prvaka, gdje je jedini engleski sudionik. Trener Slaven Bilić i dalje ne razumije zašto je otišao Ranieri, ali smatra kako je na kraju odluka Leicestera bila dobra... "Iako ne mogu razumjeti zašto je Ranieri morao otići, u Leicesteru su dobili što su htjeli. To je za mene i dalje loša odluka, jer je Claudio napravio nevjerojatne stvari s njima. Međutim, takva je naša priroda posla i trener uvijek mora prvi platiti cijenu. No, nitko ne može reći da je Leicester donio pogrešnu odluku, jer momčad izgleda drukčije, sve je bliže opstanku u Premier ligi i stigla je do četvrtfinala Lige prvaka", rekao je Bilić.  "Kako sada Vardy i ostali igraju kako treba?" Ipak, hrvatski trener se pita kako je moguće da prvak igra loše, a nakon odlaska Ranierija vrati formu iz prošle sezone. "Oni sada igraju kao prošle sezone. Jamie Vardy i svi ostali suigrači igraju baš kao što znaju. Upravo to ne razumijem i nije mi jasno zašto tako nije bilo sve dok nije otišao Ranieri", pita se Bilić. "Mogu se nositi s trenerskim pritiskom" Nakon poraza od Bournemoutha i sam Bilić je morao čuti kritiku suvlasnika West Hama Davida Sulivana... "U pravu je. Ne možemo biti zadovoljni tom utakmicom i načinom na koji smo izgubili. Moramo se dići i igrati kako znamo, jer momčad može puno bolje od ovoga. No, znate kako ide to u trenerskom svijetu - kad ostvarite nekoliko dobrih rezultata svi pričaju o vama. A, kada izgubite onda je situacija drukčija. Međutim, mogu se nositi s tim pritiskom", zaključio je Bilić.