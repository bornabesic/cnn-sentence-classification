U UZVRATNIM utakmicama polufinala Lige prvaka Juventus i Real Madrid obranili su prednost iz prvih susreta protiv Monaca i Atletica.  Tako ćemo 3. lipnja u Cardiffu gledati reprizu finala ovog natjecanja iz 1998. godine. Bit će to i novi okršaj Marija Mandžukića i Luke Modrića, a upravo su njih dvojica bili među najboljim igračima uzvratnih utakmica.  Mandžukić je za svoj nastup i pogodak u pobjedi 2:1 Juventusa protiv Monaca nagrađen ocjenom 8,2 od portala WhoScored te se našao u najboljih 11 uzvratnih utakmica. Ujedno je uz suigrača Danija Alvesa (8,2) bio najbolji igrač susreta u Torinu.  Tek malo lošiju ocjenu (8,1) dobio je Modrić za svoju igru u porazu Reala 1:2 kod gradskog rivala Atletica pa se i on našao u udarnih 11 WhoScoreda. Bolje ocijenjen od Mandžukića samo je Isco, strijelac jedinog Realova gola u uzvratu na Vicente Calderonu. Isco igra u velikoj formi i dobio je ocjenu 9,1 te je najbolji igrač uzvratnih utakmica.