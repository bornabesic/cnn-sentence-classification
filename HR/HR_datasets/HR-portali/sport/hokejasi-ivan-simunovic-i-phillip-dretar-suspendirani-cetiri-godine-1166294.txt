Na sjednici Stegovnog vijeća Hrvatskog zavoda za toksikologiju i antidoping (HZTA) održanoj 18. travnja 2017. godine donesena je odluka po kojoj je hokejašima Ivanu Šimunoviću i Phillipu Dretaru izrečena četverogodišnja sankcija, a treneru Alanu Franjkoviću dvogodišnja.  Hrvatski zavod za toksikologiju i antidoping (HZTA) je 14. ožujka 2017. godine  nakon utakmice Prvenstva Hrvatske u hokeju na ledu između KHL Zagreb i KHL Mladost proveo dopinšku kontrolu za vrijeme koje su dvojica igrača KHL Mladosti Ivan Šimunović i Phillip Dretar prekršili antidopinška pravila. Ivan Šimunović je zbog izbjegavanja dopinške kontrole prekršio odredbu 2.3 Pravilnika za borbu protiv dopinga HZTA, a Phillip Dretar zbog lažnog predstavljanja prekršio je odredbu 2.5 Pravilnika. Trener Alan Franjković nije spriječio ovakvo postupanje igrača na dopinškoj kontroli, iako ga je bio svjestan te je prekršio odredbu 2.9 Pravilnika. Protiv ove Odluke nezadovoljna strana ima pravo žalbe.