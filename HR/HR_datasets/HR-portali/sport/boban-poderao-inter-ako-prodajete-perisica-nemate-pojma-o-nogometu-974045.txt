Screenshot: Gazzetta dello Sport ZVONIMIR BOBAN u Italiji je zbog elokvencije i nekonvencionalnog ponašanja bio omiljen još za igračkih dana. Zato je nakon umirovljenja dres zamijenio odijelima i postao elegantni, brižno njegovani, cijenjeni televizijski analitičar bez dlake na jeziku, čiji se vrckavi i kontroverzni komentari citiraju i prepričavaju. Boban je dakle talijanski Joško Jeličić. S obzirom na reputaciju koja ga prati, Bobanova posjeta milanskoj središnjici Gazzette dello Sport izazvala je veliku pažnju i novinari najuglednijeg talijanskog i jednog od najcjenjenijih svjetskih sportskih dnevnika obasuli su ga pitanjima o nogometnim aktualnostima. Kao i uvijek, posebno su intrigantni komentari Bobana, koji je ikona Milana, o najvećem rivalu Interu. Ovaj put dotaknuo ih se nimalo laskavo vezano uz skoru prodaju Ivana Perišića: "Ako Inter želi prodati Perišića, jednog od najboljih igrača u Serie A, onda je to dokaz da ljudi koji vode taj klub nemaju pojma o nogometu. Govorimo o čovjeku koji je zadnje dvije sezone glavni u momčadi, čija energija nosi Interov napad i koji je k tome vrhunski profesionalac, ozbiljan tip posvećen nogometu. Ne mogu vjerovati da Inter uopće razmatra mogućnost da ga proda. Ponavljam, onaj tko misli da igrač kao Perišić tehnički i tatički nije nužan momčadi, vrlo malo zna o nogoometu. U suprotnom, ne bi donosio ovako apsurdnu odluku."