Ako je suditi prema službenoj stranici Dinama, Cico Kranjčar ljetos nije ni postao trener plavih! Naime, u rubrici Treneri kroz povijest posljednji trener koji je naveden je Zoran Mamić, uz kojeg piše 22. 10. 2013. – ?. Dakle, službena stranica još broji Zokijeve dane na klupi. A na toj istoj stranici možemo vidjeti i da je Zdravko Mamić u 14 godina vladavine u Maksimiru imao čak 24 trenerske promjene. Najviše se na klupi, naravno, zadržao brat Zoran, nešto više od 30 mjeseci. Taj bi niz nesumnjivo trajao i dalje da mlađi Mamić nije preuzeo Al Nassr. Drugi na toj ljestvici najdugovječnijih je Josip Kuže, koji je uspio izdržati 17 mjeseci, dok su Krunoslav Jurčić i Branko Ivanković u jednoj od svojih epizoda u Dinamu bili po 14 mjeseci kontinuirano u klubu. Ćiro Blažević izdržao je 13 mjeseci (2002./03.), a potjeran je unatoč tome što je osvojio naslov. Uglavnom, Mamićev prosjek u posljednjih 14 godina je 1,7 trenerskih promjena po sezoni. Gori od Mamića u cijeloj Europi samo je “žderač” trenera, kako u Italiji zovu šefa Palerma Maurizija Zamparinija. On je, naime, u istom razdoblju promijenio 34 trenera, odnosno skoro dva i pol po sezoni. Tamo treneri idu po odštetu za prijevremeni raskid... 