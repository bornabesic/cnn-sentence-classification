Ante Rebić oduvijek je bio miljenik Nike Kovača. Bivši hrvatski izbornik vodio ga je u mladoj reprezentaciji, ali i kasnije u seniorskoj, a 'ljubav' mu je dokazao kada ga je sa sobom doveo u Eintracht. Rebić se baš nije naigrao u Fiorentini, Leipzigu i Veroni, ali Kovač ga je svejedno poveo sa sobom u Bundesligu. Rebić je muku mučio s ozljedama ove sezone pa je skupio svega deset nastupa, a proteklog vikenda napokon je pokazao sve što zna. Zabio je gol i odigrao odličnu utakmicu, zbog čega je hrvatski nogometaš uvršten u idealnu momčad kola. To je, naravno, razveselilo Kovača. - Ne bih nikoga isticao, ali Rebić je bio sjajan. On ima veliki potencijal, a ovako izgleda kad pokaže sve što zna. Ante je dobro radio s nama od prvog dana. Trebalo mu je vremena, sada vidite zašto sam ga želio dovesti, kazao je Kovač. Bivši hrvatski reprezentativac dobio je pohvale i od sportskog direktora Brune Hübnera. - Ante je igrao izvanredno, on ima veliki potencijal.