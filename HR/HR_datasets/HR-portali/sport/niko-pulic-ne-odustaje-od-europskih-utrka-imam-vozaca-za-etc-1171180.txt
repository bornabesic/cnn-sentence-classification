Ako ste se pitali u čemu u posljednje vrijeme uživa trostruki europski prvak na brdskim utrkama Niko Pulić, a da nije rock i krstarenje barkom, onda je odgovor – Grobnik, naravno. Najuspješniji hrvatski vozač vratio se nakon deset godina izbivanja na stazu koja ga do prošle subote očito nije voljela. "Od 1997. nisam vozio na Grobniku i ne sjećam se svoje posljednje pobjede. Nikada tamo nisam imao sreće, nikada", rekao je "leteći Konavljanin". No, Niko Pulić konačno je slavio i to ispred Rajmonda Terčića na otvorenju druge sezone Business VIP Kupa. "Taj čovjek spava na stazi i bilo mi je veliko zadovoljstvo pobijediti ga. Uh, što smo napravili dar-mar", istaknuo je naš sugovornik. A za Pulićev povratak u ulozi vozača i trenera, zaslužan je Božo Tomulić. Ovaj 36-godišnji Zagrepčanin od malih je nogu zaljubljenik u automobile i utrke. Uspio je izgraditi uspješan posao u telekomunikacijskom sektoru pa mu nije teško palo izdvojiti sredstva za ostvarenje dječačkog sna i nastup u Business VIP Kupu pod HAKS-om. Prije se nikada nije ozbiljno bavio utrkama, a danas već ima svoj tim, dva sportska automobila, odličan rezultat i velikog trenera. "Na prvoj utrci prošle godine bio sam sedmi, što je relativno dobro kada pogledate s kime sam se sve borio. Međutim, na kraju sezone nisam imao zadovoljavajući rezultat, čak sam razmišljao o povlačenju, no onda se spletom okolnosti pojavio Niko. I tad je sve krenulo", prisjetio se Tomulić, vlasnik Europhone Racing Teama. "Božo me zamolio da ga naučim voziti. Prvi rezultati vidjeli su se već nakon 50 krugova na Grobniku, a moja pobjeda u subotu i njegovo treće mjesto pokazali su jesam li uspješan učitelj", naglasio je Pulić. Na kišnoj stazi utrkivalo se 11 vozača Seat Ibize Cupre. Ovaj put naš dvojac bio je potpuno spreman. "Osim što je Niko pun iskustva, uvijek ima velika očekivanja. Naučio me puno toga, od pripremnih radnji prije utrke, preko ulaska u automobil pa sve do ispravnog položaja sjedenja... Zbog njega sam u godinu dana postao brži za čak dvije sekunde", potvrdio je novi hrvatski vozač.  Niki Puliću teško je pala odluka kada je njegov sin Ivan prestao s trkaćom karijerom. Dugotrajna ekonomska kriza u Hrvatskoj dodatno je poremetila viziju s kojom je naš poznati automobilistički as živio tijekom posljednjih 35 godina. "Mislim da sada mogu uspjeti u onome što nisam s Ivanom. Znam da je to moguće. Potrebno je volje, znanja i financija, i eto nas u ETC-u za dvije godine", potvrdio je Pulić. "Idemo korak po korak. Želje su prisutne, ali vidjet ćemo kako će se sve odvijati", zaključio je Tomulić. U Business VIP Kupu vozit će se još šest vikenda, a sljedeći je na rasporedu 3. i 4. lipnja u Cerklju.