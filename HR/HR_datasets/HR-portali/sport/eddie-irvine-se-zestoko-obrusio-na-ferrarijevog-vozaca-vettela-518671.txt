Bivši vozač Formule 1 Eddie Irvine nije ljubitelj četverostrukog prvaka Formule 1 Sebastiana Vettela. Irvineu, koji dolazi iz Sjeverne Irske, nije se dopalo to što se Ferrarijev Nijemac u 2016. godini žalio, kako je rekao , na 'sve i svašta'. - Vettel je jedno obično razmaženo derište - izjavio je pobjednik četiri utrke u Formuli 1 za Motorsport-Total.com. - Čim je došao u Ferrari, već je bio narcisoidan. No, to što su mu se ljudi divili pomoglo je da njegova bahatost dodatno procvjeta - bez dlake na jeziku ispalio je Irvine. Irvine je dio karijere proveo u Ferrariju, gdje je 'nosio kofere' Michaelu Schumacheru, a mnogi su vozači upravo njega smatrali arogantnim i egocentričnim.  - Takvi smo mi vozači. Ja sam bio takav, Lewis (Hamilton) je također takav, Alonso isto - branio se Irvine. U Vettelu Irvine ne vidi Schumacherovog nasljednika. - Ma nema šanse, o čemu pričamo? Vettel je dobar vozač, ali Schumi je bio neki drugi nivo. Nakon loše utrke otišao bi kod Jeana Todta da vidi u čemu je bio problem. On je s bolidima radio ono što nitko drugi nije mogao, čak ni 'vozačina' Mika Hakkinen. Michael je u svoje vrijeme dominirao bez nekih problema - prisjetio se bivši vozač Formule 1. U današnjoj Formuli 1 kao najbolje vozače vidi Alonsa, Hamiltona i Vettela, ali njegov favorit je Lewis. Podsjetimo, Irvine je 2014. godine proglašen krivim zbog nanošenja tjelesnih ozljeda u tučnjavi u noćnom klubu u Milanu. Tada je osuđen na pola godine zatvora. 