Gledajući iz perspektive Dinama, 'modra' momčad izgubila je ove sezone sve što se može izgubiti. U Ligi prvaka je bila najgora do sada, izgubila je prvenstvo pa onda i Kup. No, čelni čovjek Dinama Zdravko Mamić ima svoje viđenje cijele situacije. - Ovo je bio festival nogometa i cijelo prvenstvo i završnica prvenstva u kojoj se do zadnjeg kola nije znalo tko će biti prvak i nije se znalo do zadnjeg kola tko će ispasti iz lige i ovaj senzacionalan završetak u Varaždinu ne samo da daje nadu, on daje potvrdu da je hrvatski nogomet nešto čudesno i da zaslužuje puno bolju poziciju i praćenje nego što je to sada - rekao nam je Mamić pa nastavio: - Stvarno, bez obzira što je ovo nakon dugo godina prvi put da smo ja i moji suradnici imali priliku gledati poraz Dinama i gubitak titule i Kupa, ja sam silno ponosan da sam dio nogometne obitelji. I na kraju, to ste sada vidjeli i nikad više. To ne umanjuje uspjeh Rijeke, koji je senzacionalan. Oni su to u potpunosti zaslužili, tu nema nikakve mrlje niti za prvenstvo niti za Kup. Bili su uvjerljivo bolji, ali ja poručujem njima i Hajduku i drugima: "Vidjeli ste to sad i nikad više". Ciao - rekao je Mamić pa dobacio: - Nije upitno da Petev ostaje trener i iduće sezone.