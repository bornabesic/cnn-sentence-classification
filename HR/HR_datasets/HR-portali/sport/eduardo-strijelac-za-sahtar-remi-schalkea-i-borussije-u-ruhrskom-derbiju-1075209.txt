Šahtar je u 21. kolu ukrajinskog prvenstva osvojio samo bod kod Stal Dniprodžeržinska (3:3) pa sada vodeći Dinamo Kijev, koji ima utakmicu manje, ima priliku pobjeći na pet bodova prednosti.  Strijelac za Šahtar bio je i Edurado da Silva, bivši hrvatski reprezentativac, pogodivši za 1:1 u 51. minuti. Iskusni napadač u igru je ušao na početku drugog poluvremena dok je Darijo Srna igrao svih 90 minuta. Šahtar je do četvrte minute sudačke nadoknade vodio 3:2, a onda je za remi pogodio Iščenko. Schalke i Borussia Dortmund podijelili su bodove (2:2) u jednom od najvećih njemačkih derbija. Okršaj 29. kola Bundeslige ponudio je uzbudljivu utakmicu u kojoj su mnogo više izgubili gosti iz Dortmunda. Njima je trebala pobjeda kako bi im ostala barem minimalna šansa za dostizanje vodećeg Bayerna, no Bavarci imaju sedam bodova prednosti pet kola prije kraja i bila bi prava senzacija da to ispuste. Sedmi Schalke (45 bodova) s druge strane još se može nadati trećem mjestu koje zasad drži Hertha (49).  Borussija je dvaput bila u vodstvu u Gelsenkirchenu, no domaćin je uspio izboriti remi ponajviše zahvaljujući tome što je gostujući trener Thomas Tuchel odmarao Reusa, Mhitaryana, Gündogana i Aubameyanga za uzvrat s Liverpoolom u Europskoj ligi.  Sva četiri gola pala su u prvih 20-ak minuta nastavka. Kagawa je u 49. minuti lobom s ruba šesnaesterca donio vodstvo žuto-crnima. Tri minute potom Sane je jednu odbijenu loptu pospremio u mrežu za izjednačenje. Ginter u 56. minuti glavom pogađa za novo vodstvo Borussije, a konačan rezultat postavio je u 66. minuti Huntelaar s bijele točke. Borussija je do kraja susreta imala još nekoliko prilika, no nije ih iskoristila. Napoli je nastavio utrku za vodećim Juventusom i u 32. kolu talijanskog prvenstva slavio protiv posljednjeplasirane Verone s 3:0. Domaćin je na San Paolu bio bez najboljeg igrača i prvog strijelca lige, Gonzala Higuaina koji je kažnjen sa četiri utakmice neigranja zbog divljanja nakon isključenja u prošlom kolu protiv Udinesea. No, to nije smetalo Napolitancima, a mrežu gostiju napunili su Gabbiadini (33. minuta), Insigne (45. - 11m) i Callejon (70.). Domaći su još u prvih 15 minuta dvaput zatresli vratnicu, a posao im je olakšao i Veronin Samuel Souprayen koji je isključen u 45. minuti.  Ivan Strinić ušao je u igru za Napoli u 87. minuti, dok je Ante Rebić igrao do 72. minute za Veronu. Sampdoria tri kola nije mogla do pobjede, a onda je pao Udinese (2:0). Andrija Balić i Stipe Perica nisu ulazili u igru za gostujuću momčad. Torino je, nadjačavši Atalantu sa 2:1, upisao 10. prvenstvenu pobjedu.  >>Leicester oborio rekord i pobjedom se približio naslovu prvaka! 