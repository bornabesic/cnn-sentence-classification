Hrvatski košarkaški reprezentativac i igrač Philadelphia 76ersa Dario Šarić igrat će za momčad Svijeta u utakmici "Zvijezda u usponu" na All-Star vikendu kojem je ove godine domaćin New Orleans, priopćeno je u srijedu iz ureda NBA lige. Šarić je treći hrvatski košarkaš koji će sudjelovati u utakmici igrača koji su tek stigli u najjaču ligu svijeta ili proveli u njoj samo jednu sezonu. Prošle godine su Mario Hezonja sa 19 koševa i Bojan Bogdanović sa šest poena sudjelovali su u porazu Svijeta od momčadi Amerikanaca (154:157), dok je 2015. godine Bogdanović ubacio 16 koševa u pobijedi Svijeta 121:112. U svjetskoj momčadi su, uz Šarića, još trojica Europljana: Srbin Nikola Jokić (Denver), Latvijac Kristaps Porzingis i Litavac Domantas Sabonis (Oklahoma City). Kanadu će predstavljati Trey Lyles (Utah) i Jamal Murray (Denver). Šarićev suigrač iz Philadelphije Joel Embiid predstavlja Kamerun, a tu su još i Australac Dante Exum (Utah), Bahamac Buddy Hield (New Orleans) te Emmanuel Mudiay (Denver) iz Konga. Na popisu američkog sastava nalaze se: Devin Booker (Phoenix), Malcolm Brogdon (Milwaukee), Marquese Chriss (Phoenix), Brandon Ingram (LA Lakers), Frank Kaminsky (Charlotte), Jahlil Okafor (Philadelphia), D’Angelo Russell (LA Lakers), Jonathon Simmons (San Antonio), Karl-Anthony Towns (Minnesota) i Myles Turner (Indiana). Utakmica će biti odigrana 17. veljače, u noći s petka na subotu, dva dana prije All-Star utakmice glavnih zvijezda. 