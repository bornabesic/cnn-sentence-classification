"VJEROJATNO još nismo ni svjesni što smo napravili. Odigrali smo fenomenalno kada je bilo najpotrebnije. Vrijeme je sada se sada malo opustimo i proslavimo", rekao nam je Filip Bradarić, koji se sa suigračima jedva otrgnuo iz zagrljaja navijača na travnjaku Rujevice. Rijeka je prvi put u povijesti prvak Hrvatske. Slavlje navijača i momčadi na terenu, nakon što je sudac Vučemilović označio kraj susreta s Cibalijom, zauvijek ćemo pamtiti. Navijači su utrčali u teren i rastrgali igrače od sreće. Zajedno su vrištali, plakali, ležali na travi. Igrači su se konačno opustili. Posljednja dva mjeseca svaka utakmica koju su igrali bila je presudna. "11 godina jedan klub harao je Hrvatskom. Nadam se da će neke stvari u budućnosti biti bolje i drugačije, da će se gledatelji vratiti u hrvatski nogomet. Ali dobro, idemo se sada veseliti. Većini nas ovo je prvi naslov prvaka u karijeri. Bit će najljepše slaviti na Maksimiru u posljednjem kolu. Oni su provocirali i udarali ispod pojasa, ali mi smo sve to pobijedili. Prava smo klapa, nikada nisam igrao u ovako složnoj momčadi. Bili smo skromni, a rad je pobijedio priču i novine. Mogli bismo svašta pričati, ali nećemo. Pokazali smo da smo bolji na terenu", u dahu je rekao Bradarić. Razgovor su prekidali njegovi suigrači i polijevali ga pivom.