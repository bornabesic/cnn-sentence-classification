Foto: Guliver Image/Getty Images NAVIJAČI Lazija poslali su pismo svom "životnom neprijatelju", kako su opisali legendu Rome Francesca Tottija koji bi sljedećeg vikenda trebao odigrati posljednju utakmicu za rimski klub. Lazio je u 37. kolu izgubio s 1:3 od Intera, a navijači na sjevernoj tribini, Irriducibili, u jednom trenutku su izbacili transparent na kojem je pisalo: "Životni neprijatelji pozdravljaju Francesca Tottija!" Nedugo zatim u javnost je procurilo i pismo navijača Lazija 40-godišnjem Tottiju. Mnogi su ga opisali kao emotivno pismo navijača Lazija koji su se naklonili velikom rivalu, ali oni su mu se samo narugali. Podsjetili su ga na to da je debitirao u derbiju porazom od Lazija uz propušten jedanaesterac Rome, tko je najtrofejniji klub u gradu u njegovoj eri, što je sve Real osvojio bez njega i na to da ga u njegovoj Romi ne cijene dovoljno.  "Bio je 6. ožujka 1994. godine kada smo se sreli prvi put. Ušao si u igru umjesto Piacentinija i izborio penal kojeg je promašio Giannini. Tako mlad, a ipak si bio spreman postati dio povijesti svog kluba na tako izuzetan način, sudjelovanjem kod promašenog penala i velikih prilika. Nakon toga si rušio rekord za rekordom, a navijači širom svijeta su ti pljeskali, i dok si razmišljao o svojim majicama i reklamama za San Remo, Lazio je osvojio Scudetto, Kup pobjednika kupova, Superkup Europe, četiri Kupa Italije (jedan protiv tebe) i tri Superkupa Italije. Koliko si mogao osvojiti s Realom, nitko nikada neće znati. Ti si jedini velikim šampion kojeg nisu mogli kupiti. Bez tebe mogu biti zadovoljni sa samo dva Svjetska klupska prvenstva, pet Liga prvaka, tri Europska superkupa, sedam titula prvaka u Španjolskoj, tri Kupa kralja i šest španjolskih Superkupova. Nedovoljno za igrača tvog talenta... Ostvario si nešto čime si zaslužio poštovanje. Poštovanje koje nisi dobio od svojih navijača i svog kluba, i zbog toga nam je iskreno žao. Nikada ne bismo dopustili da se prema igraču kao što si ti tako ponašaju. Nikada ne bismo nijemo promatrali što su radili i što ti rade. Nitko te sada ne brani, pa ne možemo ni mi. Ne krivimo te zbog majica i šala upućenih nama. One su tu i morale su biti jer smo u Rimu, a stvari ovdje tako funkcioniraju. U svakom slučaju, zaslužio si da ti pružimo ruku kao protivniku koji poslije svih ovih godina odlazi kao "najbolji među neprijateljima."