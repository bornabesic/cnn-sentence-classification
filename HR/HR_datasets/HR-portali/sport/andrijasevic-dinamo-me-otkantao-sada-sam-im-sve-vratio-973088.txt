Foto: Index JEDAN od najsretnijih na proslavi Rijekinog naslova prvaka bio je Franko Andrijašević. Iz Hajduka i Dinama je otišao na mala vrata, a sada je kao najbolji igrač odveo Riječane do povijesnog trofeja. U posljednjoj utakmici prvenstva Andrijašević i društvo primili su pet komada od Dinama (5:2), čiju su 11-godišnju dominaciju prekinuli.  "Više smo razmišljali kako ćemo slaviti, nego kako ćemo igrati. Da je ova utakmica bila odlučujuća, sigurno se ne bismo opijali niti slavili. Nije lijepo vidjeti rezultat, ali napravili smo puno ove sezone", rekao je Andrijašević nakon utakmice na Maksimiru na kojoj je Rijeka imala podršku više od pet tisuća navijača. Slijedi finale Kupa... "U srijedu ćemo istom ovom Dinamu pokazati da ovo nije prava Rijeka! Hvala našim navijačima, ovo je sve za njih. Vidjeli ste scene koje ćemo pamtiti cijeli život."   Što donosi sljedeća sezona? "Ma ne razmišljamo još o Ligi prvaka i transferima. Idemo slaviti, odmoriti se i uzeti Kup." A što ovaj trofej znači Franku? "Osobno mi ova večer također puno znači. Znate da sam prošao teško razdoblje u Dinamu, otkantali su me i zato s posebnim guštom dižem pehar na Maksimiru. Sve sam im vratio, a Rijeka se upisala u povijest."