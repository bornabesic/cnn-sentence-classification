Imao sam slobodan dan, pa sam nakon četiri gola Cibaliji otišao u rodno Sarajevo. Morao sam nakon takve partije počastiti svoje društvo, a počastit ću i suigrače, rekao nam je Amer Gojak (20). Protiv Vinkovčana odigrao je najbolju partiju u karijeri. Poslije utakmice kući je otišao s loptom s kojom je zabio jedan od golova. Kad je za Dinamo debitirao u Ligi prvaka protiv Lyona, u prvom je poluvremenu pretrčao 6,2 kilometra. Vidjelo se odmah da ima iznimne tjelesne i trkačke spospobnosti. A sad je pokazao da je i rasni strijelac. Nedavno je s Dinamom potpisao novi ugovor, koji taje do 2022. godine, a za razliku od drugih nogometaša, Gojak nema menadžera. O njegovoj se karijeri brine otac Ahmet. - Kad sam potpisao za Dinamo, sa mnom je u Zagreb došla obitelj. Tu su mama i tata, koji su mi velika podrška. Živimo u Dubravi - kaže Gojak, po kojega su 2014. godine u Sarajevo otišla braća Mamić. Gojak je prve nogometne korake napravio u klubu Novi Grad u Sarajevu, zatim je pet godina bio u Željezničaru i jednu godinu u Olimpiku, iz kojega je i došao u Maksimir. - Odmah se vidjelo da je veliki potencijal, pokazao je liderske sposobnosti i na terenu i izvan njega. Mogao bi postati veliki igrač - kaže nam Toni Karačić, izbornik U-19 reprezentacije BiH, koji je Ameru dao i kapetansku vrpcu u toj momčadi. Gojak je protiv Cibalije zaigrao umjesto Sammira i sjajnom je partijom kod Peteva “kupio” mjesto u prvih 11. Imao je Amer nekoliko sjajnih poteza ove sezone, asistirao je Soudaniju za pobjedu na Poljudu. Uzor mu je veliki Zidane. - Kad dječak sam uživao u njegovim potezima, zbog toga mi je on najdraži igrač - kaže Gojak, koji u slobodno vrijeme ode do kina, na piće s prijateljima i igra PlayStation. - I na PlayStationu igram s Dinamom. Kad sam u prilici, zabijem gol i na takav način. Ne propuštam prilike ni na PlayStationu - smije se Gojak. I on, kao i mnogi igrači, ima rituale prije ulaska na teren. - Uvijek na travnjak prvo zakoračim desnom nogom - otkriva talentirani veznjak iz BiH. Petev ovoga proljeća može biti zadovoljan isključivo onim što na terenu pružaju mlađi igrači. - To je moja ekipa, izvan terena se najviše družim s Hodžićem, Morom, Ćorićem i Sosom - rekao je Gojak. On je jedan od igrača koji su uvijek pozitivni, može se reći da je Amer dobri duh Dinamove svlačionince. - Volim suigračima pričati fore iz Sarajeva i iz Bosne. Taj naš humor - smije se Gojak, koji nije baš “majstor” u kuhinji. - Što znam skuhati? Samo čaj - opet se nasmijao Gojak. Nedavno je prvi put dobio poziv u A reprezentaciju BiH. Kao novi u reprezentaciji, morao je zapjevati za inicijaciju. Pjevao je pjesmu od Halida Bešlića “Prvi poljubac”. - To mi je jedna od najdražih pjesama i jedan od najdražih pjevača. Pjevao sam i kad sam došao u Dinamo, odmah u svlačionici. Volim zapjevati, zapravo nisam loš, dobro pjevam - smije se Gojak, koji će očito, ako Dinamo na kraju sezone osvoji barem jedan trofej, otpjevati neki hit Halida Bešlića. Dok ovako zabija i igra, ima razloga i pjevati. On je otkriće ove sezone. 