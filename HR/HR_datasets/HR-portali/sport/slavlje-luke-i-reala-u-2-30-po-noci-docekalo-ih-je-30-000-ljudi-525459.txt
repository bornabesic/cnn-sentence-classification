Real Madrid je osvojio prvi naslov prvaka Španjolske od 2012. godine, a Luka Modrić i Mateo Kovačić su po prvi put osjetili kako je to biti španjolski prvak. I iako su 'kraljevi' u Madrid stigli dosta kasno, u noći s nedjelje na ponedjeljak oko 1.30 sati, na trgu Cibeles dočekalo ih je oko 30 tisuća navijača sat vremena kasnije. Feštalo se, pjevalo i zabavljalo. Autobus s igračima pristao je u sredini trga, a oko njih je oformljen krug gdje su navijači stajali. Uz glasnu glazbu, navijanje i ples, Ramos i Marcelo predvodili su slavlje. Kapetan Reala zastavom je ogrnuo poznati ženski kip fontane na Cibelesu, simbola grada Madrida, tradicionalno ju je, kao kapetan Reala, poljubio u obraz, a Brazilac joj je zatim omotao šal oko glave. Real bi mogao dodatno slaviti već za dva tjedna pošto igra finale Lige prvaka s Juventusom 3. lipnja u Cardiffu. - Trebamo vas za osvajanje Lige prvaka - poručio je Cristiano Ronaldo okupljenim navijačima na Cibelesu.