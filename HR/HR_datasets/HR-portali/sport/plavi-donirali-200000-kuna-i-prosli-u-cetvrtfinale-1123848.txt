Utakmica je bila na izdisaju, “umiralo” je vrijeme u sudačkoj nadoknadi, a Dinamov vratar Šemper i branič Stojanović ponudili su još jedan komedijaški skeč, gurnuvši u veliku priliku Bjelovarca Rajića! I bivši Dinamov junior špicom je pogurnuo loptu, no Šemper je uspio zaustaviti ovaj udarac i sačuvati pobjedu favoriziranih plavih! Dinamo je, eto, kudikamo teže nego je to mislio izborio nastup u četvrtfinalu kupa svladavši trećeligaša Bjelovar 2:1 (1:0). Mlađahna domaća momčad (najstariji igrač ima 25 godina!) još kako je namučila Zagrepčane. Istina, sjajan je bio domaći vratar Dinko Gavranović, obranama je “izludio” Ćorića, koji mu je ipak zabio euro-gol u 70. minuti. Ali, Bjelovar će još godinama pričati o gredama Orača (37. minuta) i Rajića (72.), bile su to “bombe” s 25 metara, lopta se odbijala u zemlju i potom daleko od Šemperove mreže... Domaćin bez sreće – Nije htjela, nije htjela... Šteta, imali smo lijepu priliku na kraju, ali nismo uspjeli kreirati još jedno iznenađenje. Dali smo maksimum i vjerujem da nismo razočarali – kazao je, uz vratara Gavranovića, najbolji domaći igrač, Ivan Orač. Hoćete li ovu gredu “pospremiti” u ladicu lijepih ili ružnih uspomena? – Lijepih, ipak lijepih, ha, ha... Ponosan je na svoje dečke bio i trener Bjelovara Mario Kos, koji je i u najavi dvoboja spominjao mogućnost iznenađenja... – Mislili su da pričam gluposti, ali doista sam bio uvjeren da možemo proći Dinamo! Računao sam tu, dakako, na osmijeh sreće, ali pokazalo se da je sreća prigrlila Zagrepčane! Ne mogu svojim mladićima baš ništa zamjeriti, idemo dalje, imamo svoj zacrtani put i vjerujem da ćemo se za godinu-dvije vratiti u Drugu HNL – govorio je Kos, koji je sam selekcionirao ovu momčad, a sad ih, s Marinom Lalićem, vodi i u seniorima. Bjelovar svakako ima potencijal za Drugu HNL, a dodajmo i da je gradonačelnik Antun Korušec, na primanju koje je priredio prije utakmice za Dinamovo vodstvo, istaknuo da će Bjelovar uskoro dobiti novi stadion! – Eto, svi grade, svi će dobiti stadion prije nas – uzdahnuo je Dinamov direktor Tomislav Svetina. Inače, Dinamovo je vodstvo ugošćeno i na kasnom ručku nakon utakmice u jednom bjelovarskom restoranu došao je i savjetnik Zdravko Mamić, kojem su Bjelovarci predali poklon, a Dinamo je, baš kao i lani u Ždralovima, donirao 200 tisuća kuna za omladinsku školu ovoga kluba. Petev: Nismo igrali dobro – Odigrali smo dobrih 20-ak minuta u oba dijela, ostalo nije bilo dobro. Morali smo znatno ranije odlučiti utakmicu, stvorili smo i promašili niz prilika – govorio je Petev, koji opet ima problem vratara. Šemper je, naime, kriv za pogodak, odbio je loptu nakon slobodnog udarca Orača, a Jaković je odbijanac pretvorio u 2:1! Tko će, dakle, braniti u subotu u Zaprešiću? – Griješe i kudikamo bolji i skuplji vratari od Šempera! No, kad primimo gol, svi su krivi, ne samo vratar! Uostalom, nije se smio dogoditi taj prekršaj u zoni udarca. A do subote ima vremena, vidjet ćemo tko će biti na vratima – ostao je zakopčan Petev. Mnogo toga nije bilo dobro u igri plavih. Premalo se trčalo, osim igrača s loptom nikome nije palo na pamet da se pokrene, pa je tako u nekim trenucima, posebno kad su Bjelovarci u završnici “opalili” presing, izgledalo da su domaćini profesionalci, a gosti amateri! A o silnoj dozi sreće koja je pratila plave, svjedoči i prvi pogodak – Šitum je, naime, opalio sa 16 metara, lopta je pogodila braniča Pušića i u visokom luku prevarila Gavranovića i odsjela u mreži... 