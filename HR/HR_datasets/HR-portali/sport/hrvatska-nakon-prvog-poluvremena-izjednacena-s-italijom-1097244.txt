Premda su igrali dobro, hrvatski košarkaši nisu uspjeli pobijediti domaćina Italiju u svom prvom nastupu na olimpijskom kvalifikacijskom turniru u Torinu. Osim publike (12 tisuća duša), Talijani su imali i vjetar u leđa i u obliku očekivanog domaćinskog suđenja za konačnih 67:60. Uz 19 koševa Bogdanovića, borbenog Šarića i kreativnog Simona, naši su na veliki odmor otišli s prednošću od dva koša. Doduše, kad su odlazili u svlačionicu semafor je pokazivao 35:35, no na izlasku su Talijanima ipak skinuta dva koša zbog čega je hrvatski izbornik Aleksandar Petrović ušao u rat sa zapisničkim stolom.  - Da nisam reagirao bilo bi "popapala maca". Zaradio je Aco poslije i tehničku jer suci nisu sudili evidentni prekršaj na Bogdanoviću, prigodom njegova prodora, no ako su domaćini imali ovakav vjetar u leđa imali u skupini, i grčki novinari su se zapitali što njihovi suparnici tek mogu očekivati u polufinalu i finalu. - Promjena ritma suđenja u trećoj četvrtini uvela nas je u nervozu pa smo promašili par zicera, pet slobodnih bacanja. Nažalost, nervoza je bila naš odgovor na to što nismo imali kod sudaca identičan tretman zbog čega sam strašno razočaran. Očekivao sam da će domaćin dobiti par lopti, ali ne ovoliko. U trećoj četvrtini nisu nam sudili četiri-pet prekršaja ispod koša. Kad su to domaći novinari prenijeli talijanskom izborniku Ettoreu Messini ovaj se nasmijao: - Dolazeći na presicu očekivao sam takvo što. Znam Acu 30 godina. Jeste li ikada čuli Acu da je izgubio utakmicu iz košarkaških razloga, a ovo je samo još jedan takav nastup i ništa više. Nisu ni hrvatski košarkaši bili zadovoljni suđenjem no oni o tome nisu htjeli pričati pa je tako prvi strijelac Bogdanović (26 koševa) poželio sljedeće: - Ne želim u sucima tražiti izgovor. Daj Bože da s Italijom na ovom turniru zaigramo ponovo, da pokažemo da ih možemo pobijediti. Naravno, ako zaigramo još jače u obrani i ako nam lopta u napadu bude više išla. Iako su naši zaslužili prolaznu ocjenu, kapetan Roko Ukić nije u tome pronašao utjehu: - Ne igramo mi za prolaznu ocjenu već za odlazak na OI. U obrani smo se tukli, čak smo i solidno iskakali, no napadački smo odigrali skromno i to nas je stajalo pobjede. Nismo imali baš neku sjajnu napadačku ideju, da bismo ostvarili prednost, nego smo dosta forsirali i iz toga smo i zabijali. Bojan je bio u dobrom ritmu i mi smo igrali na njegovu valu, no nitko se drugi nije razigrao i to nas je dovelo do samo 60 ubačenih koševa. No, treba reći i da su Talijani igrali dobru obranu, to je Messinin "trademark". Nisu oni viši rang od nas, to se vidjelo, no ako se ponovo susretnemo za nešto više morat ćemo igrati na gornjoj granici svojih mogućnosti. Udarac Hrvatskoj da unatoč svemu dobije ovu utakmicu bio je izlazak Simona u 29. minuti koji zbog bolova u listu nije više ulazio u igru. Tada su naši krenuli napadati individualno (Ukić, Šarić...).  Koševe za Hrvatsku zabili su Bogdanović 26, Šarić 11, Hezonja 7, Planinić 6, Simon 5, Babić 3 i Ukić 2. Kod Talijana prednjačili su NBA igrači Belinelli (19) i Galinari (12) te sjajni branič i vrstan defenzivac Hackett (12 koševa, 8 skokova) koji je igrao odličnu obranu i na Bogdanoviću, a kada je trebalo (nakon preuzimanja) i na Šariću. - Primiti 67 koševa od Talijana na njihovu terenu znak je dobre obrane s kakvom moramo pritisnuti i Tunis za koji moramo pronaći i energiju jer oni će ipak imati 48 sati odmora između dvije utakmice - ustvrdio je Luka Babić. A pobijediti Tunis, večeras (21 sat), doista je imperativ pa izbornik Petrović ističe:  - Protiv Tunisa nas čekaju posve drugačiji uvjeti. Igrat ćemo u praznoj dvorani, energetsku utakmicu koja za nas neće biti lagana. Probat ćemo u tome koristiti igrače koji su manje igrali, a i pobijediti bez Simona za kojeg zasad ne znamo kad će moći igrati. Susret su pratili i Juventusova legenda Alex Del Piero te bivši brazilski reprezentativac Leonardo.   ITALIJA - HRVATSKA 67:60 (21:23, 12:12, 21:12, 13:13) Torino. Palaolimpico, gledatelja: 11.872. Suci: Perez (Španjolska), Vazquez (Portoriko), Jovčić (Srbija) ITALIJA: Poeta, Belinelli 19, Aradori, Gentile 3, Bargnani 8, Gallinari 12, Melli 7, Cusin, Datome 6, Cervi, Hackett 12, Tonut. Izbornik: Ettore Messina. Šut: 24/71. Šut za 3: 4/16. Sl. bacanja: 15/21. Skok: 44 (29+15). Asistencije: 11. Os. lopte: 6. Izg. lopte: 6. Blokade: 4. Os. pogreške: 21. HRVATSKA: Babić 3, Krušlin, Stipčević, Simon 5, Hezonja 7, Šarić 11, Ukić 2, Planinić 6, Bilan, Šakić, Arapović, Bogdanović 26. Izbornik: Aleksandar Petrović. Šut: 22/61. Šut za 3: 6/22. Sl. bacanja: 10/17. Skok: 45 (34+11). Asistencije: 11. Os. lopte: 0. Izg. lopte: 13. Blokade: 1. Os. pogreške: 25. U prvoj utakmici odigranoj u utorak u Torinu na kvalifikacijskom turniru za OI, košarkaši Meksika su u 2. kolu skupine A svladali Iran sa 75:70 i tako Irance izbacili iz borbe za plasman u Rio de Janeiro. Naime, kako su Iranci u ponedjeljak poraženi i od Grčke (53:78) zarobljeni su na trećem mjestu skupine A i odlaze kući, dok će Meksiko i Grčka u srijedu igrati utakmicu za prvo mjesto, a obje su se reprezentacije već plasirale u polufinale. Za očekivati je da će Grci svladati Meksiko te da će oni u polufinalu biti suparnici hrvatskim košarkašima, ako momčad pod vodstvom izbornika Aleksandra Petrovića savlada Tunis. U Brazil će samo pobjednik kvalifikacijskog turnira u Torinu. Skupina A Grčka - Iran 78:53 Meksiko - Iran 75:70 Grčka - Meksiko (srijeda, 18 sati) Ljestvica: 1. Grčka    1    1    0     78-53    2     2. Meksiko  1    1    0     75-70   2     3. Iran     2    0    2    123-153   2       Skupina B Italija - Tunis 68:41 Italija - HRVATSKA 60:67 HRVATSKA - Tunis (srijeda, 21.00) Ljestvica 1. Italija   2    2    0    135-101    2     2. Tunis     1    0    1    41-68    1     3. HRVATSKA  1   0    1   60-67     1