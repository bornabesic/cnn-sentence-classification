Foto: Screenshot POBJEDU Japana 4:0 nad Tajlandom u kvalifikacijama za Svjetsko prvenstvo zasjenila je komična situacija iz 85. minute utakmice kad je već sve bilo gotovo. Momčad Vahida Halihodžića slavila je golovima Kagawe, Okazakija, Kube i Yoshide, ali je potez utakmica ipak napravio Yuto Nagatomo. Igrač Intera je pet minuta prije kraja utakmice nakon ubačaja gostiju s desne strane najprije loše intervenirao i pogodio svog suigrača Sakaija, nakon čega se okliznuo, a zatim i uspio srušiti Dangdu te napraviti jedanaesterac.  No, ni tu nije kraj priče, jer je izgubljeni Dangda želio izvesti penal, a njegov udarac s 11 metara obranio je vratar Kawashima.  Japan je trenutačno, nakon sedam kola, prvi u skupini B kvalifikacija za Svjetsko prvenstvo s 16 bodova, koliko ima i Saudijska Arabija.