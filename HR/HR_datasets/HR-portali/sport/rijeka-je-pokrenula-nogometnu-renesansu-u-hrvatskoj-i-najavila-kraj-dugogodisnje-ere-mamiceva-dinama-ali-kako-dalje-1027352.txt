Ako ste jedna od onih osoba koja će odmahnuti rukom i reći 'ma koga boli briga za HNL', evo pitajte onda navijače Rijeke je li ih briga što im je klub po prvi puta u povijesti osvojio naslov prvaka. Vjerovat ćemo u to da je nastupilo novo doba, neka nova era hrvatskog nogometa. Nakon tko zna koliko sezona dobili smo prvenstvo koje je na momente čak bilo uzbudljivo gledati, pogotovo u samom finišu sezone kada su i Hajduk, Osijek, Lokomotiva, pa i Slaven i Cibalija počeli predstavljati opasnost za pretendante na naslov. Taj naslov na kraju je ipak, očekivano, otišao u Rijeku i to po prvi puta u povijesti, ali na samom početku sezone malo tko je očekivao ovakav rasplet. Bez Keka naslova ne bi bilo! Rijeka je, već pomalo tradicionalno, u ljetnom prijelaznom roku rasprodala sve zvijezde iz prošle sezone i ostavila Keka da slaže ‘ad hoc’ momčad za novu sezonu i mogući napad na prvo mjesto. No, Slovenac je, takoreći, prevario i struku i protivnike, usredotočivši se više na slaganje idealne taktike i formacije na koju niti jedan klub HNL-a nije imao odgovor. Kek je stavio naglask obranu i koncipirao taktiku igre po bokovima, a kao ‘highlight’ taktike ističe se aktivno sudjelovanje bekova u kreaciji, odnosno njihova bekovska uloga pretvarala se često u ulogu krila. Uz zonalno igranje obrane, Kekova taktika pokazala se superiornom naspram svih ostalih u ligi. Jasno, vezni red s Andrijaševićem u ulozi golgetera iz pozadine i Bradarićem i Mišićem kao dubinskim veznjacima, koji opet jednako dobro sudjeluju u oba smjera i igraju ključnu ulogu u brzoj tranziciji, bio je prevelik zalogaj čak i za aktualnog prvaka. U zdravom klubu, zdrav duh Reći ćemo da je Kek ipak možda i najodgovorniji za to što Rijeka danas ima povijesni naslov. No, poklopilo se Riječanima tu još nekoliko važnih faktora. Kao prvo, Rijeka se već nekoliko godina ističe kao klub sa zdravim vodstvom. Rijeka ne njeguje politiku ‘shopping’ centra kao što njeguje Dinamo, odnosno, klub im ne služi kao poligon za stvaranje i prodaju mladih talenata već se ciljano pojačavaju iz sezone u sezonu pametnim kupovinama ili čak posudbama s mogućnošću otkupa ugovora. Rijeka doslovce raste iz sezone u sezonu, barem je do sada rasla. Raditi u takvom klubu ne stvara toliki stres jer Kek ima potpunu slobodu kod izbora sastava i ne sluša naređenja inih savjetnika i moćnika koji moraju do polusezone hitno prodati nekoga za desetak milijuna eura. Rijeka mora od nečega živjeti, stoga je prodaja igrača neizbježna, ali opet taj klub nekog vraga uloži u pojačanja, a ne dovodi kojekakve poluproizvode iz Brazila ili ocvale bivše reprezentativce koji u pola godine ne mogu skuti par kilograma viška. Kratko i jasno, Rijeka se ne ponaša kao pijani milijunaš, kao što se znaju ponašati bivši prvaci s Maksimira. Kraj Dinamove ere Nadalje, kad smo već kod bivših prvaka, ovo zaista nije njihova sezona, a da neće ni biti dalo se naslutiti još ljetos kada je Zoran Mamić napustio brod koji tone. Sve je mirisalo na krah, Mamići su zbrisali iz kluba, Zoran je odmaglio na drugi kraj svijeta, a Zdravko se morao posvetiti pravnoj borbi, na površinu su isplivali golemi dugovi Dinama, brzinski su rasprodani najbolji igrači Pjaca i Rog i nisu se tražila ozbiljna pojačanja. Klub je pokušao zamaskirati probleme dovođenjem Cice Kranjčara kao klupske legende, kao i dogovorom s navijačima da se vrate na tribine, ali ubrzo je postalo jasno da niti to neće biti dovoljno. Kranjčar je valjda i sam ubrzo shvatio da je došao u klub tek kao neki paravan kojim bi se sakrili problemi unutar kluba od javnosti. No, Kranjčar je dobio zaista očajnu momčad koju ni Antonio Conte ne bi uspio osposobiti za neki respektabilan rezultat. Pa opet, Kranjčar je gurnuo Dinamo u Ligu prvaka i to zahvaljujući pronicljivosti koja se javila u trenutku očaja. Sjetit ćete se, dogodilo se to onda kada je protiv Salzburga gurnuo Schildenfelda u napad i kada su se provukli kroz ušicu igle u grupnu fazu Lige prvaka. To je zapravo jedini trenutak vrijedan spomena kada je u pitanju Dinamo ove sezone. Kranjčar je donio Dinamu tih toliko željenih 15 milijuna eura od Lige prvaka i sezona ‘kante za napucavanje’ mogla je početi. Dinamo je pregažen u Ligi prvaka, očekivano, a ni u prvenstvu nije išlo, ma koliko se Cico trudio. Na koncu je Kranjčar dobio otkaz, a dovedeno je prvo veliko pojačanje Dinama, trener Ivajlo Petev. Bugarina nije dočekala ništa bolja situacija, klub je bio daleko od prvog mjesta, forma je bila očajna, vratar Šemper izvan forme, napad, veza i obrana djelovali su kao da svatko igra svoju utakmicu. Sve u svemu nered i kaos vladao je tada u Dinamu. Bugarin nije napravio puno, ali barem je nekako osposobio momčad za nastavak sezone. Na poluszeoni dovedeni su, ranije spomenuti, enigmatični, Brazilac i ocvali bivši reprezentativac koji muku muči s kilama, no oni zapravo nisu pojačali ništa osim svojeg bankovnog računa. Na kraju Peteva je zadesila ista sudbina kao i Cicu, ali nije dobio otkaz jer je valjda tražio veću odštetu od Kranjčara. Na samom kraju sezone čak se učinilo da je i vodstvo Dinama diglo ruke od naslova, pa je Petev nekim čudom dobio ‘odriješene ruke’ da složi momčad kako želi i to je zapravo bio najbolji Dinamo ove sezone. U prvi plan su skočili Olmo, Gojak, Hodžić, Moro, ali bilo je već prekasno da se ugrozi Rijeka. Kako dalje? Sve u svemu, sezona je gotova, Dinamo ide u Europsku ligu gdje će konačno moći ganjati to toliko željeno proljeće u Europi, a Rijeka će imati dosta teško ljeto. Čekaju ih nezgodni protivnici u kvalifikacijama, a najveće pitanje je tko će ostati i tko će pojačati klub, odnosno, kako će se tržiti ovoga ljeta. Nema dvojbe da će Bradarić i Andrijašević biti na meti inozemnih klubova i Rijeka će vjerojatno morati prodati jednog od njih, ali kod Rijeke, to jest kod Keka, ne dvojimo da će pronaći dostojnu zamjenu. No, ono što je važnije, Kek mora pronaći načina da proširi kadar. Ove sezone imao je sreće što je igrao samo HNL jer da se borio na dva polja s tih 13-14 igrača koje je imao u rotaciji, teško bi izdržali cijelu sezonu u visoku ritmu. Što se tiče Dinama, e tu će već biti velikih pa možda i dugoročnih problema, barem što se tiče financija. Modrima su Sosa i Ćorić trenutno najskuplji eksponati u izlogu, a najveća ponuda koji su do sada dobili jest ona od 15 milijuna eura za obojicu, iz Sampdorije. Ćorića će se morati riješiti jer je sve stariji, a nažalost, ne postaje sve bolji, a za Sosu možda ni neće dobiti bolju ponudu s obzirom na to da mladog beka još uvijek nismo vidjeli, u kontinuitatu, kako igra, niti koje su mu odlike. Ipak, Dinamo bi mogao konačno početi, u nedostatku platežnih sredstava, forsriati mlađe igrače (ako može Ajax mogu i oni) i crpiti prvotimce iz svoje škole, a ne škole nekakvog brazilskog drugoligaša ili još gore, iranskog ili odakle sve dovode ‘pojačanja’. Novca će biti manje za skupa pojačanja i velike plaće, ali barem će svjetlo pozornice vidjeti neki talentirani igrači koji možda nikada ne bi dobili priliko zbog nekakvog Sammira, Machada, Goncala… Bilo kako bilo, nekako sve miriši na to da je Rijeka pokrenula renesansu u hrvatskom nogometu, a činjenice to potkrepljuju. Ljeto pred nama je dugo, a nadamo se da će biti prosperitetno i za Rijeku i za Dinamo, baš kao i za Hajduk i Osijek jer ipak, možda je najvažnije od svega da se hrvatski nogomet riješio dominacije jednog čovjeka i jednog kluba, odnosno, da konačno možemo uživati u koliko toliko konkurentnoj ligi i barem nešto zanimljivijem nogometu. Ako ste jedna od onih osoba koja će odmahnuti rukom i reći ‘ma koga boli briga za HNL’, evo pitajte onda navijače Rijeke je li ih briga što im je klub po prvi puta u povijesti osvojio naslov prvaka. To što su Dinamove naslove proteklih par godina dolazili slaviti samo članovi obitelji nogometaša, to ne znači da je nogomet u hrvatskoj umro!