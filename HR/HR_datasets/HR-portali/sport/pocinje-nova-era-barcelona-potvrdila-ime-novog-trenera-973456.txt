Foto: Getty Images/Guliver Image SADA je i službeno - Barcelona ima novog trenera, a u novoj sezoni najveći katalonski klub vodit će Ernesto Valverde, dosadašnji trener Athletic Bilbaa.   Barcelona je danas i službeno potvrdila vijest koja se najavljivala tjednima, pa tako Valverdeov dolazak nije nikakvo iznenađenje. Predsjednik Barcelone Josep Maria Bertomeu potvrdio je da je Valverde potpisao dvogodišnji ugovor s opcijom produljenja na još jednu sezonu.    "Valverde ima sposobnost, prosudbu, znanje i iskustvo. On je veliki radnik i fan korištenja tehnologije prilikom treninga i vođenja utakmica. Promovira mlade igrače i radi na Barcin način", najavio je novog trenera Bertomeu nakon što je klub ispratio svog dosadašnjeg šefa Luisa Enriquea koji je momčad vodio posljednje tri sezone. Enriqe je u tri sezone donio Barci devet trofeja. 53-godišnji Valverde je krajem 1980-ih igrao u dresu Barcelone, a u dvije sezone osvojio je Europski kup pobjednika kupova i Kup kralja pod vodstvom Johana Cruijffa.   Igračku karijeru počeo je 1983. u Alavesu, a igrao je i za Espanyol, Bilbao i Mallorcu te upisao jedan nastup za španjolsku reprezentaciju. Na klupi Athletic Bilbaa je 2001. počeo trenersku karijeru, vodio je Espanyol, dvaput grčki Olympiacos, Villarreal i Valenciju. Posljednje četiri godine odrađivao je drugi mandat u najvećem baskijskom klubu. On je i najdugovječniji trener Bilbaa u čak šest sezona, a s Baskima je nakon 31 godine osvojio 2015. Kup Kralja pobijedivši u finalu upravo Barcelonu. S Espanyolom je igrao i izgubio finale Europske lige, a s Olimpiakosom ima  tri osvojena prvenstva i dva Kupa. Prva Valverdeova utakmica - El clasico   Valverde će se u četvrtak pojaviti pred novinarima na službenom predstavljanju na Camp Nou.  Prvu službenu utakmicu imat će u kolovozu kada će se u španjolskom Superkupu sučeliti Real Madridu. Prije toga će odvesti momčad na pripreme u SAD gdje igrati s Realom, Manchester Unitedom i Juventusom.