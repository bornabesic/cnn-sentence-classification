Mario Mandžukić osvojio je srca navijača Juventusa! Znalo se to već neko vrijeme jer gotovo nakon svake utakmice na društvenim mrežama hvale nastupe hrvatskog ratnika, a sad je sve to dobilo i službenu potvrdu. Hrvatski napadač dobio je jedno veliko priznanje, u konkurenciji velikih i skupocjenih zvijezda u Juveu, upravo je on pobijedio u izboru za najboljeg igrača ove sezone. U anketi portala IlBiancoNero navijači su Mandžu proglasili pobjednikom. Hrvatski je napadač dobio 44,9 posto glasova te iza sebe ostavio velike zvijezde Higuaina (33%), Buffona (10,2%) i Dybalu (6,5%), a Bonucci, Pjanić i Dani Alves dobili su jako malo glasova. Iako su mnogi bili uvjereni da će izgubiti mjesto u početnoj postavi nakon što je stara dama za 90 milijuna eura dovela Higuaina, Mandžukića je Allegri prebacio na lijevu stranu i - pogodio! Hrvat mu je uzvratio sjajnim partijama, borbenošću i požrtvovnošću. Ima ga po cijelom terenu, često se pretvara u braniča, a nerijetko se upiše u strijelce i zabija važne golove kao, primjerice, u polufinalu Lige prvaka protiv Monaka. - Mandžukićevi uspjesi govore dovoljno. Napravio je velike stvari u Bayernu i Atleticu, a sada ih radi i u Juventusu. On je vrhunski igrač koji suigrače čini boljima. On je tip koji pokreće momčad, svi drugi više trče kad vide njega, nahvalio ga je i trener Allegri. Mario zasad ima 19 trofeja u karijeri, a pred njim je još jedno finale Lige prvaka. Već je jednom postao europski prvak, s Bayernom je slavio 2013. godine i zabio gol Borussiji u finalu. Subotnji finale protiv Reala u Cardiffu za njega je još jedan izazov, a ovo priznanje bit će mu dodatna motivacija. Ne sumnjamo da će ići svom snagom, njegov dres zasigurno će biti natopljen znojem. Osvajanje još jedne Lige prvaka zaokružilo bi njegovu čudesnu sezonu...