U tjednu uvođenja revolucionarne promjene koja će zauvijek promijeniti (na gore) nogomet kakav smo poznavali, famozne videotehnologije, red je obilježiti i 21. godišnjicu (15. prosinca 1995.) presude Europskog suda pravde u Luxembourgu, koji je dao za pravo nogometašu Liegea, danas 52-godišnjem, Jean-Marcu Bosmanu. Taj se osrednji belgijski vezist, član Liegea, putem visoke sudske instance suprotstavio svome klubu zatraživši od njega slobodan prelazak u drugi klub nakon isteka ugovora. Što do tada nije bilo moguće. U Engleskoj 67 posto stranaca Europski sud pravde donio je presudu u Bosmanovu korist i tako omogućio slobodan protok radne snage, među njima i nogometaša, unutar Europske unije, pa su sve članice EU bile prisiljene ukinuti ograničenje broja stranaca po klubovima. I slika nogometa kakav smo do tada poznavali bila je – unakažena. Posljedice te odluke su 50 posto stranaca u Bundesligi u ovoj sezoni, 67 posto u engleskoj Premijernoj ligi, a proširimo li horizonte, dobivamo 38,7 posto stranaca u 31 najznačajnijoj ligi Europe u 2016. godini. U 1. HNL je 89 stranaca ili 29,5 posto. Posljedica Bosmana bio je i poražavajući podatak s prošloga derbija Dinamo – Hajduk u listopadu u Zagrebu: čak 13-orica aktera koji su počeli utakmicu bili su stranci, ne računajući trenere Peteva i Pušnika. U Hajduku je danas čak 41,9 posto legionara, a u Dinamu 45,2 posto. I ne bojte se, bit će ih još i više sljedeće sezone jer se kvota stranaca po klubu širi na osam. Dinamo ima najviše igrača izvan Europske unije, osmoricu (Sigali, Jonas, Soudani, Fernandes, Henriquez, Hodžić, Gojak, Karimi), Hajduk četvoricu (Ismajli, Barry, Ohandza, Jefferson), a Rijeka samo dvojicu (Ristovski, Vešović). Međutim, rastegnemo li gabarite i na igrače s putovnicom EU, primjerice slika “narodnoga kluba” izgleda pomalo izvitopereno. U Hajduku se zaklinju u svoje “tiće”, ali to ih ne priječi u dovođenju nepoznatih Albanaca (Memmola, ima talijansku putovnicu), Ganaca (Said, također Talijan po putovnici), Grka (Savvas), Mađara (Futacs), Španjolaca (Magantno)... Posljedica takve, sad već ustaljene stručne politike (ili jednostavno besparice), dugogodišnja je suša trofeja čiji se kontinuitet potvrđuje i ove sezone. Šteta će još više rasti U Dinamu su odnedavno uspostavili neke kriterije pri odabiru stranaca, pa ako ih netko i prevari, poput lijenoga Portugalca Machada ili sterilnoga čileanskog centarfora Henriqueza, barem imaju pokriće u referenci da su svojedobno igrali u Ligi prvaka ili da ih je trenirao Alex Ferguson. Za zvučne Dinamove promašaje barem smo nekada čuli, dok Hajdukove tek upoznajemo. Kako će razmjeri “štete” koju je Bosman prouzročio u hrvatskom nogometu samo još više rasti, nije daleko dan kada će Dinamo, nakon što rasproda sve svoje što vrijedi, sličiti – Medveščaku. Taj zagrebački ponos danas od 29 igrača u kadru ima samo petoricu rođenih u Hrvatskoj. Ali, i takvi imaju veći prosjek gledanosti od Dinama. 