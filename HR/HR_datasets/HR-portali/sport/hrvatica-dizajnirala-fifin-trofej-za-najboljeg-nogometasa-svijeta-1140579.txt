Fifa će u Zürichu 9. siječnja dodijeliti nagradu za najboljeg nogometaša svijeta. Cristiano Ronaldo, Lionel Messi i Antoine Griezmann bore se za nagradu, a o pobjedniku odlučuju glasovi izbornika i kapetana svih reprezentacija, novinara iz 200 redakcija širom svijeta te glasovi navijača na Fifinoj internetskoj stranici. Fifin trofej dizajnirala je Hrvatica Ana Barbić Katičić, a izrađen je tehnologijom koja se koristi u izradi dijelova za svemirsku industriju i formulu 1. Trofej je dizajniran s loptom na vrhu kao podsjetnik na prvi SP u Urugvaju 1930. godine. - Nekako je trebalo odati počast najboljima na svijetu, to je bila inspiracija. Dijelili smo ista uvjerenja da ne bismo trebali odstupati od klasičnih konvencija i da poštujemo identitet Fife i vrijednosti koje su kamen temeljac sportu od njezinih najranijih dana - rekla je hrvatska dizajnerica Ana Barbić Katičić za Fifinu internetsku stranicu. Trofej je težak 6,5 kilograma, a obrađuje ga stroj koji ima preciznost 12.000 dio milimetra. Istom tehnologijom rade se dijelovi za svemirsku industriju i za formulu 1. Pehar je srebrne boje, na vrhu je lopta koja simbolizira povijest nogometa.  - Dizajn trofeja je pomalo futuristički. Lopta predstavlja prvi SP u Urugvaju. Finale je igran s dvije lopte, a ovo je jedna od te njih - rekao je Zvonimir Boban. Zlatnu loptu koju dodjeljuje France Football već je dobio Cristiano Ronaldo. 