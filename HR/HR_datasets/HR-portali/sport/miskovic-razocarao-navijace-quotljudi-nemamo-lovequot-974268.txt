Foto: HNK Rijeka NAKON povijesne dvostruke krune, cijeli Kvarner danima se ne trijezni. Navijači Rijeke u euforiji su. Na Korzu se samo priča o Ligi prvaka i pojačanjima koja bi Uprava kluba trebala dovesti kako bi momčad bila što jača i konkurentna čak i za grupnu fazu Lige prvaka. Prvi čovjek Rijeke Damir Mišković pod velikim je pritiskom navijača da ne rasproda momčad, da ju dodatno osnaži i da se ekipa u najboljem svjetlu predstavi u Europi. Dom riječkih nogometaša danas je Rujevica. Ona je trebala biti samo privremeno utočište dok se ne sredi slavna Kantrida, no kako stvari stoje, na dolazak na taj poznati stadion navijači će još pričekati.Premda je Uprava kluba prije nekoliko godina obećala da će stadion biti u rekordnom roku gotov, Mišković je u razgovoru za Novu TV priznao da Rijeka nema dovoljno novca za izgradnju nove Kantride. Na Kantridu ćemo još pričekati ''Sada je donesen GUP, još traju procedure, da ne govorim sada točno koji dokumenti fale, grad je napravio svoj dio posla. Cilj nam je pronaći novog investitora koji će biti zainteresiran za cijeli kompleks, uključujući i stadion. Social Sports već godinu dana nema te novce na računu. Ako bude zanimljivo investitorima stadion će biti samo jedan malo dio. Potrudit ćemo se, sada imamo više vremena razmišljati o tome.'' Kek 99 posto ostaje U nastavku razgovora Mišković je kazao kako su pri kraju pregovori s Matjažom Kekom oko nastavka suradnje. ''Rekao bih da je ključna karika naš slogan ‘zajedno smo Rijeka’, svi zajedno smo izdržali – grad, navijači, svi koji rade u klubu i naravno na kraju najzaslužniji i najodgovorniji Matjaž. Njemu istječe ugovor krajem ovog mjeseca, sve smo se dogovorili i trebamo samo sjesti, možda i ovaj vikend, i napraviti strategiju za narednih pet godina koju ćemo predstaviti vlasnicima i na bazi toga idemo naprijed. Ne bojim se za Matjaža, mislim da je sve u redu.'' ''Rijeka na žalost nema novca za nešto više od ovoga'' Za kraj, naglasio je Mišković da Rijeka nema financijskih mogućnosti za nešto više od ovoga te da će pokušati napraviti najbolje što je moguće u već postojećim okvirima. ''Momčad je odlična i sada. Neće biti nikakvih ludovanja u Rijeci, ostat će u istoj normali kao što je bila dosad. Mislim da je to jako puno novca za hrvatski nogomet. Mi ćemo pokušati otići daleko, bilo da tko otiđe ili dođe netko novi, uvijek ćemo ostati u ovoj granici jer većih financijskih mogućnosti nemamo. Mogu samo obećati svima da ćemo pokušati napraviti najbolje za hrvatski nogomet i Rijeku te da ćemo dati sve od sebe u mogućnostima koje imamo.''