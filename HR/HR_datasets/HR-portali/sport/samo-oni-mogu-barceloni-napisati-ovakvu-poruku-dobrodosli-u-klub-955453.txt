DANIMA prije sulude utakmice na Camp Nouu mediji bliski Barceloni nabrijavali su tenzije i podizali su atmosferu, potiho se nadajući da katalonski gigant može postići čudo nad čudima, jednu od najvećih sportskih senzacija u povijesti. Gotovo nitko u Barcu nije vjerovao, a podsjećamo na to da im je Uefa na svojim službenim stranicama dala NULA posto šanse da mogu nadoknaditi 0:4. Kao argument za takav potez uzeli su statistiku i tradiciju koje kažu da to nije nitko nikada napravio. I nije, sve do sinoć. Katalonski mediji ipak su vjerovali u čudo i inspiraciju su tražili u velikim ljudskim i sportskim podvizima kroz povijest. Pa su tako pisali da bi prolazak Barcelone u četvrtfinale bio ravan usponu sir Edmunda Hillaryja na Mount Everest, hodanju Neila Armstronga po Mjesecu te nevjerojatnom preokretu New England Patriotsa u posljednjem Super Bowlu, kada su protiv Atlanta Falconsa gubili 25 razlike pa u produžetku pobijedili 34:28.   Autori dviju sportskih senzacija postali su prijateljski klubovi, a odmah nakon čuda na Camp Nouu Patriotsi su poslali u Kataloniju originalnu čestitku: ''Dobrodošli u klub!'' Barca je, naravno, odmah uzvratila na sličan način.