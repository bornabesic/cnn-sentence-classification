Kapetan hrvatske nogometne reprezentacije Darijo Srna zaista ima veliko srce. Poznati nogometaš često sudjeluje u humanitarnim akcijama, kao što je nedavno slao mandarine djeci u ratnoj Ukrajini, a odazvao se i akcije za ovogodišnje blagdane. Posjetio je Dječji dom Zagreb u Nazorovoj ulici, gdje je pomogao opremiti Majčinski odjel.  Darijo je sa svojom suprugom i kćeri posjetio dom i podružio se s djecom i razveselio ih poklonima. - Gospodin Srna i njegova obitelj donirali su opremu za Majčinski odjel koji trenutno uređujemo, uključujući 11 krevetića za djecu s opremom, pa onda slatkiše, igračke i poklone za najmlađe, bonove za one malo starije, kao i sportsku odjeću i obuću za naše srednjoškolce. Ovo nam je vrlo važna i vrijedna donacija koja će jako razveseliti djecu, izjavila je ravnateljica Dječjeg doma Jasna Ćurković Kelava. Dječji dom Zagreb zbrinjava djecu bez roditelja ili bez odgovarajuće roditeljske skrbi, djecu čiji je razvoj bio ugrožen u vlastitim obiteljima te trudnice i majke s djecom. Dom danas skrbi o 220 djece u dobi od 0 – 21 godinu. U Nazorovoj, gdje je sjedište Doma, smješteno je 85 djece u dobi od 0 – 7 godina. >>Bravo, kapetane: Srnine mandarine stigle u Ukrajinu!