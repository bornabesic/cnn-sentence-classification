Već treću godinu zaredom Hrvatska ima svojeg predstavnika na NBA All-Star Weekendu. Prije dvije godine u New Yorku bili su to Bojan Bogdanović i pomoćni trener Neven Spahija, lani u Torontu hrvatske su boje branili Bojan Bogdanović i Mario Hezonja, a ove godine na NBA festivalu u New Orleansu našu košarku predstavlja je Dario Šarić. I tu je pobijedio A ovaj igrač Philadelphia Sixersa igrao je utakmicu novaka u dresu selekcije Svijeta koja je pobijedila SAD sa 150:141. A 22-godišnji Šibenčanin u tome je sudjelovao sa 17 koševa, pet skokova i četiri asistencije. U sastavu za koji je Dario igrao isticala su se još dva Europljanina, Letonac Kristaps Porzingis (24 koša, 10 skokova) te Srbin Nikola Jokić, kojemu su nedostajale dvije asistencije (8) za trostruko-dvoznamenkasti učinak (12 koševa, 11 skokova). Za najboljeg igrača utakmice proglašen je pak kanadski šuter Jamal Murray, koji je za 20 minuta zabio čak 36 koševa zahvaljujući sjajnom šutu za tricu (9-14) na kojoj je u pravilu bio neometan. No, u ovakvim prigodama igra se revijalna košarka bez obrana, pa se Šarićev ozlijeđeni klupski suigrač Joel Embiid našalio: – Dario jest zabio 17 koševa, no nisu se igrale obrane pa se to ne računa. Spreman na šalu, Dario je odgovorio: – Pa nisu u NBA ligi dvije godine čekali na mene da bih ja igrao obranu. Premda je to bila revijalna utakmica, baš kao što će to biti i noćašnja između selekcija Istoka i Zapada, želje za pobjedom nije nedostajalo: – Očekivao sam da će to biti potpuno opuštanje, no na treningu smo ipak postavili 5-6 napada. Osim toga, prošle godine su ovu utakmicu Amerikanci dobili i zato smo mi ove godine htjeli uzvratiti. Čak i kada je festival košarke u pitanju, mi se volimo natjecati i pobjeđivati. U NBA ligi je puno igrača koji zarađuju jako puno, ima i onih koji zarađuju puno manje, no svima je zajednička želja za pobjedom. Zajednička im je i želja za opuštanje, a All-Star pauza je za takvo što idealna prigoda. A za tu prigodu Dariju su u New Orleans došli majka Veselinka i djevojka Karla. – Nakon All-Stara, skoknut ćemo na nekoliko dana u Miami kako bih se što bolje odmorio za nastavak sezone. Iznenađeni minutažom Tata Predrag i sestra Dana ostali su u Hrvatskoj jer se netko treba brinuti o obiteljskom biznisu, no oboje su pažljivo gledali Darijev All-Star debi. – Bez obzira na to što je All-Star Weekend svojevrsni cirkus, dobro je biti tamo. Bila je to za Darija još jedna prilika da se pokaže, ali i da kaže tko je, od kuda dolazi, da spomene svoju zemlju – kazao je otac kojeg još više ponosnim čine sinove igre u dresu Sixersa. – Iznenađen sam minutažom koju je dobio s obzirom na to da mu je ovo prva NBA sezona. Supruga je nedavno bila i na nekim klupskim utakmicama i rekla mi je da je u dvorani sve više navijača Sixersa u dresu s Darijevim brojem devet. Ja sam uvjeren da to može biti još i bolje jer moj sin je veliki radnik. S obzirom na to da nema fizikalije kao mnogi njegovi izravni rivali, mora još više igrati na pamet, više koristiti svoju lucidnost. Recimo, onako kako to čini Jokić koji igra s takvom lakoćom kao da je na haklu. S obzirom na to da je u posljednje vrijeme među tri najbolja novaka, novinari su Darija počeli propitivati o borbi za epitet novaka sezone u kojoj utrci prednjači njegov suigrač Joel Embiid. – Joel je monstrum, kao centar vrlo pokretljiv, i apsolutni je favorit za takvo što. Meni je važno da igram svaku utakmicu što bolje, i to radi sebe i momčadi. Uostalom, kada igraš dobro, lakše je biti sretan i izvan terena.  >> Šarić šarmirao Sixerse: Pivo na slobodan dan, a psovki trenera sam se naslušao... 