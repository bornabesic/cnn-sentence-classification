Screenshot: Instagram PATRICE EVRA u Juventusu je prove samo dvije i pol godine, ali je zbog svoje otkačenosti i duha i tamo ostao omiljen kao i u svim klubovima gdje je igrao, od Nice i Monaca, do Manchester Uniteda i Marseillea. Slavni francuski lijevi bek zato se pred subotnje finale Lige prvaka, koje u subotu, od 20.45, u Cardiffu igraju Juventus i Real, donedavnim suigračima obratio jednim od njegovih suludih videa na Instagramu, po kojima je i inače poznat. Snimajući se u razdrljenom kućnom mantilu održao im je, bolje reći odurlao, motivacijski govor i svakoga od njih uputio kako da se pripreme za jednu od najvećih utakmica u životu i što da u finalu rade.  Evra je svakako kvalificiran govoriti o ovoj materiji, s obzirom na to da je finale Lige prvaka igrao čak pet puta: 2009. ga je osvojio s Unitedom, kada je na penale pobijedio Chelsea, ali je sva četiri ostala izgubio, 2004. s Monacom protiv Porta, 2009. i 2011. s Unitedom u oba navrata protiv Barcelone te 2015. s Juventusom, također od Barce. Treneru Allegriju koji ga je vodio do prošle zime, poručio je: "Max, smiri se. Uspjet ćeš tako da Mandžukiću ništa ne daš jesti tjedna dana. Tako će prijeći u onaj njegov 'no good' mod i divljački nasrnuti na Real."