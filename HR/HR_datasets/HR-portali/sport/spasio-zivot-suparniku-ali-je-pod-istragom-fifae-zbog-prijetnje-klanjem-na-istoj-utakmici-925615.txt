Screenshot: Youtube SERGE AURIER, mladi (23) desni bočni PSG-a i Obale Bjelokosti, postao je heroj nogometnog svijeta nakon što je na utakmici kvalifikacija za SP, Moussi Doumbiji, napadaču Malija, spasio život.  Doumbia je u duelu s Lamineom Koneom, igračem Obale Bjelokosti, dobio udarac od kojeg se onesvijestio, a Aurier je brzom i prisebnom reakcijom, te spretnim zahvatom spriječio Malijca da proguta jezik i tako mu spasio život.  Aurieru su se odmah zahvalili izbornik Malija i igrači, koje su Bjelokošćani na kraju pobijedili s 3:1. "Svi smo shvatili da se Doumbia guši i da će progutati jezik, a da mu Aurier nije pomogao, izgubio bi život." rekao je malijski izbornik Alain Giresse. Ali, Aurier je na istoj utakmici pokazao i lošu stranu njegovog karaktera, kada je nakon gola njegove momčadi šokirao proslavom gola, tako što je prešao rukom preko grla simbolizirajući naravno klanje. Ta je slika obišla svijet i izazvala kritike. Herojski potez koji je uslijedio, pretvorio ga je u junaka i prekinuo napade na njega zbog "klanja". FIFA ipak ne uzima Aurierovo spašavanje života suparnika kao olakotnu okolnost i objavila je da se zbog krajnje neprimjerene i prijeteće proslave gola njegove momčadi nalazi pod istragom. Jer spasio je život, ali je prijetio da će uzeti drugi. Aurier je poznat po nizu ispada, u rujnu je osuđen na dva mjeseca zatvora zbog udaranja policajca laktom. Na slobodi je do završetka žalbenog postupka. U veljači ga je PSG suspendirao nakon homofobnih izjava dok je vrijeđao tadašnjeg trenera Laurenta Blanca, a suigrača Angela Di Mariju javno je nazvao klaunom.