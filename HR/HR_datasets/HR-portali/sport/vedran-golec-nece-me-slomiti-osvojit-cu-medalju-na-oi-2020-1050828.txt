Najbolji hrvatski tekvondaš Vedran Golec ipak neće u kvalifikacije za Olimpijske igre. Njegov apel HOO-u nije uspio pa će tako u kvalifikacije za Rio Lovre Brečić (do 58 kg) i Filip Grgić (do 68 kg), borci s puno slabijim rezultatima od Golecovih, koji je inače aktualni srebrni s EP-a te brončani s Igara u Bakuu. No, u Hrvatskom taekwondo savezu ne ravnaju su prema rezultatima, nego prema “vlastitim” procjenama. A te procjene donosi direktor Saveza Josipović, koji nikada nije bio trener! A izbornik Tomas pak kaže da je on Josipovića molio da ga se izostavi iz odluke tko će u kvalifikacije! Tko će snositi odgovornost? – Nadao sam se do zadnjeg roka da će HOO uspjeti promijeniti odluku, ali ništa od toga. Vjerovao sam da postoji institucija ili pravni akt koji će me zaštiti. Tajnik Čop je rekao da me razumije, da smatra da je odluka skandalozna, ali nažalost, pravno ništa ne može napraviti, da se ne može miješati u odluke Saveza – kaže oštećeni Golec i dodaje: – Ali mene zanima tko će snositi odgovornost za to? Jer ti ljudi to mogu napraviti opet. Imaju vlast, pa i odlučuju. Olimpijske su igre svake četiri godine, dođe li vam nakon svega ovoga da odustanete? – Ja sam nesalomljiva duha, i neću odustati od svog nauma da osvojim zlatnu olimpijsku medalju jednog dana. Naravno da sam razočaran, i trenutačno demotiviran, ali puno je ljudi stalo uz mene, a zahvalit ću im tako da odem na OI u Tokiju 2020. godine. Odustanem li sada, to bi bila pobjeda ljudi koji su me zakinuli, a to neću dopustiti – zaključuje Golec, 26-godišnji magistar kineziologije. Robert Tomašević prvi je hrvatski tekvondaš koji je nastupao na Olimpijskim igrama, još 1988. godine u Seulu. I njega je šokirala odluka Saveza da Goleca izostave s popisa kvalifikacija za Rio. Josipović zalutao u sport – Ovo je katastrofa za hrvatski te-kvon-do. Stvarno žalosno. Znam što znači pripremati se četiri godine za OI. Velika je to muka, a pogotovo kad vas nakon svega tako zakinu. Strašno je kakvi su ljudi u tom te-kvon-dou, neki od njih nemaju veze s tim sportom. Za direktora reprezentacije Josipovića nikada nisam čuo, a u te-kvon-dou sam 30-40 godina. Nije mi jasan ni izbornik Tomas, koji treba stajati iza te odluke, a on kaže da to nije bila njegova odluka – pita se Tomašević. Još jedan trofejni hrvatski tekvondaš, Mići Kuzmanović slaže se da je Savez bio nepravedan. – Ja sam čuo i jednu i drugu stranu. Zvao sam i ljude iz Saveza, a oni su mi rekli da su procijenili da Golec nema šanse proći kvalifikacije. Nije u redu da dečka od 18 godina, Brečića, stave ispred 26-godišnjeg Goleca. Ovo je Golecu velik udarac, ali vjerujem da će se oporaviti jer je pravi sportaš. Oštećeni je pak Golec zaključio: – Volio bih da se netko oglasi, bilo predsjednik HOO-a Mateša bilo Ministarstvo sporta. Jer ovako ispada da neki mogu raditi što žele, bez posljedica. No, nekako sumnjamo da će se Mateša oglasiti nakon što se vrati s puta iz Šri Lanke. Jer zašto bi se zamjerao čelnicima Saveza kada u njima ima sigurne glasove u budućim izborima za predsjednika. Nažalost, u hrvatskom sportu, kao i u politici, privatni interesi već su dugo ispred interesa malog čovjeka. >> Skandal u hrvatskom sportu, s puta prema Olimpijskim igrama izbacili najboljeg!