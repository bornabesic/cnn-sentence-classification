Cico Kranjčar uskoro bi trebao dobiti trajnog nasljednika na klupi Dinama. Prema posljednjim informacijama, na klupu Dinama nakon utakmice s Hajdukom sjest će bugarski trener Ivajlo Petev, doznaje Goal.com. On ovaj tjedan rješava status u bugarskom savezu, traži sporazumni raskid ugovora, i nakon derbija protiv Hajduka preuzima plave. Prvi je to put nakon Vahida Halilhodžića da dolazi stranac, a prvi put nakon 1999. i Osvalda Ardilesa da dolazi čovjek izvan prostora bivše države. I tek treći stranac nakon 60-ih godina.  Informacije iz Bugarske govore da bi Ivajlo Dinamovu ponudu – jedva dočekao. Njegova izlazna strategija objašnjena nam je katastrofalnim stanjem u bugarskoj nacionalnoj momčadi, koju u listopadu čekaju dva grozomorna gostovanja u samo tri dana: u Švedskoj i Francuskoj. Petev ima izvrstan odnos s Mamićem pa je tako u listopadu 2013. godine bio Dinamov gost na utakmici s PSV-om. I tada je figurirao kao kandidat za klupu plavih, ali već je bio prihvatio ponudu ciparskog AEL-a iz Limassola. A potvrda da odlazi iz Bugarske stigla je i iz bugarskog nogometnog saveza. 