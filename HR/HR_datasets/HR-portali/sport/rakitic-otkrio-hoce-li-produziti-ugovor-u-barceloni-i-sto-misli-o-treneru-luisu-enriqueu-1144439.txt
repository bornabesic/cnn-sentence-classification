Proteklih tjedana puno se pisalo o Ivanu Rakitiću i hoće li produljiti ugovor u Barceloni. Hrvatski veznjak jedno je vrijeme bio u drugom planu, a navodno se nije slagao s trenerom Luisom Enriqueom. No, u nedjelju je odigrao svih 90 minuta u pobjedi protiv Eibara i čini se da se stvari vraćaju u normalu. Raketa je potvrdio da želi ostati u Barceloni. – Nadam se da ću obnoviti ugovor. Moj menadžer radi na tome – rekao je Rakitić za španjolske medije. Rakitić je pohvalio trenera Luisa Enriquea. – Za mene bi bilo bolje da Enrique nastaviti raditi ovaj posao. On me poznaje najbolje, doveo me u klub i na tome sam mu zahvalan – rekao je Rakitić. Osvrnuo se i na Real te najboljeg igrača Cristiana Ronalda. – Više volim pričati o onome što ja radim. Ronaldo je odličan igrač i želim mu sve najbolje. Nekoliko smo bodova iza Reala i moramo se koncentrirati na svoju igru. Još ima vremena za promjenu. Branič Reala Sergio Ramos nedavno je poručio navijačima Seville da njemu zvižde, a Rakitića podržavaju iako su obojica nekad bila u klubu. – Zadovoljan sam s navijačima Seville, ali ne mogu ništa napraviti oko zvižduka Ramosu.