Nakon što je Barcelona na Nou Campu pregazila Villarreal (4:1) u 36. kolu španjolskog prvenstva uvjerljiv je bio i Real Madrid. Kraljevski klub slavio je na gostovanju kod pretposljednje Granade sa 4:0. Trener Madriđana, Zinedine Zidane, postavio je Matea Kovačića u početni sastav dok je Luka Modrić ostao na klupi. Mateu je to bio 69. nastup u dresu kraljevske momčadi i to na njegov 23. rođendan. Na Realovoj internetskoj stranici prisjetili su se kako je današnji slavljenik od dolaska na Santiago Bernabeu osvojio tri trofeja - Ligu prvaka, Svjetsko klupsko prvenstvo i Europski superkup. Kovačić je u 45. minuti namjestio stopostotnu prigodu Lucasu Vazquezu, koji je pucao u vratara Granade. Osim Modrića, izostali su i Ronaldo, Carvajal, Kroos i Marcelo dok su Benzema i Isco ušli u igru u nastavku. Real je već u 11. minuti imao dva pogotka prednosti, a dvostruki strijelac bio je James Rodriguez. A onda je već do 35. minute pitanje pobjednika dvama pogocima riješio Alvaro Morata. Barcelona i Real tako nastavljaju veliku bitku za naslov prvaka. Bodovno su poravnati (84), no Katalonci su odigrali utakmicu više. 