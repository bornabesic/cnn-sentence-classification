Najbolji hrvatski tenisač Marin Čilić pao je za jedno mjesto na novoj ATP ljestvici u odnosu na prošli tjedan i trenutačno zauzima osmo mjesto, dok je Borna Ćorić plasmanom u četvrtfinale turnira u Madridu skočio za 18 mjesta i sada je 41. igrač svijeta. Čilića je u odnosu na prošli tjedan preskočio Austrijanac Dominic Thiem, koji je u Madridu stigao do finala. Thiem sada ima 4035, a Čilić 3735 bodova. Ćorić je u Madridu izgubio u posljednjem kolu kvalifikacija, ali je odustajanjem Richarda Gasqueta ušao u glavni turnir kao "lucky loser" i to odlično iskoristio prolaskom do četvrtfinala, a na tom putu je svladao i prvog igrača svijeta, Britanca Andyja Murraya. U četvrtfinalu je 20-godišnjeg Zagrepčanina zaustavio Thiem. Među 100 najboljih igrača svijeta je i Ivo Karlović koji je zadržao 22. mjesto. Pobjednik Madrida, Španjolac Rafael Nadal preskočio je svog velikog rivala Švicarca Rogera Federera i sada je četvrti igrač svijeta, dok je Federer pao na peto mjesto. Na vrhu je i dalje Murray s više od 3500 bodova više od drugog Srbina Novaka Đokovića, dok treće mjesto zauzima Švicarac Stan Wawrinka. Na WTA ljestvici došlo je do promjene na vrhu, Njemica Angelique Kerber vratila se na prvo mjesto na kojemu je zamijenila trudnu Amerikanku Serenu Williams, dok je najbolje plasirana hrvatska igračica, 35-godišnja Mirjana Lučić-Baroni izgubila je jedno mjesto u odnosu na prošli tjedan i sada se nalazi na 22. poziciji. Kerber je na vrhu sa 7035 bodova, Williams je i dalje druga sa 6110 bodova, 100 više od treće Čehinje Karoline Pliškove. Pobjednica Madrida, Rumunjka Simona Halep popravila je plasman za četiri pozicije i sada je četvrta. Dvije mlade hrvatske igračice koje se nalaze među prvih 100, Ana Konjuh i Donna Vekić, popravile su svoj plasman u odnosu na prošli tjedan, Konjuh za jedno mjesto i sada je 28., a Vekić za sedam mjesta i sada je 75. 