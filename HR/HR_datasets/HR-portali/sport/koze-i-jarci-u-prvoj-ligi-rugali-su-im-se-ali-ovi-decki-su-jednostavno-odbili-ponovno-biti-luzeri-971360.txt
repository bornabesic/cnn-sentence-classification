MINUTA je 96., zadnje je kolo 2. francuske lige. Malenom Amiensu treba pobjeda u Reimsu za povijesni plasman u prvu ligu, rezultat je 1:1 i potencijalno najveći uspjeh u 116 godina klupske povijesti polako, ali sigurno im izmiče iz ruku. Pola stadiona navija za njih, tisuće navijača doputovale su u 200 kilometara udaljen Reims. Slobodan je udarac na 40 metara. Imaju još samo jedan pokušaj.  Trener Cristophe Pelissier (51) u nevjerici gleda što se događa na terenu. Već jednom mu je zbog nogometa bilo slomljeno srce, neće valjda i večeras. Pelissier je Alex Ferguson i Jose Mourinho za siromašne. Godine 2007. došao je u Luzenac, klub iz sela sa 650 stanovnika. Stabilizirao ga je, doveo je Fabiena Bartheza (da, tog Bartheza) na gol i polako krenuo uzbrdo. Prije tri godine je Luzenac senzacionalno izborio plasman u Ligue 2, da bi im savez odbio izdati licenciju jer nemaju odgovarajući stadion. Klub se raspao i Pelissier nikada nije dobio nagradu za svoj "diplomski rad".  Godinu kasnije došao je u Amiens, nesretan grad i nesretan klub. Regija je uništena u oba svjetska rata, a u novijoj povijesti pada zaposlenost i grad upada u krizu. Velike tvrtke kao Whirlpool, Dunlop i Goodyear su napustile grad i jedina svjetla točka su im odnedavno Emmanuel Macron, novi francuski predsjednik koji je rođen u Amiensu i predivna katedrala, koja gradsku vizuru krasi od 1220. godine i jedna je od najvećih u državi. Grad je jedan od samo dva u Francuskoj s više od 100.000 stanovnika koji nikada nije imao prvoligaša.   Klub je, pak, priča za sebe. Godine 2001. su kao trećeligaši stigli u finale kupa i izgubili od Strasbourga tek na penale. Prije deset godina im je za dlaku izmakla prva liga, iako su osvojili čak 69 bodova, čime su oborili rekord kluba s najviše bodova koji nije otišao u elitni razred. Dvije godine kasnije ispali su u treću ligu, iako su osvojili čak 43 boda. Pogađate, klub s najviše osvojenih bodova u povijesti Ligue 2 koji je ispao u niži rang.  Jedini trofej koji klub ima je osvajanje 3. lige 1978. godine. Pelissier je preuzeo Amiens u zimu 2015. godine. Momčad je bila u sredini tablice i, iako su rezultati isprva bili loši, ostala je u ligi. Negdje na sredini prošle sezone činilo se da bi mogli ispasti, ali su se sa sedam pobjeda i četiri remija u zadnjih 11 kola ne samo spasili, nego dočepali i plasmana u Ligue 2. Ove sezone je jedini cilj bio opstanak u ligi.   U najavi sezone ugledni France Football je Amiens opisao kao najobičnije "koze i jarce" i prognozirao im ispadanje. Pelissier je to shvatio kao uvredu, izrezao članak iz novina i zalijepio ga na zid svlačionice kao motivaciju.  "Vjerujte, takav momčadski duh niste nigdje vidjeli. To zaista nisu najbolji igrači koje možete zamisliti, ali zajedno su velika, velika momčad. Pelissier je napravio pravu revoluciju u ovom klubu", rekao je novinar Vincent Scnheider, koji prati Amiens.  S pet pobjeda zaredom u zadnjih pet kola, Amiensu treba još samo ova. Trenutačno su na petom mjestu. Minuta je 96., Moncondouit ubacuje u šesnaesterac, netko je odbija na drugu stativu... Manzala vraća u sredinu...   Emmanuel Bourgaud bio je nekada navodno veliki talent, no kao i toliko igrača prije njega, ubile su ga ozljede. Veći dio karijere proveo je u malom Angersu, u trećoj i drugoj ligi, no u šest godina skupio je tek 60-ak nastupa. Otišao je u Creteil, gdje se također nije naigrao, pa u Le Poire-sur-Vie, gdje je napokon uhvatio kakvu-takvu formu. Godine 2013. i 2014. odigrao je odlične dvije sezone u trećoj ligi i prešao u Amiens u kojem je Pelissier taman slagao novu momčad.  Do ove utakmice zabio je tek jedan gol, tamo u 5. kolu. Nekad bi započeo od prve minute, nekad je ulazio s klupe. Cijela Amiensova sezona, ako baš hoćete i cijela povijest tog ukletog kluba stala je u ovih zadnjih 90 minuta protiv Reimsa. Počelo je odlično, Kamara je već u 13. minuti zabio za 1:0. No, Amiens je promašio još dvije dobre prilike i opušteni domaćin je u 61. minuti izjednačio. Pellissier je do te 82. minute povukao već sve poteze. Ostala mu je još jedna zamjena. Vadi Soumaha i uvodi Borgauda.   Minuta je 96., Manzalinu prebačenu loptu glavom spušta El Hajjam na šest, sedam metara iskosa. Najbliži je Borgaud, no lopta mu malo odlazi iza leđa. A na leđima nosi ovih tri, četiri tisuće svojih navijača, svih 132.000 stanovnika Amiensa, ma, ako baš hoćete, i cijelu pokrajinu Pikardiju. U blok mu izlazi stoper Reimsa, na crti protivnički golman i još jedan igrač, nema baš puno mjesta gdje ta lopta može proći.  To su ti trenuci u životu u kojima postaneš ili legenda ili luzer. Ako taj nesretni Amiens i taj nesretni Pellissier još jednom posrnu na zadnjoj stepenici do raja, svi skupa će dobiti infarkt. Izbit će valjda još jedan rat u Pikardiji, srušit će se i ta lijepa katedrala, a klub će se valjda raspasti sam od sebe, jer toliko pehova neće preživjeti. A u knjigama će pisati da je izvjesni Emmanuel Borgaud u šestoj minuti sudačke nadoknade u Reimsu imao meč loptu za Ligue 1.  Minuta je 96., Borgaud se nekako okreće i uspijeva opaliti po golu. Lopta prolazi jednog igrača Reimsa, golmanu ispod ruke i još jednom igraču na crti preko noge. Apsolutni kaos. Nevjerica. Oduševljenje. Cijela klupa Amiensa utrčala je na teren, ušli su i navijači, iz lože je dotrčao i predsjednik... Pellissier ne zna gdje bi sa sobom od ludila, pola momčadi plače od sreće...   Tako se napaćeni Amiens u zadnjem udarcu zadnje sekunde zadnjeg kola prvenstva napokon dočepao prve lige, a Pellissier napokon dobio veliko priznanje koje je već odavno zaslužio.  "Ma, nemam pojma što se dogodilo. Znam samo da sam je opalio pa gdje završi... Čudesno, ovo je nevjerojatan rezultat. Svi su nas otpisivali na početku sezone, a evo gdje smo sad. Hvala svima, navijačima, suigračima i posebno treneru. On je nevjerojatan tip", rekao je Bourgaud koji je postao heroj Amiensa. Emmanuel i društvo će sljedeće sezone igrati među najjačima. Tko zna, možda se odmah vrate nazad u Ligue 2, no to sada ionako nije bitno. Ako ništa drugo, netko će dobro pripaziti u najavama Ligue 1 ovoga ljeta. Samo nemojte dečke iz Amiensa opet proglasiti "kozama i jarcima"...