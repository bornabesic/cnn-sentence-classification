Talijanski biciklist, član ekipe UAE Team Emirates, Sacha Modolo pobjednik je prve etape trećeg izdanja Tour of Croatia, koja se u utorak vozila od Osijeka do Koprivnice u dužini od 227 kilometara. U vremenu pobjednika završio je još 151 od ukupno 155 natjecatelja koliko ih je startalo. – Kiša će otežavati svima, ali biciklisti su na to navikli jer bilo je i gorih uvjeta. Ali najgore je organizatoru jer ima i više padova i više problema kada je kiša, ali to je za biciklizam sasvim normalno – kaže Ivica Gržinić, direktor Meridiana Kamen teama inače jedine hrvatske ekipe na Tour of Croatia. Loši vremenski uvjeti ne mijenjaju međutim ništa u taktici momčadi. – Biciklisti moraju malo više paziti, pumpaju gume na nešto manje bara, ali taktički se ništa ne mijenja. Danas je etapa duga u ravnici i treba paziti da se ne odvoji grupa jer nekada ravnica bude i teža od brda. Kada se solidna grupa sastavi, onda su to veliki problemi za cijelu grupu – dodaje. Laicima se prva, 227 kilometara duga etapa od Osijeka do Koprivnice, zbog ravničarskog profila čini najlakšom, pogotovo u usporedbi s usponima na Svetog Juru ili Učku. – Uvjetno najlakša, ali duga etapa, noge će sutra sigurno biti umorne – dodao je Emanuel Kišerlovski. Međutim, i takva etapa ima svoje zamke. – Utrku će sigurno pobijediti vozač koji je odličan na brdu, ali za neke je problematična ravnica, za neke natjecatelje koji nisu navikli na tako dugačke ravnice bit će problem održati se u grupi – objašnjava Gržinić. Među tristotinjak vozača je i jedan Slavonac. Bruno Maltar, član Meridiana Kamen Teama iz Pazina, rođeni je Valpovčanin, a rodni grad bio mu je jedna od prvih prolaznih stanica u 1. etapi, ni pola sata od starta u Osijeku. – Naravno da mi je bilo drago čuti da su se Valpovčani organizirali da mi pruže potporu – kazao je Maltar. Kako je Maltar imao potporu na startu tako je Kristijan Đurasek, predvodnik ekipe UAE Team Emirates, imao na cilju 1. etape. – Natjecao sam se na mnogim velikim svjetskim utrkama, a ovo mi je prvi put da sudjelujem i na Tour of Croatia, što mi je jako drago. Bila je to prilika da me dođu bodriti moji najbliži i prijatelji, pogotovo na prvoj etapi koja je završila u Koprivnici. Nakon prvog dana svi sudionici sele se u Trogir, iz kojeg počinje druga etapa koja je najkraća (123 kilometra). >>Nikad bolji biciklist nije bio u Hrvatskoj! 