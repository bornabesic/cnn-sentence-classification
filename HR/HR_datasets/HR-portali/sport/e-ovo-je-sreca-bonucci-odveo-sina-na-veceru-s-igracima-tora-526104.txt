Nogomet je toliko puta ispisao prekrasne priče, toliko puta raznježio srca svih nas navijača, zbližio ljute rivale, pokrenuo najjače emocije... A još jednu predivnu priču već neko vrijeme sa svojim sinom piše i Leonardo Bonucci. Majstor Juventusove obrane je nekoliko puta priznao kako njegov maleni sinčić Matteo veliki navijač Torina. Dobro, ne baš samog Torina koliko njihovog najboljeg napadača Andree Belottija. Koliko je malenom Matteu stalo do Belottija pokazuje i kod kuće gdje nosi njegov dres i bira momčad Torina dok s tatom, zvijezdom Juventusa, igra PlayStation. Svi smo se nasmijali na Bonuccijevu izjavu da bi Matteo bio sretniji s Belottijevim dresom nego Messijevim, a nedugo nakon toga ga je odveo na utakmici Torina i Sampdorije.  Nažalost, Belotti baš u toj utakmici nije uspio zabiti, a Leo nije tu stao u misiji da usreći svog sinčića? Pa naravno da nije! Bonucci je mjesec dana nakon utakmice svog preslatkog Mattea odveo na večeru s igračima Torina. Matteo je tako napokon dočekao fotografiju s obožavanim Belottijem, a Bonucci je zaključio: - Večeras je bilo zabavno, puno više nego prošle nedjelje na proslavi naslova - misleći pritom na Matteove tužne suze s proslave naslova prvaka Juventusa. Ma, kada je očinska ljubav u pitanju, velika rivalstva ne postoje.