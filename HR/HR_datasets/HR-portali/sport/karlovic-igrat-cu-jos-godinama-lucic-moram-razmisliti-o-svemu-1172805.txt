Ivo Karlović uspješno je odradio prvu prepreku na ovogodišnjem Roland Garrosu, gdje je u nedjelju u tri seta svladao 18-godišnjeg Grka Stefanosa Tsitsipasa (ATP - 202.) sa 7-6 (5), 7-5, 6-4, a nakon dvoboja 20 godina mlađem suparniku prorekao lijepu tenisku budućnost te najavio da u sljedećih nekoliko godina ne planira odlazak u mirovinu.  "Istina je da je ovo bio meč koji sam dobio uglavnom na iskustvo. Dečko je dobar, ima odličan forhend i prvi servis, drugi servis mu je nešto slabiji, što sam pokušavao iskoristiti. Predviđam mu odličnu karijeru", izjavio je 38-godišnji Karlović nakon dvoboja u kojem je u trećem setu vodio sa 4-1, ali dopustio suparniku povratak do 4-4. "Moram priznati da sam mislio da meč imam u rukama i onda trenutak nepažnje koji je mogao sve ugroziti. Ipak, našao sam snagu za novi break", zadovoljno će Ivo koji je teško podnosio uvjete na terenu. "Bilo je stvarno vruće, potkraj drugog seta osjetio sam prolaznu slabinu, no na kraju se sve završilo u najboljem redu", rekao je 'Div sa Šalate', koji će u 2. kolu igrati protiv Argentinca Horacija Zeballosa (ATP - 64.), s kojim je na ovogodišnjem Australian Openu odigrao povijesni meč s najviše odigranih gemova (84) u povijesti prvog Grand Slam turnira sezone (nakon uvođenja tie-breaka) te na kraju slavio u petom setu sa 22-20.  "Uvijek ću se sjećati tog meča jer je dio povijesti. Volim igrati takve susrete. Nadam se da će ovog puta ishod biti isti, samo bih volio da dvoboj bude kudikamo kraći", poželio je 38-godišnji veteran koji još uvijek ne planira odlazak u tenisku mirovinu. "Zasad sve ide dobro, mislim da ću sigurno igrati još nekoliko godina. Doduše, kad vidim da je većina igrača s kojima sam nekad igrao davno završila karijeru, a da ih je dosta u Parizu u ulozi trenera, dođe mi da razmislim u budućnosti. Mislim da je rano za odlazak. Otići ću kad prestanu igrati oni rođeni oko 1990. godine", poentirao je Ivo. Mirjana Lučić-Baroni je sa 35 godina dočekala prvi Grand Slam turnir u karijeri na kojem je dobila status nositeljice, ali ga je završila već u 1. kolu, a kao glavni razlog za uvjerljiv poraz 3-6, 3-6 od Turkinje Čagle Buyukakčay, 156. tenisačice svijeta, navela je ozljede s kojima je stigla u Roland Garros.  "Došla sam u Pariz dvostruko ozljeđena, imam velikih problema s ozljedom ramena, a imam i istegnuće lista. Zbog toga sam i otkazala prošlotjedni nastup u Strasbourgu, a tamo obožavam igrati", istaknula je nakon poraza Mirjana Lučić-Baroni pa nastavila: "Iako nisam u deset dana opalila pošten forhend ili servis na treningu, i dalje sam željela igrati u Parizu. I tijekom meča sam imala veliku želju, no tijelo mi jednostavno nije dozvolilo moju pravu igru. Pokušavala sam zabijati lopte čim prije, a to neminovno nosi i brojne pogreške." Mirjana ih je napravila 38 u 18 gemova, prosječno više od dvije po gemu, što je Turkinja vrlo mudro iskoristila. "Curi (Buyukakcay) svaka čast, ona s time nema veze. Borila se, vraćala lopte i zasluženo dobila. Žao mi je, jer dobar dio ove sezone igram odličan tenis", izjavila je Lučić-Baroni koja u ovom trenutku nije mogla otkriti kakav joj je raspored sljedećih nastupa: "Ne znam koji će biti moj sljedeći turnir, moram uzeti stanku i dobro razmisliti o svemu", rekla je na kraju meča Mirjana koja, unatoč ozljedama, planira u Parizu još zaigrati i u konkurenciji parova s Njemicom Andreom Petković. O ambicijama do kraja sezone, neposredno nakon razočaravajućeg ispadanja u Roland Garrosu, nije željela govoriti. "Ne znam, sad samo jako frustrirana, dosta će ovisiti o situaciji s tom ozljedom ramena, koja je prilično ozbiljna. Ne znam koliko ima smisla opet uzeti stanku i na Wimbledon doći bez pravih pripremnih mečeva", zaključila je Mirjana.