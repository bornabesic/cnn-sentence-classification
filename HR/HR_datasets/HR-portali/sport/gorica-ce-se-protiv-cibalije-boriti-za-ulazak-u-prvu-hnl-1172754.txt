Nogometaši Gorice osvojili su drugo mjesto u Drugoj HNL i igrat će u kvalifikacijama za plasman u Prvu ligu protiv pretposljednjeg sastava Prve HNL Cibalije nakon što su u susretu posljednjeg, 33. kola na svom terenu odigrali 1-1 (0-1) protiv izravnog konkurenta Solina. Uoči završnih 90 minuta u drugoj ligi Gorica je bila druga na ljestvici sa 56 bodova, dok je Solin bio treći sa 54 pa je bilo jasno kako je gostima potrebna pobjeda kako bi produžili sezonu i zadržali izglede za ulazak u društvo najboljih dok je domaćima za isti uspjeh bio dovoljan i bod. Solin je poveo u 15. minuti kada je Ivan Perković iskoristio neopreznost domaćeg vratara Kristijana Kahline, oteo mu loptu i pogodio mrežu. Taj je rezultat vrijedio sve do same završnice utakmice, a onda se u 87. minuti u junaka Gorice pretvorio Ante Radoš koji je visoko skočio i udarcem glavom poslao loptu iza leđa Hrvoja Višića. Gostujući branič Zvonimir Šarlija pokušao je izbiti loptu s gol-linije, no dojam je da su suci dobro procijenili kako je lopta čitavim obujmom prešla crtu i ispravno dosudili pogodak za Goricu. Uslijedili su burni protesti igrača Solina, no odluka se nije promijenila. Druga Gorica je tako prvenstvo okončala sa 57 bodova, dok je Solin ostao treći sa 55. Prvo mjesto i izravni plasman u Prvu HNL po prvi put u klupskoj povijesti još prije dva tjedna osigurao je Rudeš. Cibalia i Gorica će kvalifikacijske utakmice za nastup u Prvoj ligi igrati 4. i 7. lipnja. Ždrijeb domaćinstava održat će se u ponedjeljak.