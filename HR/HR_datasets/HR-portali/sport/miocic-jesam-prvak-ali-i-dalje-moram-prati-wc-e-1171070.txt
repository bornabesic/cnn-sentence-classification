Stipe Miočić je svjetski UFC prvak, no ne namjerava ostaviti svoj posao u vatrogasnoj stanici. Posebno mu se sviđa što se tamo nije apsolutno ništa promijenilo od vremena kad još nije bio UFC borac. “The Firefighter” je već više puta izjavio kako uživa u svom poslu te da ga namjerava raditi, budući da mu on ne predstavlja izvor zarade nego nešto u čemu uistinu uživa. A posebno mu je zadovoljstvo to što u svojoj postrojbi ima jako dobre prijatelje, s kojima ga druženje u potpunosti ispunjava. Zapravo, život Stipe Miočića uopće nije klasični primjer života jednog prvaka i velike sportske zvijezde. - Oko sebe imam sjajne ljude. Moja supruga je fenomenalna, moja obitelj, prijatelji, timski kolege te također i kolege iz postrojbe u vatrogasnoj stanici. Svi me oni drže prizemljenim i jako mi je drago što oko sebe imam takve ljude - rekao je Stipe tijekom gostovanja na jednom sportskom showu, piše Fightsite. Mnoge čudi upravo ta situacija s poslom, odnosno da je još uvijek ostao dio svoje vatrogasne postrojbe. Voditelja je zanimalo da li se što promijenilo u odnosu njega i kolega s posla, otkako je postao najopasniji čovjek na planetu. Odnosno, pitanje je bilo kako izgleda prvi dan na poslu nakon pobjede u UFC borbi. - Najčešće to bude tako da ja uđem, svi mi priđu i čestitaju, a onda mi samo dobace krpu i kanticu i pošalju me prati WC-e ili nešto slično tome. Njih zapravo uopće nije briga za moje sportske uspjehe - kroz smijeh je dodao Stipe. Ponovno je ipak moralo uslijediti pitanja namjerava li u skorije vrijeme napustiti posao s ciljem da se u potpunosti posveti promociji sebe kao borca, budući da tu ima još jako puno prostora za povećanje popularnosti među fanovima. - Ja volim svoj posao. Cijeli život pomažem ljudima, a i oni su pomagali meni, pa tako vraćam. Naporno sam radio i školovao se da ispunim svoju dječačku želju da postanem vatrogasac, da učinim moju majku ponosnom. Želim da uvijek bude svjesna kako je odgojila sina kojem nije problem naporno raditi da bi nešto postigao. Dakle, Stipe nikako ne namjerava mijenjati svoj životni cilj i dnevne rasporede. Uostalom, zašto bi, sve dok njegova karijere i život izgleda ovako fenomenalno posloženo. Ne zaboravimo da je Stipe samo jednu borbu od uspjeha koji nije postigao još niti jedan UFC-ov teškaški prvak, tri uzastopne obrane titule. A onda možda ipak jednom preskoči svoj red za pranje WC-a.