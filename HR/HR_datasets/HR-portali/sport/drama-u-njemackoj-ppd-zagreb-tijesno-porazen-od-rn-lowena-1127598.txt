U 6. kolu skupine B Lige prvaka rukometaši PPD Zagreba danas su u Frankfurtu kod Rhein-Neckar Loewena izgubili sa 24:25 (10:14), pa je hrvatski prvak ostao na posljednjem mjestu u skupini sa 1 pobjedom i 5 poraza. U prvom poluvremenu igrači Zagreba teško su probijali obranu protivnika, a usto imali su puno izgubljenih lopti. Domaćin je to znalački koristio i većim dijelom prvih 30 minuta imao je od dva do pet golova prednosti. Zagrebaše je na životu držao odlični vratar Ivan Stevanović, ali ni on nije mogao pokriti brojne propuste, pa su na odmor otišli sa četiri gola minusa.  U nastavku igrači Zagreba uspjeli su nakon pet minuta doći na dva gola zaostatka (13:15), ali onda je domaćin ponovno pojačao ritam i u 43. minuti je imao šest golova prednosti (21:15). Zagrebaši se nisu predali, uspjeli su se vratiti i 34 sekunde prije kraja Igor Vori pogađa prazan gol za minimalni zaostatak 24:25. Domaćini su u svom posljednjem napadu napravili prekršaj i Zagrebu se otvorila mogućnost da u zadnjih 12 sekundi dođe do izjednačenja, ali nažalost nije bilo dovoljno vremena. Kod Zagreba najefikasniji je bio Stipe Mandalinić sa 8 golova, a Lovro Jotić i Zlatko Horvat postigli su po 4 pogotka, dok je Ivan Stevanović skupio 10 obrana. Momčad Rhein-Neckar Loewena predvodili su Andre Schmid i Marius Steinhauser sa po 7 golova.   U ostalim susretima ove skupine u subotu se sastaju Vardar - Kielce, Celje Pivovarna Laško - Pick Szeged, te Meškov Brest - Kristianstad. U sljedećem kolu, 16. studenoga, PPD Zagreb dočekuje europskog prvaka Kielce. Poredak:  1. Rhein-Neckar Löwen  4 1 1   +9  9  2. Kielce              4 0 1  +17  8  3. Vardar              4 0 1  +17  8  4. Pick Szeged         2 1 2   -1  5  5. Meškov Brest        2 0 3   -4  4  6. Kristianstad        1 1 3   -9  3  7. Celje PL            1 1 3  -13  3  8. PPD Zagreb          1 0 5  -16  2 >> Tjednik Max! i sport Večernjeg lista pratite i na Facebooku 