Jorge Sammir Cruz Campos ponovno će zaigrati u dresu Dinama! Kao što je Večernji list proteklih dana najavljivao, Brazilac se vraća u svoj bivši klub nakon što je raskinuo ugovor s kineskim Jiangsu Sunningom. Potvrdio je to Dinamo na službenoj stranici. Sammir će potpisati ugovor na tri godine koji će mu ukupno donijeti nevjerojatnih pet milijuna eura. Godišnje će zarađivati 1,6 milijuna eura i biti daleko najbolje plaćeni igrač HNL-a. - Osjećam veliko veselje i ponos što ću ponovno nositi dres Dinama, kluba u kojem sam proveo najljepše dane karijere. Veselim se povratku u Maksimir i novim izazovima koji me čekaju – rekao Sammir koji će se modrima priključiti u subotu ujutro te odraditi drugi dio priprema u Turskoj.  Povratak Sammira raduje i trenera Ivajla Peteva: - Sretan sam što je klub doveo Sammira koji će svojom kvalitetom biti dimenzija više za Dinamo. Ima iskustvo više u odnosu na ono prije tri godine i veselim se njegovu dolasku – naglasio je trener Dinama, dok je glavni direktor kluba Tomislav Svetina dodao: - Uložili smo veliki napor kako bi vratili Sammira u Dinamo i ponosni smo na ovaj posao. Ipak je riječ o najtrofejnijem igraču kluba kojem želimo dobrodošlicu u Maksimir. Sammir je jedan od najtalentiranijih nogometaša koje je Zdravko Mamić doveo. U Dinamu je proveo sedam godina i osvojio sedam naslova prvaka Hrvatske. Dobio je i hrvatsku putovnicu te odigrao sedam utakmica za reprezentaciju. No, njegovo ponašanje je bilo problematično pa ga je tadašnji trener Zoran Mamić 2013. udaljio iz momčadi i više nije zaigrao. Od siječnja 2014. nastupao je za španjolskog prvoligaša Getafe, a onda za kineski Jiangsu Sunning FC te na posudbi za Hangzhou Greentown. Brazilac će ugovor s Dinamom potpisati sutra u 22:30 u zagrebačkoj zračnoj luci. 