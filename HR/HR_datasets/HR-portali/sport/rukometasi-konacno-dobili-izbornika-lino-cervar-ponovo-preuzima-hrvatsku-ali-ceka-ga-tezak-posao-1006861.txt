Preuzme li na koncu klupu Hrvatske, a prema svemu sudeći vjerojatno hoće, Červara čeka težak posao. Prema svemu sudeći, Lino Červar bit će novi izbornik hrvatske rukometne reprezentacije. U srijedu je odradio još jedan sastanak s dopredsjednikom Hrvatskog rukometnog saveza, Zoranom Gopcem, a sada postaje sve jasnije kako će bivši izbornik ponovo preuzeti klupu reprezentacije. Nakon susreta ni Červar ni Gobac nisu bili određeni, ali dopredsjednik je kazao kako će se sve znati za desetak dana kada se očekuje službena potvrda te da su pregovori s Červarom na dobrom putu. Preuzme li na koncu klupu Hrvatske, a prema svemu sudeći vjerojatno hoće, Červara čeka težak posao. Mora pripremiti hrvatsku reprezentaciju za osvajanje medalje na Europskom prvenstvu koje se održava sljedeće godine u Hrvatskoj. Za taj će posao imati manje od godinu dana, ali svakako valja naglasiti kako mu je Željko Babić, zajedno s Ivanom Balićem, ostavio sjajnu momčad, to jest, dvije momčadi s obzirom na to da više od pola udarne momčadi nije igralo na SP-u u Francuskoj, a opet je odigran sjajan turnir i to s rezervnim igračima. 