UNATOČ minusu od čak 25 poena u jednom trenutku, Golden State uspio se vratiti i srušiti kod kuće San Antonio s 113:11, u prvom dvoboju finala Zapadne konferencije NBA doigravanja. Većinu utakmice u Oaklandu obilježili su sjajni Spursi koji su plesali bez Tonija Parkera, ali ih je šokirala ozljeda Kawhija Leonarda početkom drugog poluvremena.  Prilikom skok-šuta najbolji igrač Spursa nezgodno je stao na nogu Zaze Pachulije, nakon čega nije mogao nastaviti susret, a na društvenim mrežama odmah se razvila rasprava navijača o tome da je igrač Golden Statea (ne)namjerno ozlijedio Leonarda. Međutim, momčad Gregga Popovicha nastavila se boriti, ali je Golden State polako smanjivao veliku prednost gostiju. I onda, u završnici posljednje četvrtine prvak iz 2015. uspio je preokrenuti. Prvo je Stephen Curry osvojio loptu i pogodio tricu za 106:106, nakon čega je u dvama napadima Draymond Green donio vodstvo 111:106. Međutim, Spursi se nisu predali, a maestralni Manu Ginobili i Patty Mills vratili su momčad u utakmicu - 111:110 na 31 sekundu prije kraja. Ipak, Curry je 40. poenom donio Golden Stateu +3, a LaMarcus Aldridge promašio za produžetke, čime su Warriorsi poveli 1:0 u finalu konferencije.  Curry je bio najbolji u Golden Stateu s 40 poena, dok je Kevin Durant ubacio 34. S druge strane, Aldridge je upisao 28, ozlijeđeni Leonardo 23, a Ginobili 17 poena.  Iako se činilo kako ih čeka gotovo siguran poraz, Golden State se uspio vratiti i obraniti domaći teren. "Odlična utakmica. Mogla je da otići u oba pravca. Imali smo -25. Moram čestitati momcima jer su ostali mirni. To je ono što nas čini jačima, ne gubimo koncentraciju, a i navijaču su nam pružili veliku podršku. Bili su fantastični. Bez njih na kraju ne bismo uspjeli, iako je ovo tek početak teških utakmica protiv San Antonija", rekao je Mike Brown koji je vodio momčad umjesto Steve Kerra. Prvi put u karijeri, nakon 316 susreta, momčad Gregga Popovicha je izgubila utakmicu nakon što je vodila s 25 poena razlike.  "Odlična su momčad. Talentirani, dobro vođeni i gladni. Odlično su trčali, a mi smo imali previše pogrešaka, što je nedopustivo protiv takve ekipe. Težak poraz, dozvolili smo sebi da ispustimo utakmicu. Ne znam kakva je situacija s Leonardovim stopalom. Vidjet ćemo", rekao je Popovich.