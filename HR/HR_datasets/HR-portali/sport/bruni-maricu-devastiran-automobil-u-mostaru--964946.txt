Foto: centralna.ba SUCU Bruni Mariću u Mostaru su huligani noćas devastirali automobil. Marić je u BiH stigao odraditi humanitarnu utakmicu za pučku kuhinju Dompes. Susretu su se odazvali i bivši reprezentativci Hrvatske iz generacije 1998. Bruno Marić donio je i glavnu nagradu za tombolu, vikend za dvoje u Daruvarskim toplicama, no ovo gostovanje neće mu ostati u dobrom sjećanju. Ispred hotela u kojem je odsjeo uništeno mu je vozilo. Crnim sprejem na haubi automobila ispisan je i prekrižen natpis "HNS", a vrata su prošarana porukom "208 ZOS". Organizatori susreta osudili su incident i poručili da je riječ o velikoj sramoti. S nadom da će počinitelji biti uhvaćeni, zahvalili su se Mariću koji se prešao 1300 kilometara da bude dio humanitarne akcije. Sa sucem Marićem još pokušavamo stupiti u kontakt.