PROŠLE su četiri godine otkako je smrt 33-godišnjeg hrvatskog vratara potresla nogometni svijet. Na današnji dan preminuo je Ivan Turina, nekadašnji golman Dinama i švedskog AIK-a čije ime i danas povezuje ta dva kluba, kao i hrvatske i švedske navijače. Šveđani su i ove godine stigli u Zagreb kako bi odali počast omiljenom vrataru. Turina je rođen u Zagrebu 3. listopada 1980., kao 18-godišnjak potpisao je prvi ugovor s Dinamom još 1998., bio je četvrti vratar Modrih iza Ladića, Butine i Vladimira Vasilja, a do 2003. nije upisao nijedan jedini nastup za prvu momčad. Igrao je na posudbama u Croatiji Sesvete, Kamen Ingradu i Osijeku.    U sezoni 2003./2004. Turina je napokon dočekao svoju priliku, branio je 22 utakmice u ligi i debitirao u Kupu Uefa. Sljedeće sezone opet je postao zamjena, upisao tek 12 nastupa, a godinu kasnije branio je u europskim kvalifikacijama protiv Arsenala i Auxerrea. Nekoliko kikseva u ključnim utakmicama i dolazak njemačkog veterana Georga Kocha donijelo je Turini transfer s Maksimira.   U ljeto 2007. otišao je u grčki Xanthi, a sezonu kasnije u Poljsku iz koje se nakratko vratio u Dinamo, a 2010. otišao je u AIK Stockholm.  U Švedskoj je pronašao mir, postao prvi golman i miljenik navijača te je ondje planirao završiti karijeru. Malo prije smrti potpisao je novi ugovor s AIK-om. Na današnji dan prije četiri godine Turina je preminuo u snu od zatajenja srca. Na ispraćaj je stigla cijela momčad Dinama, zagrebačke Lokomotive i švedskog AIK-a. Švedski navijači godinama posjećuju njegov grob na Miroševcu, a u njegovu čast Dinamo i AIK su odigrali prijateljsku utakmicu 13. svibnja 2013. u Stockholmu. Šveđani su mu priredili dostojan oproštaj na terenu i na tribinama. Scene s te utakmice i danas se pamte. Turina je igrao u svim mlađim selekcijama hrvatske reprezentacije, od U17, U19 i U20, a jednom je nastupio i u dresu A reprezentacije, u veljači 2006. godine na Carlsberg kupu, gdje je na poluvremenu dvoboja s Hong Kongom zamijenio Joeyja Didulicu.