Obitelj Michaela Schumachera početkom svibnja dobila je tužbu protiv njemačkog magazina Die Buntea koji je objavio članak da sedmerostruki prvak u formuli 1 ponovo može hodati. Sud u Hamburgu presudio je da Bunte mora platiti 50.000 eura odštete te 65 posto sudskih troškova što iznosi oko 100 eura.  Schumacherova menadžerica Sabine Kehm osvrnula se na spomenutu presudu te otkrila neke detalje o zdravstvenom stanju bivšeg šampiona iako to njegova obitelj strogo zabranjuje. - Morali smo raščistiti stvari nakon mnogih lažnih informacija koje su se pojavljivale u medijima. Pojedini mediji su čak objavili da Michael može hodati, a to je laž. Neozbiljno je bilo šta nagađati s obzirom da svi znate da je on zadobio veoma tešku ozljedu - rekla je Kehm i otkrila neke pojedinosti iz Michaelova privatnog života. - Svi znaju da je na stazi radio apsolutno sve kako bi pobijedio. No, privatno bio je vrlo opušten, potpuno drugačija osoba. Bio je jako velikodušan i osjetljiv. Bio je obiteljski čovjek pun ljubavi. Obitelj mu je uvijek bila najvažnija i to je bilo potpuno jasno. On je dobar, pouzdan i ponekad malo vrckav prijatelj koji se uvijek želio zabavljati. Ali povlačio je granicu između javnog i privatnog života, što su poštovali i navijači i mediji. Odluka da se zaštiti privatnost donesena je u Michaelovom interesu - zaključila je Kehm. Informacije o Schumacherovom zdravstvenom stanju dosad su dolazile na kapaljku, no po svemu sudeći on je i dalje jako loše. U javnosti se nije pojavio otkako je 2013. nastradao na skijanju u Francuskoj i trenutno je na kućnom liječenju.