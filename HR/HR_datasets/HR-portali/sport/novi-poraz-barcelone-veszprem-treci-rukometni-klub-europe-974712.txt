Foto: Hina RUKOMETAŠI Veszprema osvojili su treće mjesto na završnom turniru Lige prvaka koji se održava u Kolnu.  U dvoboju za broncu mađarski sastav je pobijedio Barcelonu 34:30 (18-17) osvojivši prvi puta treće mjesto.  Veszprem još nikada nije bio europski prvak. Posljednje dvije sezone, te ukupno tri puta, je gubio u finalima, a još tri puta je bio četvrti. Ovoga puta dohvatio je utješnu nagradu. Barcelona je rekorder s devet europskih naslova, no ove sezone nije uspjela dohvatiti 'decimu'.  Veszprem je bio bolji veći dio susreta i posve zasluženo je izborio pobjedu. Mađari su već u prvom poluvremenu imali četiri gola prednosti, no Barca je do konca poluvremena smanjila na gol zaostatka (18-17), a u nastavku i uspjela izjednačiti (22-22). No, mađarski sastav je serijom 5-0 pobjegao na 27-22 i potom održavao visoku prednost. U jednom trenutku Veszprem je vodio i sa šest golova prednosti (34-28).  Mađare je do pobjede predvodio Aron Palmarsson s osam golova, dok su Laszlo Nagy, Cristian Ugalde i Mate Lekai zabili po šest golova. Odličan je bio i vratar Roland Mikler. Hrvatski rukometaš Renato Sulić nije se upisao među strijelce, a Mirko Alilović uz raspoloženog Miklera nije dobio previše prilike na vratima.  Kod Barcelone najefikasniji su bili Timothey N'guessan sa šest, te Valero Rivera i Raul Entrerrios sa po pet golova.  U finalu se sastaju PSG i Vardar s početkom u 18:00 sati.