Denis Istomin, 117. igrač svijeta, postao je priča dana na Australian Openu. Nakon gotovo pet sati lavovske borbe izbacio je branitelja naslova Novaka Đokovića, slavio je sa 7:6, 5:7, 2:6, 7:6, 6:4. Nakon ove velike pobjede nije skrivao oduševljenje, a govorom nakon meča oduševio je Australce od kojih je u nekoliko navrata dobio ovacije. - Žao mi je Novaka, ali igrao sam predobro danas, počeo je Istomin i dobio pljesak pa nastavio: - Prije svega, iznenadio sam i samog sebe. Zahvala sam cijelom svom timu. Mama, napravili smo sjajan posao! Emotivan sam u ovom trenutku, puno toga mi prolazi kroz glavu. Ne mogu pronaći prave riječi, a zahvalio bih se i publici na sjajnoj podršci, rekao je Istomin. Meč je bio naporan, morao je puno trčati. - Da, ne znam kako sam to uspio izdržati sve, ali fizički sam se osjećao normalno. Ovo je najveća pobjeda u mojoj karijeri, a ona je potvrda da mogu igrati s najboljima, da mogu biti na njihovoj razini, zaključio je Denis Istomin.