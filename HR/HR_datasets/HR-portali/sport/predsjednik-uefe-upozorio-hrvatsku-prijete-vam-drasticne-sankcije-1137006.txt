Novi predsjednik Uefe Aleksander Čeferin tijekom jednodnevnog posjeta Zagrebu rekao je kako je "Hrvatska fenomen u igračkom smislu i radi čuda na terenu, ali i ima i probleme koje treba riješiti", dodajući da su jedan problem navijači, a drugi iznimno loša infrastruktura te istaknuo kako našoj reprezentaciji i klubovima prijete drastične sankcije u slučaju ponavljanja navijačkih izgreda. – Hrvatska nije poznata samo po fenomenalnim igračima nego i po problemima koje treba riješiti. Svi Savezi imaju svoje probleme, a ja u Hrvatskoj vidim dva problema. Jedan problem su navijači koji može dovesti do najdrastičnijih sankcija reprezentacije i klubova. Drugi problem je dosta loša infrastruktura, jedna od najlošijih, ako uspoređujemo sa sličnim državama – rekao je predsjednik Uefe na početku svog obraćanja na konferenciji za medije održanoj u utorak u Zagrebu, nakon što je s izaslanstvom Hrvatskog nogometnog saveza posjetio predsjednika Vlade Andreja Plenkovića, a prije prijema kod hrvatske predsjednice Kolinde Grabar-Kitarović. – S premijerom smo razgovarali i o infrastrukturi i o navijačima. UEFA će uvijek pomagati oko poboljšanja infrastrukture, ali HNS prije svega treba pomoć lokalnih i državne vlasti. Što se navijača tiče, mi ih ne možemo sankcionirati. Tu HNS i država moraju učiniti svoje. Upozorio sam premijera i Davora (Šukera) da hrvatskoj reprezentaciji i klubovima prijete najoštrije sankcije – rekao je Čeferin o sadržaju razgovora s hrvatskim premijerom kojem je tijekom razgovora poruke poslao i predsjednik Hrvatskog nogometnog saveza Davor Šuker: – Zahvalili smo premijeru na prijemu i istaknuli nadu da ćemo doći do pravičnog zakona o huliganima, do pravičnog zakonu o raspodjeli sredstava od kladionica i da ćemo moći izgraditi jedan normalan stadion. Predsjednik Uefe odbacio je bilo kakvu povezanost europske krovne nogometne organizacije s navodnim pokretanjem regionalne lige u državama s područja bivše Jugoslavije. – To je neki lokalni dužnosnik prezentirao svoju ideju i nastala je velika priča. Uefa nije sudjelovala ni u kakvim dogovorima o pokretanju lige niti su za to pripremljena bilo kakva financijska sredstva. Dobili smo više ideja o takvim, međudržavnim ligama i u budućnosti ne isključujemo mogućnost da se organizira, ali to ne znači da će biti uključene samo države s područja bivše Jugoslavije. No, nije se dogodilo ništa više od razmišljanja o tome – izjavio je 49-godišnji Slovenac, a s njegovim odgovorom se u potpunosti složio i predsjednik Hrvatskog nogometnog saveza Davor Šuker. Odgovarajući na pitanje trebaju li dužnosnici HNS-a protiv kojih su podignute optužnice iz moralnih razloga odstupiti, Čeferin se u pozvao se na svoj poziv. – Kao predsjednik Uefe i pravnik ne mogu komentirati sudski proces koji je u tijeku. Presumpcija nevinosti je za mene bitna stvar. Kad proces završi i bude donesena pravomoćna presuda, tada ću i ja zauzeti stav. Čeferin je odbacio i mogućnost da se Uefa na bilo koji način uplete u unutrašnje probleme Hrvatskog nogometnog saveza, kao što su prozivanja za korupciju i problemi sa sudačkom organizacijom. – Za Uefu je važno da su izbori demokratski i da su svi izabrani demokratskim putem. Ne znam u kom se smislu Vlada miješa u rad Saveza ili HNS ne poštuje zakone. Ako netko ne poštuje zakon, onda mora reagirati država – izjavio je Aleksander Čeferin koji se u posljednje vrijeme morao braniti od optužbi da je dopustio elitizaciju Lige prvaka, što će u konačnici dovesti do još većeg jaza između najmoćnijih klubova i onih siromašnijih koji dolaze iz manjih država. – Novi format Lige prvaka je malo lošiji za srednje i male klubove, ali to je još uvijek Liga prvaka. Nije elitistička jer će u njoj igrati i mali klubovi. Bilo je pritisaka od velikih klubova koji uvijek žele više, ali i doprinose najviše u našem Fondu solidarnosti. Mogu vam reći da bilo kakva zatvorena liga, poput NBA lige, otpada. To nećemo dopustiti. Otkako je Čeferin sjeo u predsjedničku stolicu u Uefi, na vidjelo su isplivale nove afere vezane uz nogometaše, a tzv. Football Leaks afera zabrinula je čelnog čovjeka europskog nogometa. – Puno smo o tome razgovarali, to je ozbiljan problem. Uefa je nadležna ako su u pitanju klubovi koji ne plaćaju poreze. No, ako su u pitanju treneri i igrači, Uefa tu nema ingerencije. Za to su odgovorne samo pojedine države. Predsjednik Uefe također najavio da će se Euro, nakon sljedećeg izdanja 2020. godine na kojem će se utakmice igrati u čak 13 europskih država, ponovno vratiti u format s jednim ili dva domaćina, ali sa zadržavanjem formata od 24 momčadi na završnom turniru koji je prvi put viđen ove godine u Francuskoj. – Bilo je boljih i lošijih utakmica, kao na svakom prvenstvu. Jedna Nizozemska se nije plasirala, iako su bile 24 reprezentacije. Neke manje reprezentacije poput Walesa i Islanda su igrale odlično, a i s financijske strane to je bilo jedno od najuspješnijih prvenstava. Sustav od 24 reprezentacije ne treba mijenjati – zaključio je Čeferin te na kraju odbacio mogućnost skorog uvođenja videotehnologije kao pomoći sucima na utakmicama pod okriljem Uefe. 