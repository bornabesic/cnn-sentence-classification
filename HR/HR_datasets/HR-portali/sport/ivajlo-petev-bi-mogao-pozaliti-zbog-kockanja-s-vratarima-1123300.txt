Nemalo je iznenađenje bilo opet, na utakmici protiv Cibalije, vidjeti na Dinamovim vratima Adriana Šempera, budući da je Dominik Livaković u posljednjim dvobojima vrlo dobro odradio svoj posao. A još je veće iznenađenje bilo objašnjenje trenera Ivajla Peteva: - Nemam prvog i drugog vratara, obojica su podjednaki i od utakmice do utakmice odlučivat ću tko će braniti – rekao je Petev. Što to znači? Da ima beskrajno povjerenje u obojicu, ili ne vjeruje do kraja ni jednome? Uglavnom, čini nam se da ovo kockanje s vratarima ne može dobro završiti. Petev bi se morao odlučiti za jednoga, to bi trebao javno reći i stati iza njega. Ovako, ni Livaković, ni Šemper neće imati potrebnu sigurnost kad stanu na vrata, jer će strahovati od svake pogreške, koja bi ih mogla preseliti na klupu. 