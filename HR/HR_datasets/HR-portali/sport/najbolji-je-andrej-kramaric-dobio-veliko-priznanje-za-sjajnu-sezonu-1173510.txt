Po završetku bundesligaške sezone, u kojoj je Hoffenheim po prvi puta u povijesti osigurao plasman u europska natjecanja, navijači su na službenim klupskim kanalima birali najboljeg igrača, piše stranica HNS-a. S 32 posto glasova pobijedio je hrvatski napadač Andrej Kramarić, ispred Vogta s 22 posto i Baumanna s 18 posto. Kramarić je u ligaškom natjecanju postigao 15 pogodaka, uključujući i onaj za pobjedu nad Bayernom, te tom učinku dodao osam asistencija. Prvi je strijelac Hoffenheima u Bundesligi, a nastupio je u sva 34 kola. Pogodak protiv Bayerna nominiran je i za Hoffenheimov pogodak sezone. - Izvanredno je kvalitetan u završnici. Radi se o izrazito talentiranom nogometašu, spremnom na nepredvidljive poteze - pohvalio ga je trener Julian Nagelsmann.