Napadač europskog prvaka Real Madrida Gareth Bale rekao je da hrvatski kapetan Luka Modrić trenira najbolje od svih nogometaša s kojima je dosad igrao. “Luka Modrić je najbolji na treningu. Uvijek izgleda konzistentno i vidi dodavanja koja nitko drugi ne vidi. Bio sam s njim u Tottenhamu i sada u Real Madridu te sam puno puta tome svjedočio”, rekao je Bale u dvominutnom video upitniku "TalkSporta" na pitanje tko najbolje trenira od svih igrača s kojima je dosad igrao. Modrić (31) se oporavlja od ozljede lijevog koljena te bi se mogao vratiti na teren neposredno uoči velikog madridskog derbija s Atléticom, koji je na rasporedu 19. studenoga. On bi također trebao dobiti novi ugovor do 2019. ili 2020. godine. Aktualni mu istječe u ljeto 2018. Bale je rekao da su portugalski napadač Cristiano Ronaldo i francuski branič Rafael Varane iz Real Madrida najbrži nogometaši s kojima je dosad igrao, a Brazilac Marcelo najzabavniji igrač u madridskoj momčadi. Velšanin će u iduća dva tjedna potpisati novi ugovor s Real Madridom, koji će ga vezati do 2020. godine, izvijestila je španjolska radijska postaja Cadena Ser. Tijekom tri sezone u Madridu osvojio je dvije Lige prvaka te jedan španjolski kup, zabivši ukupno 65 golova u svim natjecanjima. 