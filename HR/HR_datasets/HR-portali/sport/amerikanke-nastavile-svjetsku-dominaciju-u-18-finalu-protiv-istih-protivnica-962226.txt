HOKEJAŠICE SAD-a četvrti put zaredom, a osmi ukupno osvojile su naslov svjetskih prvakinja: u finalu ovogodišnjeg Svjetskog prvenstva na svom ledu u Plymouthu svladale su Kanađanke 3:2 u produžetku.  Pobjednički pogodak postigla je Hilary Knight. To je drugi pobjednički pogodak u produžetku finala svjetskog prvenstva za ovu igračicu, isti je podvig ostvarila i prije šest godina.  SAD i Kanada igrali su u svih 18 dosadašnjih finala SP-a za hokejašice, a nakon početne dominacije Kanađanki Amerikanke su uspjele osvojiti osam od posljednjih 10 naslova.  Brončane medalje osvojile su Finkinje koje su u utakmici za treće mjesto svladale Njemice 8:0.