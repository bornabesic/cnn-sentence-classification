Aktualni europski prvaci rukometaši Njemačke svladali su Čile s uvjerljivih 35:14 (17:6) u utakmici 2. kola u skupini C Svjetskog prvenstva u Francuskoj, odigranoj u nedjelju u Rouenu. U dvoboju potpuno neravnopravnih suparnika Nijemci su već na poluvremenu vodili 17:6, a potom u drugom dijelu stečenu prednost gotovo udvostručili. Njemačke strijelce predvodili su Kohlbacher sa osam pogodaka i Dahmke sa sedam. Kod Čileanaca nijedan rukometaš nije postigao više od dva gola. Drugo kolo u skupini C, u kojoj je s dvije pobjede natjecanje započela i hrvatska reprezentacija, bit će zaključeno nedjeljnom utakmicom Saudijske Arabije i Bjelorusije, koja počinje u 20.45 sati. Hrvatska reprezentacija će nakon dana odmora ponovno u akciji biti u ponedjeljak, kad je izabranicima Željka Babića suparnik u 3. kolu Bjelorusija. Utakmica u Rouenu počet će u 20.45 sati. Nakon dva kola Njemačka i Hrvatska su na vrhu u skupini C s maksimalna četiri boda, dva ima Čile, a bez bodova su Bjelorusija, Saudijska Arabija i Mađarska, ali Bjelorusi i Saudijci imaju utakmicu manje. Rezultati: Njemačka - Čile 35:14, Švedska - Argentina 35:17, Tunis - Island 22:22, Katar - Bahrein 32:22, Francuska - Norveška 31:18. 