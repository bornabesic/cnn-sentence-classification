Dinamo je pobijedio u Osijeku 1-0 golom stopera Leonarda Sigalija iz 64. minute. Time su, barem na nekoliko sati, produljili nadu za stizanje Rijeke. No, ne ovisi ništa o njima, nego o Rijeci i Cibaliji. Ivajlo Petev danas je vratio Sammira u prvu momčad, ali on je igrao tek do 56. minute. Bio je neprimjetan, baš kao i udarna napadačka igla Dinama, Armin Hodžić. Modri su krenuli uraganski, već u drugoj minuti Sigali je zaprijetio poslije kornera. Minutu kasnije, Soudani je izašao sam na Malenicu, ali osječki golman imao je sjajan dan. U 15. minuti, tuče Nikola Moro, ali Malenica opet brani. U 33. minuti tuče Olmo, ali odlazi to pored gola. Dinamo je imao kombinatoriku, išlo se uglavnom po lijevoj strani preko Pivarića i Soudanija, ali nedostajalo je preciznosti. Svoju bolju igru konkretizirali su u 64. minuti preko Leonarda Sigalija. Našao se sam ispred Malenice i spretno lijevom nogom pogodio u njegov lijevi kut. Argentinski stoper doista je nedostajao Dinamu dobar dio ove sezone, to se osjeti. Zagrebačka momčad mogla je pobjedu potvrditi u 79. minuti. Gojak i Soudani izašli su sami na Malenicu u istom napadu, ali golman Osijeka skinuo je oba napada na čudesan način. Baš on bio je presudan faktor danas, skidao je čuda, ali i to je bilo nedovoljno da se Osijek spasi poraza. Slavonska momčad završila je tako na četvrtoj poziciji ovogodišnjeg HNL-a.